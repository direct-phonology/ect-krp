{"id": "KR5c0057_001", "series": "KR5c0057", "text": "\n\n道可道，\n非恒道。\n名可名，\n非恒名。\n無名、天地之始，\n有名、萬物之母，\n故恒無欲，以觀其妙。\n恒有欲，以觀其徼。\n此兩者同出而異名。\n同謂之玄。\n玄之又玄，\n眾妙之門。\n\n"}
{"id": "KR5c0057_002", "series": "KR5c0057", "text": "\n\n天下皆知美之為美，\n斯惡已。\n皆知善之為善，\n斯不善已。\n故有無相生，\n難易相成，\n長短相較，\n高下相傾，\n音聲相和，\n前後相隨。\n是以聖人處無為之事，\n行不言之教。\n\n萬物作焉而不辭。\n生而不有，\n為而弗恃，\n功成而弗居，\n夫唯弗居，\n是以不去。\n\n"}
{"id": "KR5c0057_003", "series": "KR5c0057", "text": "\n\n不尚賢，\n使民不爭；\n不貴難得之貨，\n使民不為盜。\n不見可欲，\n使心不亂。\n是以聖人之治：\n虛其心，\n實其腹；\n弱其志，\n強其骨。\n恒使民無知無欲。\n使夫知者不敢為也，\n為無為，\n則無不治。\n\n"}
{"id": "KR5c0057_004", "series": "KR5c0057", "text": "\n\n道沖而用之或不盈。\n淵兮似萬物之宗。\n挫其銳，\n解其紛；\n和其光，\n同其塵。\n湛兮似或存，\n吾不知誰之子。\n象帝之先。\n\n"}
{"id": "KR5c0057_005", "series": "KR5c0057", "text": "\n\n天地不仁，\n以萬物為芻狗。\n聖人不仁，\n以百姓為芻狗。\n天地之間，\n其猶橐籥乎。\n虛而不屈，\n動而愈出。\n多言數窮，\n不如守中。\n\n"}
{"id": "KR5c0057_006", "series": "KR5c0057", "text": "\n\n谷神不死，\n是謂玄牝。\n玄牝之門，\n是謂天地根。\n綿綿若存，\n用之不勤。\n\n"}
{"id": "KR5c0057_007", "series": "KR5c0057", "text": "\n\n天長地久，\n天地所以能長且久者，\n以其不自生，\n故能長生。\n是以聖人\n後其身而身先，\n外其身而身存。\n非以其無私耶？\n故能成其私。\n\n"}
{"id": "KR5c0057_008", "series": "KR5c0057", "text": "\n\n上善若水，\n水善利萬物\n而不爭，\n處眾人之所惡。\n故幾於道，\n居善地，\n心善淵，\n與善仁。\n言善信，\n正善治，\n事善能，\n動善時。\n夫唯不爭，\n故無尤。\n\n"}
{"id": "KR5c0057_009", "series": "KR5c0057", "text": "\n\n持而盈之，\n不如其已。\n揣而銳之，\n不可長保。\n金玉盈堂，\n莫之能守。\n富貴而驕，\n自遺其咎。\n功遂身退、\n天之道。\n\n"}
{"id": "KR5c0057_010", "series": "KR5c0057", "text": "\n\n戴營魄\n抱一，\n能無離乎？\n專氣致柔，\n能嬰兒乎？\n滌除玄覽，\n能無疵乎？\n愛民治國，\n能無知乎？\n天門啟闔，\n能為雌乎？\n明白四達，\n能無知乎？\n\n生之畜之，\n生而弗有，\n為而不恃，\n長而不宰，\n是謂玄德。\n\n"}
{"id": "KR5c0057_011", "series": "KR5c0057", "text": "\n\n三十輻\n共一轂，\n當其無，\n有車之用。\n埏埴以為器，\n當其無，\n有器之用。\n鑿戶牖以為室，\n當其無，\n有室之用。\n故有之以為利，\n無之以為用。\n\n"}
{"id": "KR5c0057_012", "series": "KR5c0057", "text": "\n\n五色令人目盲，\n五音令人耳聾，\n五味令人口爽。\n馳騁田獵，\n令人心發狂；\n難得之貨，\n令人行妨。\n是以聖人\n之治也，為腹\n不為目。\n故去彼取此。\n\n"}
{"id": "KR5c0057_013", "series": "KR5c0057", "text": "\n\n寵辱若驚，\n貴大患若身。\n何謂寵辱若驚？\n寵、為下得之若驚，\n失之若驚。\n是謂寵辱若驚。\n何謂貴大患若身？\n吾所以有大患者，\n為吾有身也。\n及吾無身，\n吾有何患？\n故貴以身為天下，\n若可寄天下。\n愛以身為天下，\n若可託天下。\n\n"}
{"id": "KR5c0057_014", "series": "KR5c0057", "text": "\n\n視之而弗見，\n名之曰夷；\n聽之而弗聞，\n名之曰希；\n搏之而弗得，\n名之曰微。\n此三者、不可致詰，\n故混而為一。\n\n一者、\n其上不皦；\n其下不昧。\n繩繩不可名也，\n復歸於無物。\n是謂無狀之狀，\n無物之象。\n是為惚恍。\n迎之不見其首，\n隨之不見其後。\n執古之道，\n以御今之有。\n能知古始，\n是謂道紀。\n\n"}
{"id": "KR5c0057_015", "series": "KR5c0057", "text": "\n\n古之善為道者，\n微妙玄通，\n深不可識。\n夫唯不可識，\n故強為之容。\n豫兮其若冬涉川，\n猶兮其若畏四鄰，\n儼兮其若客，\n渙兮其若冰之將釋。\n敦兮其若樸，\n曠兮其若谷，\n混兮其若濁，\n\n孰能濁以靜之徐清？\n孰能安以動之徐生？\n保此道者\n不欲盈。\n夫唯不欲盈，\n故能蔽而新成。\n\n"}
{"id": "KR5c0057_016", "series": "KR5c0057", "text": "\n\n致虛極，\n守靜篤。\n萬物並作，\n吾以觀其復。\n夫物芸芸，\n各復歸其根。\n歸根曰靜，\n靜、是謂復命。\n復命曰常，\n知常曰明。\n\n不知常，\n妄作凶。\n知常容，\n容乃公，\n公乃王，\n王乃天，\n天乃道，\n道乃久。\n沒身不殆。\n\n"}
{"id": "KR5c0057_017", "series": "KR5c0057", "text": "\n\n太上下知有之；\n其次親而譽之；\n其次畏之，\n其次侮之；\n信不足，焉\n有不信（焉）？\n悠兮其貴言。\n功成事遂，\n而百姓皆謂我自然。\n\n"}
{"id": "KR5c0057_018", "series": "KR5c0057", "text": "\n\n大道廢，\n安有仁義。\n智慧出，\n安有大偽。\n六親不和，\n安有孝慈。\n邦家昏亂，\n安有忠臣。\n\n"}
{"id": "KR5c0057_019", "series": "KR5c0057", "text": "\n\n絕聖棄智，\n民利百倍；\n絕仁棄義，\n民復孝慈；\n絕巧棄利，\n盜賊無有。\n此三者，\n以為文不足；\n故令之有所屬：\n見素抱樸，\n少私寡欲。\n\n"}
{"id": "KR5c0057_020", "series": "KR5c0057", "text": "\n\n絕學無憂。\n唯之與阿，\n相去幾何？\n善之與惡，\n相去若何？\n人之所畏，\n不可不畏。\n荒兮其未央哉！\n\n荒兮其未央哉！\n眾人熙熙，\n如享太牢，\n如春登臺。\n我獨泊兮其未兆，\n如嬰兒之未孩。\n儽儽兮若無所歸。\n眾人皆有餘，\n而我獨若遺。\n我愚人之心也哉！\n沌沌兮！\n\n俗人昭昭，\n我獨若昏兮；\n俗人察察，\n我獨悶悶兮。\n澹兮其若海，\n飂兮其若無所止。\n眾人皆有以，\n而我獨頑似鄙。\n我欲獨異於人，\n而貴食母。\n\n"}
{"id": "KR5c0057_021", "series": "KR5c0057", "text": "\n\n孔德之容，\n唯道是從。\n道之為物，\n唯恍唯惚。\n忽兮恍兮，\n其中有象。\n恍兮忽兮，\n其中有物。\n窈兮冥兮，\n其中有精。\n其精甚真，\n其中有信。\n自古及今，\n其名不去，\n以閱眾甫。\n\n吾何以知眾甫之狀哉？\n以此。\n\n"}
{"id": "KR5c0057_022", "series": "KR5c0057", "text": "\n\n曲則全，\n枉則直；\n窪則盈，\n弊則新。\n少則得，\n多則惑。\n是以聖人抱一\n以為天下式。\n\n不自見，故明。\n不自是，故彰。\n不自伐，故有功。\n不自矜，故長。\n夫唯不爭，\n故天下莫能與之爭。\n古之所謂\n「曲則全者，\n豈虛言哉？\n誠全而歸之。\n\n"}
{"id": "KR5c0057_023", "series": "KR5c0057", "text": "\n\n希言\n自然。\n故飄風不終朝，\n驟雨不終日。\n孰為此者？\n天地。\n天地尚弗能久，\n而況於人乎？\n\n故從事於道者，道者、\n同於道，\n德者、同於德，\n失者、同於失。\n同於道者、道亦樂得之，\n同於德者、德亦樂得之，\n同於失者、失亦樂得之。\n信不足，焉有不信（焉）。\n\n"}
{"id": "KR5c0057_024", "series": "KR5c0057", "text": "\n\n企者不立，\n跨者不行。\n自見者不明，\n自是者不彰，\n自伐者無功，\n自矜者不長。\n其在道也，曰\n「餘食、贅行」。\n物或惡之，\n故有道者弗處。\n\n"}
{"id": "KR5c0057_025", "series": "KR5c0057", "text": "\n\n有物混成，\n先天地生。\n寂兮寥兮，\n獨立而不改，\n周行而不殆。\n可以為天下母。\n吾不知其名，\n字之曰道，\n吾強為之名曰大。\n大曰逝，\n逝曰遠，\n遠曰反。\n\n故道大，\n天大，\n地大，\n王亦大。\n域中有四大，\n而王居其一焉。\n人法地，\n地法天，\n天法道，\n道法自然。\n\n"}
{"id": "KR5c0057_026", "series": "KR5c0057", "text": "\n\n重為輕根，\n靜為躁君。\n是以聖人終日行，\n不離輜重。\n雖有榮觀，\n燕處超然。\n奈何萬乘之主\n而以身輕天下？\n輕則失本。\n躁則失君。\n\n"}
{"id": "KR5c0057_027", "series": "KR5c0057", "text": "\n\n善行者無轍迹，\n善言者無瑕讁，\n善數者不用籌策，\n善閉者無關楗而不可啟，\n善結者無繩約而不可解。\n是以聖人恒善救人，\n故無棄人；\n常善救物，\n故無棄物；\n是謂襲明。\n\n故善人者，不善人之師；\n不善人者，善人之資。\n不貴其師，\n不愛其資；\n雖智大迷，\n是謂要妙。\n\n"}
{"id": "KR5c0057_028", "series": "KR5c0057", "text": "\n\n知其雄，\n守其雌，\n為天下谿。\n為天下谿，\n恒德不離。恒德不離，\n復歸於嬰兒。\n知其白，\n守其黑，\n為天下式。\n為天下式，\n恒德不忒，恒德不忒，\n復歸於無極。\n\n知其榮，\n守其辱，\n為天下谷，\n恒德乃足，\n恒德乃足，\n復歸於樸。\n樸散則為器，\n聖人用之\n則為官長。\n故大制\n不割。\n\n"}
{"id": "KR5c0057_029", "series": "KR5c0057", "text": "\n將欲取天下而為之，\n吾見其弗得已。\n天下、神器，\n不可為也。\n為者敗之，\n執者失之。\n\n故物或行或隨，\n或歔或吹，\n或強或羸，\n或挫或隳。\n是以聖人去甚、\n去奢、\n去泰。\n\n"}
{"id": "KR5c0057_030", "series": "KR5c0057", "text": "\n\n以道佐人主者，\n不以兵強於天下，\n其事好還。\n師之所處，\n楚棘生焉。\n大軍之後，\n必有凶年。\n善有果而已，\n不敢以取強。\n果而勿矜，\n果而勿伐，\n果而勿驕。\n果而不得已，\n是謂果而勿強。\n\n物壯則老，\n是謂不道，\n不道早已。\n\n"}
{"id": "KR5c0057_031", "series": "KR5c0057", "text": "\n\n夫隹兵者、不祥之器也，\n物或惡之，\n故有道者弗處。\n君子居則貴左，\n用兵則貴右。\n故兵者、不祥之器也，\n非君子之器也，\n不得已而用之，\n恬澹為上，\n勝而不美，\n而美之者，\n是樂殺人也。\n夫樂殺人者，\n則不可以得志於天下矣。\n\n是以吉事尚左，\n凶事尚右。\n是以偏將軍居左，\n上將軍居右。\n言以喪禮處之也。\n殺人之眾，\n以悲哀泣之。\n戰勝，以喪禮處之。\n\n"}
{"id": "KR5c0057_032", "series": "KR5c0057", "text": "\n\n道恒無名，\n樸雖小\n而天下莫能臣也。\n侯王若能守之，\n萬物將自賓。\n天地相合，以降甘露，\n民莫之令而自均焉。始制有名，\n名亦既有，\n夫亦將知止。\n知止所以不殆。\n譬道之在天下也，\n猶川谷之與江海也。\n\n"}
{"id": "KR5c0057_033", "series": "KR5c0057", "text": "\n\n知人者、智，\n自知者、明。\n勝人者、有力，\n自勝者、強。\n知足者、富，\n強行者、有志；\n不失其所者、久，\n死而不亡者、壽。\n\n"}
{"id": "KR5c0057_034", "series": "KR5c0057", "text": "\n\n大道汎兮\n其可左右。\n萬物恃之而生，\n而不辭；\n功成不名有。\n衣養萬物\n而弗為主，\n恒無欲也，可名於小；\n萬物歸焉\n而弗為主，\n可名為大。\n是以聖人之能成大也，\n以其終不自為大也，\n故能成其大。\n\n"}
{"id": "KR5c0057_035", "series": "KR5c0057", "text": "\n\n執大象，\n天下往；\n往而不害，\n安平大。\n樂與餌，\n過客止。\n故道之出口也，\n淡乎其無味，\n視之、不足見，\n聽之、不足聞，\n用之、不足既。\n\n"}
{"id": "KR5c0057_036", "series": "KR5c0057", "text": "\n\n將欲歙之，\n必固張之；\n將欲弱之，\n必固強之；\n將欲廢之，\n必固興之。\n將欲奪之，\n必固與之；\n是謂微明。\n柔弱勝剛強。\n魚不可脫於淵，\n邦之利器，不可以示人。\n\n"}
{"id": "KR5c0057_037", "series": "KR5c0057", "text": "\n\n道恒無為，\n而無不為。\n侯王若能守之，\n萬物將自化。\n化而欲作，\n吾將鎮之\n以無名之樸。\n鎮之以無名之樸，\n夫亦將無欲，\n不欲以靜。\n天下將自定。\n\n"}
{"id": "KR5c0057_038", "series": "KR5c0057", "text": "\n\n上德不德，\n是以有德；\n下德不失德，\n是以無德。\n上德無為而無以為；\n下德為之而有以為。\n上仁為之\n而無以為，\n上義為之\n而有以為。\n上禮為之\n而莫之應，\n則攘臂而扔之。\n\n故失道。失道矣而後德，\n失德而後仁，\n失仁而後義，\n失義而後禮。\n夫禮者、\n忠信之薄，\n而亂之首也，\n前識者、\n道之華，\n而愚之始也。\n\n是以大丈夫\n處其厚\n不居其薄；\n處其實，\n不居其華。\n故去彼取此。\n\n"}
{"id": "KR5c0057_039", "series": "KR5c0057", "text": "\n\n昔之得一者：\n天得一以清，\n地得一以寧，\n神得一以靈，\n谷得一以盈，\n萬物得一以生，\n侯王得一以為天下貞。\n其致之也，\n謂天無以清將恐裂，\n謂地無以寧將恐發，\n謂神無以靈將恐歇，\n謂谷無以盈將恐竭，\n謂萬物無以生將恐滅，\n謂侯王無以貴高將恐蹶。\n\n故貴以賤為本，\n高以下為基。\n是以侯王\n自謂孤寡不穀，\n此非以賤為本耶？\n非乎？\n故致數譽無譽。\n是故不欲琭琭如玉，\n珞珞如石。\n\n"}
{"id": "KR5c0057_040", "series": "KR5c0057", "text": "\n\n反也者、道之動也，\n弱也者、道之用也。\n天下萬物生於有，\n有生於無。\n\n"}
{"id": "KR5c0057_041", "series": "KR5c0057", "text": "\n\n上士聞道，\n勤而行之；\n中士聞道，\n若存若亡；\n下士聞道，\n大笑之。\n弗笑，\n不足以為道。\n\n故建言有之\n曰：\n明道若昧，\n進道若退，\n夷道若纇；\n上德若谷，\n太白若辱，\n廣德若不足，\n建德若偷，\n質真若渝，\n大方無隅，\n大器晚成，\n大音希聲，\n大象無形，\n道隱無名。\n夫唯道，善貸且成。\n\n"}
{"id": "KR5c0057_042", "series": "KR5c0057", "text": "\n\n道生一，\n一生二，\n二生三，\n三生萬物。\n萬物負陰\n而抱陽，\n沖氣以為和。\n\n人之所惡，\n唯孤寡不穀，\n而王公以為稱。\n故物或損之而益，\n或益之而損。\n故人之所教，\n我亦教之。\n故強梁者\n不得其死，\n吾將以為教父。\n\n"}
{"id": "KR5c0057_043", "series": "KR5c0057", "text": "\n\n天下之至柔，\n馳騁於天下之至堅。\n無有入於無間。\n吾是以知無為之有益也。\n不言之教，\n無為之益，\n天下希能及之矣。\n\n"}
{"id": "KR5c0057_044", "series": "KR5c0057", "text": "\n\n名與身\n孰親？\n身與貨\n孰多？\n得與亡\n孰病？\n是故甚愛\n必大費，\n多藏\n必厚亡。\n故知足\n不辱，\n知止\n不殆，\n可以長久。\n\n"}
{"id": "KR5c0057_045", "series": "KR5c0057", "text": "\n\n大成若缺，\n其用不弊。\n大盈若沖，\n其用不窮。\n大直若屈，\n大巧若拙，\n大辯若訥。\n躁勝寒，\n靜勝熱，\n清靜\n可以為天下正。\n\n"}
{"id": "KR5c0057_046", "series": "KR5c0057", "text": "\n\n天下有道，\n卻走馬以糞；\n天下無道，\n戎馬生於郊。\n罪莫大于可欲，\n禍莫大於不知足，\n咎莫大於欲得。\n故知足之足，恒足矣。\n\n"}
{"id": "KR5c0057_047", "series": "KR5c0057", "text": "\n\n不出戶，\n知天下。\n不闚牖，\n見天道。\n其出彌遠，\n其知彌少。\n是以聖人不行而知，\n不見而名，\n弗為而成。\n\n"}
{"id": "KR5c0057_048", "series": "KR5c0057", "text": "\n\n為學日益，\n為道日損，\n損之又損，\n以至於無為。\n無為\n而無不為。\n取天下也恒以無事，\n及其有事也，\n又不足以取天下矣。\n\n"}
{"id": "KR5c0057_049", "series": "KR5c0057", "text": "\n\n聖人無恒心，\n以百姓之心為心。\n善者吾善之，\n不善者吾亦善之，\n德善。\n信者吾信之，\n不信者吾亦信之，\n德信。\n聖人之在\n\n天下也，歙歙焉\n為天下渾其心。\n百姓皆注其耳目焉，\n聖人皆孩之。\n\n"}
{"id": "KR5c0057_050", "series": "KR5c0057", "text": "\n\n出生入死，\n生之徒\n十有三，\n死之徒\n十有三，\n而民之生生，\n動皆之死地，\n亦十有三。\n夫何故也？\n以其生生之厚也。\n\n蓋聞善攝生者，\n陸行不遇兕虎，\n入軍不被甲兵。\n兕無所投其角，\n虎無所措其爪，\n兵無所容其刃。\n夫何故也？\n以其無死地焉。\n\n"}
{"id": "KR5c0057_051", "series": "KR5c0057", "text": "\n\n道生之\n而德畜之，\n物形之\n而勢成之。\n是以萬物莫不尊道\n而貴德。\n道之尊、\n德之貴也，\n夫莫之命\n而恒自然也。\n\n故道生之，\n德畜之，\n長之育之，\n亭之毒之，\n養之覆之。\n生而弗有，\n為而弗恃，\n長而弗宰。\n是謂玄德。\n\n"}
{"id": "KR5c0057_052", "series": "KR5c0057", "text": "\n\n天下有始，\n以為天下母。\n既得其母，\n以知其子。\n既知其子，\n復守其母。\n沒身不殆。\n\n塞其兌，\n閉其門，\n終身不勤。\n啟其兌，\n濟其事，\n終身不救，\n\n見小曰明，\n守柔曰強。\n用其光，\n復歸其明，\n無遺身殃，\n是謂習常。\n\n"}
{"id": "KR5c0057_053", "series": "KR5c0057", "text": "\n\n使我介然有知也，\n行於大道，\n唯施是畏，\n大道甚夷\n而民好徑。\n\n朝甚除，\n田甚蕪，\n倉甚虛，\n服文綵，\n帶利劍，\n厭飲食，\n財貨有餘，\n是謂盜夸。\n盜夸、\n非道也哉！\n\n"}
{"id": "KR5c0057_054", "series": "KR5c0057", "text": "\n\n善建者不拔，\n善抱者不脫，\n子孫以祭祀不輟。\n修之於身，\n其德乃真；\n修之於家，\n其德乃餘，\n修之於鄉，\n其德乃長；\n修之於邦，\n其德乃豐；\n修之於天下，\n其德乃普。\n\n故以身觀身。\n以家觀家，\n以鄉觀鄉，\n以邦觀邦，\n以天下觀天下。\n吾何以知天下之然哉？\n以此。\n\n"}
{"id": "KR5c0057_055", "series": "KR5c0057", "text": "\n\n含德之厚者，\n比於赤子，\n蜂蠆虺蛇弗螫，\n猛獸弗據，\n攫鳥弗搏。\n骨弱筋柔而握固。\n\n未知牝牡之合\n而全作，\n精之至也。\n終日號而不嗄。\n和之至也。\n知和曰常，\n知常曰明，\n益生曰祥，\n心使氣曰強。\n物壯則老，\n謂之不道，\n不道早已。\n\n"}
{"id": "KR5c0057_056", "series": "KR5c0057", "text": "\n\n知者弗言，\n言者弗知。\n塞其兌，\n閉其門，\n挫其銳，\n解其分，\n和其光，\n同其塵，\n是謂玄同。\n\n故不可得而親，\n亦不可得而踈；\n不可得而利，\n亦不可得而害。\n不可得而貴，\n亦不可得而賤；\n故為天下貴。\n\n"}
{"id": "KR5c0057_057", "series": "KR5c0057", "text": "\n\n以正治邦，\n以奇用兵，\n以無事取天下。\n吾何以知其然也哉？\n以此。\n\n夫天下多忌諱，\n而民彌貧；\n民多利器，\n而邦家滋昏。\n人多伎巧，\n而奇物滋起。\n法令滋彰，\n而盜賊多有。\n\n故聖人云：\n我無為\n而民自化，\n我好靜\n而民自正，\n我無事\n而民自富，\n我無欲\n而民自樸。\n\n"}
{"id": "KR5c0057_058", "series": "KR5c0057", "text": "\n\n其政悶悶，\n其民淳淳。\n其政察察。\n其民缺缺。\n禍兮、福之所倚，\n福兮、禍之所伏；\n\n孰知其極？\n其無正也？\n正復為奇，\n善復為妖。\n人之迷也，其日固久矣。\n是以聖人方而不割，\n廉而不劌；\n直而不肆，\n光而不燿。\n\n"}
{"id": "KR5c0057_059", "series": "KR5c0057", "text": "\n\n治人事天，\n莫若嗇。\n夫唯嗇，\n是謂早服。\n早服\n謂之重積德。\n重積德\n則無不克，\n無不克\n則莫知其極。\n莫知其極，\n可以有國。\n有國之母，\n可以長久。\n\n是謂深根固柢、\n長生久視之道也。\n\n"}
{"id": "KR5c0057_060", "series": "KR5c0057", "text": "\n\n治大國若烹小鮮，\n以道蒞天下，\n其鬼不神。\n非其鬼不神也，\n其神不傷人也。\n非其神不傷人也，\n聖人亦弗傷人也。\n夫兩不相傷，\n故德交歸焉。\n\n"}
{"id": "KR5c0057_061", "series": "KR5c0057", "text": "\n\n大邦者、\n下流也，\n天下之交，\n天下之牝。\n牝恒以靜勝牡，\n以靜為下。\n故大邦以下小邦，\n則取小邦。\n小邦以下大邦，\n則取於大邦。\n故或下以取，\n或下而取。\n故大邦者不過欲兼畜人，\n小邦者不過欲入事人。\n夫兩者各得其所欲，\n則大者宜為下。\n\n"}
{"id": "KR5c0057_062", "series": "KR5c0057", "text": "\n\n道者、萬物之奧也，\n善人之寶也，\n不善人之所保也。\n美言可以市尊，\n美行可以加人。\n人之不善也，\n何棄之有？\n故立天子，\n置三公，\n雖有拱之璧以先駟馬，\n不如坐而進此道。\n古之所以貴此道者何也？\n不曰求以得，\n有罪以免耶，\n故為天下貴。\n\n"}
{"id": "KR5c0057_063", "series": "KR5c0057", "text": "\n\n為無為，\n事無事，\n味無味。\n大小多少，\n報怨以德。\n圖難於其易也，\n為大於其細也。\n天下難事\n必作於易，\n天下大事\n必作於細。\n是以\n聖人終不為大。\n故能成其大。\n\n夫輕諾者必寡信，\n多易者必多難；\n是以聖人猶難之，\n故終於無難矣。\n\n"}
{"id": "KR5c0057_064", "series": "KR5c0057", "text": "\n\n其安易持，\n其未兆易謀，\n其脆易泮，\n其微易散。\n為之於其未有，\n治之於其未亂。\n\n合抱之木\n生於毫末，\n九層之臺\n起於累土，\n千里之行\n始於足下。\n為者敗之，\n執者失之。\n是以聖人無為也，\n故無敗；\n無執也，\n故無失也。\n民之從事也，\n恒於幾成而敗之。\n\n故慎終如始，\n則無敗事。\n是以聖人欲不欲，\n而不貴難得之貨；\n學不學，\n而復眾人之所過。\n以輔萬物之自然，\n而弗敢為。\n\n"}
{"id": "KR5c0057_065", "series": "KR5c0057", "text": "\n\n古之善為道者，\n非以明民，\n將以愚之也。\n民之難治也，\n以其智多也。\n\n故以智治邦，\n邦之賊也；\n不以智治邦，\n國之福也。\n恒知此兩者，\n亦稽式也。\n恒知稽式，\n是謂玄德。\n玄德深矣、\n遠矣，\n與物反矣。\n然後乃至大順。\n\n"}
{"id": "KR5c0057_066", "series": "KR5c0057", "text": "\n\n江海所以能為百谷王者，\n以其善下之，\n故能為百谷王。\n是以聖人之欲上民也，\n必以其言下之；\n其欲先民也，\n必以其身後之。\n是以聖人處上\n而民弗重也，\n處前\n而民弗害也，\n是以天下樂推\n而弗厭也。\n以其不爭，\n故天下莫能與之爭。\n\n"}
{"id": "KR5c0057_067", "series": "KR5c0057", "text": "\n\n天下皆謂我道大\n似不肖。\n夫唯大，故似不肖。\n若肖，\n久矣！\n其細也夫。\n我恒有三寶，\n持而保之：\n一曰慈，\n二曰儉，\n三曰不敢為天下先。\n夫慈、故能勇，\n儉、故能廣，\n不敢為天下先，故能成器長。\n\n今舍其慈、且勇，\n舍其儉、且廣，\n舍其後、且先，\n則必死矣。\n夫慈，以戰則勝，\n以守則固。\n天將救之，\n以慈衛之。\n\n"}
{"id": "KR5c0057_068", "series": "KR5c0057", "text": "\n\n善為士者不武，\n善戰者不怒，\n善勝敵者弗與，\n善用人者為之下，\n是謂不爭之德，\n是謂用人之力，\n是謂配天古之極也。\n\n"}
{"id": "KR5c0057_069", "series": "KR5c0057", "text": "\n\n用兵者有言\n曰：\n吾不敢為主，而為客，\n吾不敢進寸，而退尺。\n是謂行無行，\n攘無臂，\n扔無敵，\n執無兵，\n禍莫大於輕敵，\n輕敵幾喪吾寶矣。\n故抗兵相加，\n則哀者勝矣。\n\n"}
{"id": "KR5c0057_070", "series": "KR5c0057", "text": "\n\n吾言甚易知也，\n甚易行也；\n而天下莫之能知也，\n莫之能行也。\n言有宗，\n事有君。\n夫唯無知也，\n是以不我知。\n知我者希，\n則我者貴。\n是以聖人被褐\n而懷玉。\n\n"}
{"id": "KR5c0057_071", "series": "KR5c0057", "text": "\n\n知不知、上矣，\n不知知、病矣。\n夫唯病病，\n是以不病。\n聖人之不病也，\n以其病病也，\n是以不病。\n\n"}
{"id": "KR5c0057_072", "series": "KR5c0057", "text": "\n\n民之不畏威，\n則大威將至矣。\n無狎其所居，\n無厭其所生。\n夫唯弗厭，\n是以不厭。\n是以聖人自知\n而不自見也，\n自愛\n而不自貴也。\n故去彼取此。\n\n"}
{"id": "KR5c0057_073", "series": "KR5c0057", "text": "\n\n勇於敢者則殺，\n勇於不敢者則活；\n此兩者，或利或害。\n天之所惡，\n孰知其故？\n是以聖人猶難之。\n天之道，\n不爭而善勝，\n不言而善應，\n不召而自來，\n繟然而善謀。\n天網恢恢，\n踈而不失。\n\n"}
{"id": "KR5c0057_074", "series": "KR5c0057", "text": "\n\n若民恒且不畏死，\n奈何以死懼之？\n若使民恒畏死，\n而為奇者，\n吾將得執而殺之，\n夫孰敢矣？\n若民恒且必畏死，則恒有司殺者殺，\n夫代司殺者殺，\n是謂代大匠斲也。\n夫代大匠斲者，\n則希有不傷其手矣。\n\n"}
{"id": "KR5c0057_075", "series": "KR5c0057", "text": "\n\n民之飢也，\n以其上食稅之多也，\n是以飢。\n民之難治也，\n以其上之有以\n為也，是以難治。\n民之輕死，\n以其求生生之厚也。\n是以輕死。\n夫唯無以生為者，\n是賢於貴生。\n\n"}
{"id": "KR5c0057_076", "series": "KR5c0057", "text": "\n\n人之生也柔弱，\n其死也堅強。\n萬物草木之生也柔脆，\n其死也枯槁。\n故曰：\n堅強者、死之徒也，\n柔弱者、生之徒也，\n是以兵強則不勝，\n木強則共。\n強大處下，\n柔弱處上。\n\n"}
{"id": "KR5c0057_077", "series": "KR5c0057", "text": "\n\n天之道，其猶張弓與？\n高者抑之，\n下者舉之，\n有餘者損之，\n不足者補之。\n故天之道、\n損有餘\n而補不足；\n人之道\n則不然，\n損不足\n以奉有餘。\n孰能有餘\n以奉天下，\n唯有道者。\n\n是以聖人為而弗恃，\n功成而弗處，\n若此其不欲見賢也？\n\n"}
{"id": "KR5c0057_078", "series": "KR5c0057", "text": "\n\n天下莫柔弱於水，\n而攻堅強者\n莫之能勝，\n以其無以易之也。\n弱之勝強，\n柔之勝剛，\n天下莫弗知，\n而莫能行也。\n是以聖人云：\n受邦之垢，\n是謂社稷之主；\n受邦之不祥，\n是謂天下之王。\n正言\n若反。\n\n"}
{"id": "KR5c0057_079", "series": "KR5c0057", "text": "\n\n和大怨，\n必有餘怨，\n安可以為善？\n是以聖人執左契\n而不責於人。\n故有德司契，\n無德司徹。\n夫天道無親，\n恒與善人。\n\n"}
{"id": "KR5c0057_080", "series": "KR5c0057", "text": "\n\n小邦寡民，\n使有什伯之器\n而不用。\n使民重死，\n而不遠徙，\n雖有舟輿，\n無所乘之。\n雖有甲兵，\n無所陳之。\n使民復結繩而用之。\n甘其食，\n美其服，\n安其居，\n樂其俗。\n\n鄰邦相望，\n雞犬之聲相聞，\n民至老死不相往來。\n\n"}
{"id": "KR5c0057_081", "series": "KR5c0057", "text": "\n\n信言不美，\n美言不信。\n善者不辯，\n辯者不善，\n知者不博，\n博者不知。\n\n聖人不積，\n既以為人己愈有，\n既以與人己愈多。\n故天之道、利而不害，\n聖人之道、為而弗爭。\n\n"}
