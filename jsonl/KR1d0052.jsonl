{"id": "KR1d0052_001", "series": "KR1d0052", "text": "\n1.1《曲禮》曰：\n毋不敬，\n儼若思，\n安定辭。\n安民哉！\n1.2敖不可長，\n欲不可從，\n志不可滿，\n樂不可極。\n1.3賢者狎而敬之，\n畏而愛之。\n愛而知其惡，\n憎而知其善。\n積而能散，\n安安而能遷。\n\n臨財毋苟得，\n臨難毋苟免。\n很毋求勝，\n分毋求多。\n疑事毋質，\n直而勿有。\n1.4若夫，坐如尸，\n立如齊。\n禮從宜，\n使從俗。\n1.5夫禮者\n所以定親疏，\n決嫌疑，\n別同異，\n明是非也。\n\n禮，\n不妄說人，\n不辭費。\n禮，\n不踰節，\n不侵侮，\n不好狎。\n\n脩身踐言，\n謂之善行。\n行脩言道，\n禮之質也。\n\n禮聞取於人，\n不聞取人。\n禮聞來學，\n不聞往教。\n1.6道德仁義，\n非禮不成；\n教訓正俗，\n非禮不備。\n分爭辨訟，\n非禮不決。\n君臣上下，父子兄弟，\n非禮不定。\n\n宦、學事師，\n非禮不親。\n班朝、治軍，\n涖官、行法，\n非禮威嚴不行。\n\n禱祠、祭祀，\n供給鬼神，\n非禮不誠不莊。\n是以君子恭、\n敬、撙、\n節、退、\n讓以明禮。\n\n鸚鵡能言，\n不離飛鳥。\n猩猩能言，\n不離禽獸。\n今人而無禮，\n雖能言，\n不亦禽獸之心乎？\n\n夫唯禽獸無禮，\n故父子聚麀。\n是以聖人作\n為禮以教人。\n使人以有禮，\n知自別於禽獸。\n1.7大上貴德，\n其次務施報。\n禮尚往來，\n往而不來，\n非禮也；\n來而不往，\n亦非禮也。\n\n人有禮則安，\n無禮則危。\n故曰，\n禮者不可不學也。\n\n夫禮者，\n自卑而尊人。\n雖負販者，\n必有尊也，\n而況富貴乎？\n富貴而知好禮，\n則不驕不淫；\n貧賤而知好禮，\n則志不懾。\n1.8人生十年曰幼，\n學。\n二十曰弱，\n冠。\n三十曰壯，\n有室。\n四十曰強，\n而仕。\n五十曰艾，\n服官政。\n\n六十曰耆，\n指使。\n七十曰老，\n而傳。\n八十九十曰耄，\n七年曰悼，\n悼與耄，\n雖有罪，\n不加刑焉。\n\n百年曰期，頤。\n\n大夫七十而致事。\n若不得謝，\n則必賜之几杖，\n行役以婦人。\n適四方，\n乘安車。\n自稱曰「老夫」，\n於其國則稱名；\n越國而問焉，\n必告之以其制。\n1.9謀於長者，\n必操几杖以從之。\n長者問，\n不辭讓而對，\n非禮也。\n1.10凡為人子之禮：\n冬溫而夏凊，\n昏定而晨省，\n在醜、\n夷不爭。\n1.11夫為人子者，\n三賜不及車馬。\n故州、閭、鄉、黨稱其孝也，\n兄弟親戚稱其慈也，\n僚友稱其弟也，\n執友稱其仁也，\n交遊稱其信也。\n\n見父之執，\n不謂之進不敢進，\n不謂之退不敢退；\n不問，\n不敢對。\n此孝子之行也。\n1.12夫為人子者：\n出必告，\n反必面，\n所遊必有常，\n所習必有業。\n\n恆言不稱老。\n年長以倍則父事之，\n十年以長則兄事之，\n五年以長則肩隨之。\n群居五人，\n則長者必異席。\n1.13為人子者，\n居不主奧，\n坐不中席，\n行不中道，\n立不中門。\n食饗不為概，\n祭祀不為尸。\n聽於無聲，\n視於無形。\n\n不登高，\n不臨深。\n不苟訾，\n不苟笑。\n\n孝子不服闇，\n不登危，\n懼辱親也。\n父母存，\n不許友以死。\n不有私財。\n1.14為人子者：\n父母存，\n冠衣不純素。\n孤子當室，\n冠衣不純采。\n1.15幼子常視毋誑，\n童子不衣裘、裳。\n立必正方。\n不傾聽。\n長者與之提攜，\n則兩手奉長者之手。\n負、劍，辟咡詔之，則掩口而對。\n\n1.16從於先生，\n不越路而與人言。\n遭先生於道，\n趨而進，\n正立拱手。\n先生與之言則對；\n不與之言則趨而退。\n\n從長者而上丘陵，\n則必鄉長者所視。\n登城不指，\n城上不呼。\n\n將適舍，\n求毋固。\n將上堂，\n聲必揚。\n戶外有二屨，\n言聞則入，\n言不聞則不入。\n將入戶，\n視必下。\n\n入戶奉扃，\n視瞻毋回；\n戶開亦開，\n戶闔亦闔；\n有後入者，\n闔而勿遂。\n毋踐屨，\n毋踖席，\n摳衣趨隅。\n必慎唯諾。\n\n大夫士出入君門，\n由闑右，\n不踐閾。\n1.17凡與客入者，\n每門讓於客。\n客至於寢門，\n則主人請入為席，\n然後出迎客。\n客固辭，\n主人肅客而入。\n\n主人入門而右，\n客入門而左。\n主人就東階，\n客就西階，\n客若降等，\n則就主人之階。\n主人固辭，\n然後客復就西階。\n\n主人與客讓登，\n主人先登，\n客從之，\n拾級聚足，\n連步以上。\n上於東階，則先右足；\n上於西階，\n則先左足。\n1.18帷薄之外不趨，\n堂上不趨，\n執玉不趨。\n堂上接武，\n堂下布武。\n室中不翔，\n並坐不橫肱。\n授立不跪，\n授坐不立。\n1.19凡為長者糞之禮，\n必加帚於箕上，\n以袂拘而退。\n其塵不及長者，\n以箕自鄉而扱之。\n\n奉席如橋衡。\n請席何鄉？\n請衽何趾？\n席：\n南鄉北鄉，\n以西方為上；\n東鄉西鄉，\n以南方為上。\n\n若非飲食之客，\n則布席，\n席間函丈。\n主人跪正席，\n客跪撫席而辭。\n客徹重席，\n主人固辭。\n客踐席，\n乃坐。\n\n主人不問，\n客不先舉。\n\n將即席，\n容毋怍。\n兩手摳衣，\n去齊尺。\n衣毋撥，\n足毋蹶。\n先生書策琴瑟在前，\n坐而遷之，\n戒勿越。\n\n虛坐盡後，\n食坐盡前。\n坐必安，\n執爾顏。\n長者不及，\n毋儳言。\n\n正爾容，\n聽必恭。\n毋勦說，\n毋雷同。\n必則古昔，\n稱先王。\n\n侍坐於先生：\n先生問焉，\n終則對。\n請業則起，\n請益則起。\n父召無諾，\n先生召無諾，\n唯而起。\n\n侍坐於所尊敬，\n毋餘席。\n見同等不起。\n燭至起，\n食至起，\n上客起。\n\n燭不見跋。\n尊客之前不叱狗。\n讓食不唾。\n1.20侍坐於君子，\n君子欠伸，\n撰杖屨，\n視日蚤莫，\n侍坐者請出矣。\n侍坐於君子，\n君子問更端，\n則起而對。\n\n侍坐於君子，\n若有告者曰：\n「少間，\n願有復也。」\n則左右屏而待。1.21毋側聽，\n毋噭應，\n毋淫視，\n毋怠荒。\n\n遊毋倨，\n立毋跛，\n坐毋箕，\n寢毋伏。\n斂髮毋髢，\n冠毋免，\n勞毋袒，\n暑毋褰裳。\n1.22侍坐於長者，\n屨不上於堂，\n解屨不敢當階。\n就屨，\n跪而舉之，\n屏於側。\n鄉長者而屨；\n跪而遷屨，\n俯而納屨。\n1.23離坐，離立，\n毋往參焉。\n離立者，\n不出中間。1.24男女不雜坐。\n不同椸、枷。\n不同巾、櫛，\n不親授。\n嫂叔不通問，\n諸母不漱裳。\n\n外言不入於梱，\n內言不出於梱。\n女子許嫁，\n纓；\n非有大故，\n不入其門。\n\n姑、姊、妹、女子\n子，\n已嫁而反，\n兄弟弗與同席而坐，\n弗與同器而食。\n父子不同席。\n\n男女非有行媒，\n不相知名。\n非受幣，\n不交不親。\n故日月以告君，\n齊戒以告鬼神，\n為酒食以召鄉黨僚友，\n以厚其別也。\n\n取妻不取同姓。\n故買妾不知其姓\n則卜之。\n寡婦之子，\n非有見焉，\n弗與為友。\n1.25賀取妻者\n曰：\n「某子使某，\n聞子有客，\n使某羞。」1.26貧者不以貨財為禮，\n老者不以筋力為禮。\n1.27名子者不以國，\n不以日月，\n不以隱疾，\n不以山川。1.28男女異長。\n男子二十，\n冠而字。\n\n父前，\n子名；\n君前，\n臣名。\n女子許嫁，\n笄而字。\n1.29凡進食之禮，\n左殽右胾，\n食居人之左，\n羹居人之右。\n膾炙處外，\n醯醬處內，\n葱渫處末，\n酒漿處右。\n以脯脩置者，\n左朐右末。\n\n客若降等，\n執食興辭，\n主人興辭於客，\n然後客坐。\n主人延客祭：\n祭食，\n祭所先進。\n殽之序，\n徧祭之。\n\n三飯，\n主人延客食胾，\n然後辯殽。\n主人未辯，\n客不虛口。\n\n侍食於長者，\n主人親饋，\n則拜而食。\n主人不親饋，\n則不拜而食。\n共食不飽，共飯不澤手。\n\n毋摶飯，\n毋放飯，\n毋流歠，\n毋咤食，\n毋齧骨，\n毋反魚肉，\n毋投與狗骨。\n毋固獲，\n毋揚飯。\n飯黍毋以箸。\n\n毋嚃羹，\n毋絮羹，\n毋刺齒，\n毋歠醢。\n客絮羹，\n主人辭不能亨；\n客歠醢，\n主人辭以窶。\n\n濡肉齒決，\n乾肉不齒決。\n毋嘬炙。\n\n卒食，\n客自前跪，\n徹飯齊以授相者，\n主人興辭於客，\n然後客坐。\n\n侍飲於長者，\n酒進則起，\n拜受於尊所。\n長者辭，\n少者反席而飲。\n長者舉\n未釂，\n少者不敢飲。\n\n長者賜，\n少者賤者不敢辭。\n賜果於君前，\n其有核者懷其核。\n御食於君，\n君賜餘，\n器之溉者不寫，\n其餘皆寫。\n\n餕餘不祭。\n父不祭子，\n夫不祭妻。\n\n御同於長者，\n雖貳不辭，\n偶坐不辭。\n羹之有菜者用梜，\n其無菜者不用梜。\n\n為天子削瓜者副之，\n巾以絺。\n為國君者華之，\n巾以綌。\n為大夫累之，\n士疐之，\n庶人齕之。\n\n父母有疾，\n冠者不櫛，\n行不翔，\n言不惰，\n琴瑟不御，\n食肉不至變味，\n飲酒不至變貌，\n笑不至矧，\n怒不至詈。\n疾止復故。\n\n有憂者側席而坐，\n有喪者專席而坐。\n1.30水潦降，\n不獻魚鱉，\n獻鳥者佛其首，\n畜鳥者則勿佛也。\n獻車馬者執策綏，\n獻甲者執冑，\n獻杖者執末。\n獻民虜者操右袂。\n\n獻粟者執右契，\n獻米者操量鼓。\n獻孰食者操醬齊。\n獻田宅者操書致。\n\n凡遺人弓者：\n張弓尚筋，\n弛弓尚角。\n右手執簫，\n左手承弣。\n尊卑垂帨。\n若主人拜，\n則客還辟，\n辟拜。\n\n主人自受，\n由客之左，\n接下承弣；\n鄉與客並，\n然後受。\n\n進劍者左首。\n進戈者前其鐏，\n後其刃。\n進矛戟者前其鐓。\n\n進几杖者拂之。\n效馬效羊者右牽之；\n效犬者左牽之。\n執禽者左首。\n飾羔鴈者以繢。\n受珠玉者以掬。\n受弓劍者以袂。\n飲玉爵者弗揮。\n\n凡以弓劍、苞苴、簞笥問人者，\n操以受命，\n如使之容。\n1.31凡為君使者，\n已受命，\n君言不宿於家。\n君言至，\n則主人出拜君言之辱；\n使者歸，\n則必拜送于門外。\n\n若使人於君所，\n則必朝服而命之；\n使者反，\n則必下堂而受命。\n1.32博聞強識而讓，\n敦善行而不怠，\n謂之君子。\n君子不盡人之歡，\n不竭人之忠，\n以全交也。\n\n《禮》曰：\n「君子抱孫不抱子。」\n此言孫可以為王父尸，\n子不可以為父尸。\n\n為君尸者，\n大夫士見之，\n則下之。\n君知所以為尸者，\n則自下之，\n尸必式。\n乘必以几。\n\n齊者不樂不弔。1.33居喪之禮，\n毀瘠不形，\n視聽不衰。\n升降不由阼階，\n出入不當門隧。\n1.34居喪之禮，\n頭有創則沐，\n身有瘍則浴，\n有疾則飲酒食肉，\n疾止復初。\n不勝喪，\n乃比於不慈不孝。\n\n五十不致毀，\n六十不毀，\n七十唯衰麻在身，\n飲酒食肉，\n處於內。\n\n生與來日，\n死與往日。\n知生者弔，\n知死者傷。\n知生而不知死，\n弔而不傷；\n知死而不知生，\n傷而不弔。\n\n弔喪弗能賻，\n不問其所費。\n問疾弗能遺，\n不問其所欲。\n見人弗能館，\n不問其所舍。\n賜人者不曰\n「來取」。\n與人者不問其所欲。\n1.35適墓不登壟，\n助葬必執紼。\n臨喪不笑。\n揖人必違其位。\n望柩不歌。\n入臨不翔。\n當食不歎。\n\n鄰有喪，\n舂不相。\n里有殯，\n不巷歌。\n適墓不歌。\n哭日不歌。\n\n送喪不由徑，\n送葬不辟塗潦。\n臨喪則必有哀色，\n執紼不笑，\n臨樂不歎；\n介冑\n則有不可犯之色。\n故君子戒慎，\n不失色於人。\n\n國君撫式，\n大夫下之。\n大夫撫式，\n士下之。\n禮不下庶人，\n刑不上大夫。\n刑人不在君側。\n1.36兵車不式。\n武車綏旌，\n德車結旌。\n1.37史載筆，\n士載言。\n前有水，\n則載青旌。\n前有塵埃，\n則載鳴鳶。\n前有車騎，\n則載鴻。\n前有士師，\n則載虎皮。\n\n前有摯獸，\n則載貔貅。\n行：\n前朱雀\n而後玄武，\n左青龍而右白虎。\n招搖在上，\n急繕其怒。\n\n進退有度，\n左右有局，\n各司其局。\n1.38父之讎，\n弗與共戴天。\n兄弟之讎\n不反兵。\n交遊之讎\n不同國。\n1.39四郊多壘，\n此卿大夫之辱也。\n地廣大，\n荒而不治，\n此亦士之辱也。\n1.40臨祭不惰。\n祭服敝則焚之，\n祭器敝則埋之，\n龜筴敝則埋之，\n牲死則埋之。\n凡祭於公者，\n必自徹其俎。\n1.41卒哭乃諱。\n禮，不諱嫌名。\n二名不偏諱。\n逮事父母，\n則諱王父母；\n不逮事父母，\n則不諱王父母。\n君所無私諱，\n大夫之所有公諱。\n\n詩書不諱，\n臨文不諱。\n廟中不諱。\n夫人之諱，\n雖質君之前，\n臣不諱也；\n婦諱不出門。\n大功小功不諱。\n\n入竟而問禁，\n入國而問俗，\n入門而問諱。\n1.42外事以剛日，\n內事以柔日。\n凡卜、筮日：\n旬之外曰遠某日，\n旬之內曰近某日。\n喪事先遠日，\n吉事先近日。\n\n曰：\n「為日，\n假爾泰龜有常，\n假爾泰筮有常。」\n\n卜、筮不過三，\n卜、筮不相襲。\n龜為卜，\n筴為筮，\n卜、筮者，\n先聖王之所以使民信時日，\n敬鬼神，\n畏法令也；\n所以使民決嫌疑，\n定猶與也。\n\n故曰：\n「疑而筮之，\n則弗非也；\n日而行事，\n則必踐之。」\n1.43君車將駕，\n則僕執策立於馬前。\n已駕，\n僕展軨效駕，\n奮衣由右上，\n取貳綏，\n跪乘，\n執策分轡，\n驅之，五步而立。\n\n君出就車，\n則僕并轡授綏。\n左右攘辟，\n車驅而騶。\n至于大門，\n君撫僕之手，而顧\n命車右就車；\n門閭、溝渠\n必步。\n\n凡僕人之禮，\n必授人綏。\n若僕者降等，\n則受；\n不然，\n則否。\n若僕者降等，\n則撫僕之手，\n不然，\n則自下拘之。\n\n客車不入大門。\n婦人不立乘。\n犬馬不上於堂。\n故君子式黃髮，\n下卿位；\n入國不馳，\n入里必式。\n君命召，\n雖賤人，\n大夫士必自御之。\n\n介者不拜，\n為其拜而蓌拜。\n祥車曠左，\n乘君之乘車\n不敢曠左；\n左必式。\n\n僕御婦人，\n則進左手，\n後右手；\n御國君，\n則進右手，\n後左手，而俯。\n國君不乘奇車。\n\n車上不廣欬，\n不妄指。\n立視五雟，\n式視馬尾，\n顧不過轂。\n國中以策彗卹\n勿驅。\n塵不出軌。\n\n國君下齊牛，\n式宗廟。\n大夫士下公門，\n式路馬。\n乘路馬\n必朝服，\n載鞭策，\n不敢授綏，\n左必式。\n\n步路馬，\n必中道。\n以足蹙路馬芻，\n有誅。\n齒路馬，\n有誅。\n\n"}
{"id": "KR1d0052_002", "series": "KR1d0052", "text": "\n\n2.1凡奉者當心，\n提者當帶。\n執天子之器則上衡，\n國君則平衡，\n大夫則綏之，\n士則提之。\n\n凡執主器，\n執輕如不克。\n執主器，\n操幣、圭、璧，\n則尚左手，\n行不舉足，\n車輪曳踵。\n\n立則磬折垂佩。\n主佩倚，\n則臣佩垂。\n主佩垂，\n則臣佩委。\n執玉，\n其有藉者則裼；\n無藉者則襲。\n2.2國君不名卿老、世婦，\n大夫不名世臣、姪、娣，\n士不名家相、長妾。\n君大夫之子，\n不敢自稱曰「余小子」；\n大夫士之子，\n不敢自稱曰「嗣子某」，\n不敢與世子同名。\n2.3君使士射，\n不能，\n則辭以疾；\n言曰：\n「某有負薪之憂。」\n侍於君子，\n不顧望而對，\n非禮也。\n2.4君子行禮，\n不求變俗。\n祭祀之禮，\n居喪之服，\n哭泣之位，\n皆如其國之故，\n謹循其法\n而審行之。\n\n去國三世，\n爵祿有列於朝，\n出入有詔於國。\n若兄弟宗族猶存，\n則反告於宗後；\n去國三世，\n爵祿無列於朝，\n出入無詔於國。\n唯興之日，\n從新國之法。\n2.5君子已孤不更名。\n已孤暴貴，\n不為父作謚。\n居喪，\n未葬，\n讀喪禮；\n既葬，\n讀祭禮；\n喪復常，\n讀樂章。\n\n居喪不言樂，\n祭事不言凶，\n公庭不言婦女。\n2.6振書、端書於君前，\n有誅。\n倒筴、側龜於君前，\n有誅。\n龜筴、\n几杖、\n席蓋、\n重素、\n袗絺綌，\n不入公門。\n\n苞屨、\n扱衽、\n厭冠，\n不入公門。\n書方、\n衰、凶器，\n不以告，\n不入公門。\n公事不私議。\n2.7君子將營宮室：\n宗廟為先，\n廄庫為次，\n居室為後。2.8凡家造：\n祭器為先，\n犧賦為次，\n養器為後。\n\n無田祿者\n不設祭器；\n有田祿者\n先為祭服。\n君子雖貧，\n不粥祭器；\n雖寒，\n不衣祭服；\n為宮室，\n不斬於丘木。\n\n大夫士去國，\n祭器不踰竟。\n大夫寓祭器於大夫，\n士寓祭器於士。\n\n大夫士去國：\n踰竟，\n為壇位，鄉國而哭。\n素衣、\n素裳、\n素冠，\n徹緣，\n鞮屨、\n素簚，\n乘髦馬，\n\n不蚤鬋，\n不祭食，\n不說人以無罪；\n婦人不當御。\n三月而復服。\n\n大夫士見於國君，\n君若勞之，\n則還辟，\n再拜稽首。\n君若迎拜，\n則還辟，\n不敢荅拜。\n\n大夫士相見，\n雖貴賤不敵，\n主人敬客，\n則先拜客；\n客敬主人，\n則先拜主人。\n\n凡非弔喪，\n非見國君，\n無不荅拜者。\n大夫見於國君，\n國君拜其辱。\n士見於大夫，\n大夫拜其辱。\n同國始相見，\n主人拜其辱。\n\n君於士，\n不荅拜也；\n非其臣，\n則荅拜之。\n大夫於其臣，\n雖賤，\n必荅拜之。\n男女相荅拜也。\n2.9國君春田不圍澤；\n大夫不掩群，\n士不取麛卵。\n2.10歲凶，\n年穀不登，\n君膳不祭肺，\n馬不食穀，\n馳道不除，\n祭事不縣。\n大夫不食粱，\n士飲酒不樂。\n\n君無故，\n玉不去身；\n大夫無故，\n不徹縣，\n士無故不徹琴瑟。\n\n士有獻於國君，\n他日，\n君問之曰：\n「安取彼？」\n再拜稽首而后對。\n大夫私行出疆，\n必請。\n反，\n必有獻。\n\n士私行出疆，\n必請。\n反，\n必告。\n君勞之，\n則拜；\n問其行，\n拜而后對。\n2.11國君去其國，\n止之曰：\n「奈何去社稷也！」\n大夫，\n曰：\n「奈何去宗廟也！」\n士，\n曰：\n「奈何去墳墓也！」\n\n國君死社稷，\n大夫死眾，\n士死制。\n2.12君天下\n曰「天子」。\n朝諸侯，\n分職授政任功，\n曰「予一人」。\n\n踐阼，臨祭祀：\n內事曰「孝王某」，\n外事曰「嗣王某」。\n臨諸侯，\n畛於鬼神，\n曰「有天王某甫」。\n\n崩，\n曰「天王崩」。\n復，曰\n「天子復」矣。\n告喪，\n曰「天王登假」。\n措之廟，\n立之主，\n曰「帝」。\n\n天子未除喪，\n曰「予小子」。\n生名之，\n死亦名之。\n2.13天子有后，\n有夫人，\n有世婦，\n有嬪，\n有妻，\n有妾。\n\n天子建天官，\n先六大，\n曰大宰、\n大宗、\n大史、\n大祝、\n大士、\n大卜，\n典司六典。\n\n天子之五官：\n曰司徒、\n司馬、\n司空、\n司士、\n司寇，\n典司五眾。\n\n天子之六府：\n曰司土、\n司木、\n司水、\n司草、\n司器、\n司貨，\n典司六職。\n\n天子之六工：\n曰土工、\n金工、\n石工、\n木工、\n獸工、\n草工，\n典制六材。\n\n五官致貢\n曰享。\n2.14五官之長\n曰伯：\n是職方。\n其擯於天子也，\n曰「天子之吏」。\n天子同姓\n謂之「伯父」；\n異姓謂之「伯舅」。\n\n自稱於諸侯\n曰「天子之老」；\n於外曰「公」；\n於其國曰「君」。\n\n九州之長，\n入天子之國曰「牧」。\n天子同姓，\n謂之「叔父」，\n異姓謂之「叔舅」，\n於外曰「侯」，\n於其國曰\n「君」。\n\n其在東夷、北狄、西戎、南蠻，\n雖大曰「子」。\n於內自稱曰「不穀」，\n於外自稱曰「王老」。\n庶方小侯，\n入天子之國曰「某人」，\n於外曰「子」，\n自稱曰\n「孤」。\n\n天子當依而立。\n諸侯北面而見天子，\n曰覲。\n天子當宁而立，\n諸公東面，\n諸侯西面，\n曰朝。\n2.15諸侯未及期相見曰遇，\n相見於郤地曰會。\n諸侯使大夫問於諸侯曰聘，\n約信曰誓，\n涖牲曰盟。\n2.16諸侯見天子曰「臣某侯某」，\n其與民言，\n自稱曰\n「寡人」。\n其在凶服，\n曰「適子孤」。\n臨祭祀，\n內事曰「孝子某侯某」，\n外事曰「曾孫某侯某」。\n\n死曰「薨」，\n復曰「某甫復矣」。\n既葬\n見天子曰類見。\n言謚曰類。\n諸侯使人使於諸侯，\n使者自稱曰\n「寡君之老」。\n\n天子穆穆，\n諸侯皇皇，\n大夫濟濟，\n士蹌蹌，\n庶人僬僬。\n\n天子之妃曰后，\n諸侯曰夫人，\n大夫曰孺人，\n士曰婦人，\n庶人曰妻。\n公、侯有夫人，\n有世婦，\n有妻，\n有妾。\n\n夫人自稱於天子\n曰\n「老婦」；\n自稱於諸侯\n曰\n「寡小君」；\n自稱於其君\n曰\n「小童」。\n自世婦以下，\n自稱曰「婢子」。\n子於父母則自名也。\n\n列國之大夫\n入天子之國\n曰「某士」，\n自稱曰「陪臣某」。\n於外曰「子」，\n於其國曰「寡君之老」。\n使自稱曰\n「某」。\n2.17天子不言出，\n諸侯不生名。\n君子不親惡；\n諸侯失地，\n名；\n滅同姓，\n名。\n\n為人臣之禮：\n不顯諫。\n三諫而不聽，\n則逃之。\n子之事親也：\n三諫而不聽，\n則號泣而隨之。\n2.18君有疾，\n飲藥，\n臣先嘗之。\n親有疾，\n飲藥，\n子先嘗之。\n醫不三世，\n不服其藥。\n\n儗人必於其倫。2.19問天子之年，\n對曰：\n「聞之，\n始服衣若干尺矣。」\n問國君之年：\n長，曰：「能從宗廟、社稷之事矣」；\n幼，\n曰：\n「未能從宗廟、社稷之事也」。\n\n問大夫之子：\n長，曰：\n「能御矣」；\n幼，曰：\n「未能御也」。\n問士之子：\n長，曰：\n「能典謁矣」；\n幼，曰：\n「未能典謁也」。\n\n問庶人之子：\n長，曰：\n「能負薪矣」；\n幼，曰：\n「未能負薪也」。2.20問國君之富，\n數地以對，\n山澤之所出。\n\n問大夫之富，\n曰：「有宰食力，\n祭器、衣服不假。」\n問士之富，\n以車數對。\n問庶人之富，\n數畜以對。\n2.21天子祭天地，\n祭四方，\n祭山川，\n祭五祀，\n歲徧。\n諸侯方祀。\n祭山川，\n祭五祀，\n歲徧。\n\n大夫祭五祀，\n歲徧。\n士祭其先。2.22凡祭，\n有其廢之，莫敢舉也；\n有其舉之，莫敢廢也。\n非其所祭而祭之，\n名曰淫祀。\n淫祀無福。\n2.23天子以犧牛，\n諸侯以肥牛，\n大夫以索牛，\n士以羊豕。\n支子不祭，\n祭必告于宗子。\n2.24凡祭宗廟之禮：\n牛曰一元大武，\n豕曰剛鬣，\n豚曰腯肥，\n羊曰柔毛，\n雞曰翰音，\n犬曰羹獻，\n雉曰疏趾，\n兔曰明視，\n脯曰尹祭，\n\n槀魚曰商祭，\n鮮魚曰脡祭，\n水曰清滌，\n酒曰清酌，\n\n黍曰薌合，\n粱曰薌萁，\n稷曰明粢，\n稻曰嘉蔬，\n韭曰豐本，\n鹽曰鹹鹺，\n玉曰嘉玉，\n幣曰量幣。\n2.25天子死曰\n「崩」，\n諸侯曰\n「薨」，\n大夫曰\n「卒」，\n士曰\n「不祿」，\n庶人曰\n「死」。\n在床曰尸，\n在棺曰柩。\n羽鳥曰降，\n四足曰漬。\n死寇曰兵。\n\n祭王父曰「皇祖考」，\n王母曰「皇祖妣」。\n父曰「皇考」，\n母曰「皇妣」。\n夫曰「皇辟」。\n生曰父，曰母，曰妻；\n死曰考，曰妣，曰嬪。\n壽考曰卒，\n短折曰不祿。\n2.26天子、\n視不上於袷，\n不下於帶；\n國君，\n綏視；\n大夫，\n衡視；\n士，\n視五步。\n\n凡視：\n上於面則敖，\n下於帶則憂，\n傾則姦。\n2.27君命，\n大夫與士肄。\n在官言官，\n在府言府，\n在庫言庫，\n在朝言朝。\n\n朝言不及犬馬。\n輟朝而顧，\n不有異事，\n必有異慮。\n故輟朝而顧，\n君子謂之固。\n在朝言禮，\n問禮，\n對以禮。\n\n大饗不問卜，\n不饒富。\n2.28凡摰，\n天子鬯，\n諸侯圭，\n卿羔，\n大夫鴈，\n士雉，\n庶人之摰匹；\n童子委摰而退。\n\n野外軍中無摰，\n以纓、\n拾、\n矢，\n可也。\n婦人之摰，\n椇、榛、\n脯、脩、\n棗、栗。\n2.29納女於天子，\n曰「備百姓」；\n於國君，\n曰「備酒漿」；\n於大夫，\n曰\n「備埽灑」。\n\n"}
{"id": "KR1d0052_003", "series": "KR1d0052", "text": "\n\n3.1公儀仲子之喪，\n檀弓免焉。\n仲子舍其孫而立其子，\n檀弓曰：\n「何居？\n我未之前聞也。」\n\n趨而就子服伯子於門右，\n曰：\n「仲子舍其孫而立其子，\n何也？」\n伯子曰：\n「仲子亦猶行古之道也。\n昔者文王舍伯邑考而立武王；\n微子舍其孫腯而立衍也；\n夫仲子亦猶行古之道也。」\n\n子游問諸孔子，\n孔子曰：\n「否！\n立孫。」\n3.2事親有隱而無犯，\n左右就養無方，\n服勤至死，\n致喪三年。\n事君有犯而無隱，\n左右就養有方，\n服勤至死，\n方喪三年。\n\n事師無犯無隱，\n左右就養無方，\n服勤至死，\n心喪三年。\n3.3季武子成寢，\n杜氏之葬在西階之下，\n請合葬焉，\n許之。\n入宮而不敢哭。\n\n武子曰：\n「合葬非古也，\n自周公以來，\n未之有改也。\n吾許其大而不許其細，\n何居？」\n命之哭。\n3.4子上之母死而不喪。\n門人問諸子思曰：\n「昔者子之先君子\n喪出母乎？」\n曰：\n「然。」\n「子之不使白也喪之。\n何也？」\n\n子思曰：\n「昔者吾先君子無所失道；\n道隆則從而隆，\n道污則從而污。\n伋則安能？\n為伋也妻者，\n是為白也母；\n不為伋也妻者，\n是不為白也母。」\n\n故孔氏之不喪出母，\n自子思始也。\n3.5孔子曰：\n「拜而后稽顙，\n頹乎其順也；\n稽顙而后拜，\n頎乎其至也。\n三年之喪，\n吾從其至者。」\n3.6孔子既得合葬於防，\n曰：\n「吾聞之，\n古也墓而不墳；\n今丘也，\n東西南北之人也，\n不可以弗識也。」\n於是封之，\n崇四尺。\n\n孔子先反，\n門人後，\n雨甚，\n至，\n孔子問焉，\n曰：\n「爾來何遲也？」\n曰：\n「防墓崩。」\n孔子不應。\n三。\n\n孔子泫然流涕曰：\n「吾聞之：\n古不脩墓。」\n3.7孔子哭子路於中庭。\n有人弔者\n而夫子拜之。\n既哭，\n進使者而問故。\n使者曰：\n「醢之矣。」\n遂命覆醢。\n3.8曾子曰：\n「朋友之墓，\n有宿草而不哭焉。」\n3.9子思曰：\n「喪三日而殯，\n凡附於身者，\n必誠必信，\n勿之有悔焉耳矣。\n三月而葬，\n凡附於棺者，\n必誠必信，\n勿之有悔焉耳矣。\n\n喪三年以為極，\n亡則弗之忘矣。\n故君子有終身之憂，\n而無一朝之患。\n故忌日不樂。」\n3.10孔子少孤，\n不知其墓。\n殯於五父之衢。\n人之見之者，\n皆以為葬也。\n其慎也，\n蓋殯也。\n問於郰曼父之母，\n然後得合葬於防。\n3.11鄰有喪，\n舂不相；\n里有殯，\n不巷歌。\n\n喪冠不緌。\n3.12有虞氏瓦棺，\n夏后氏堲周，\n殷人棺椁，\n周人牆置翣。\n\n周人以殷人之棺椁\n葬長殤，\n以夏后氏之堲周葬\n中殤、下殤，\n以有虞氏之瓦棺\n葬無服之殤。\n3.13夏后氏尚黑；\n大事斂用昏，\n戎事乘驪，\n牲用玄。\n殷人尚白：\n大事斂用日中，\n戎事乘翰，\n牲用白。\n\n周人尚赤；\n大事斂用日出，\n戎事乘騵。\n牲用騂。\n3.14穆公之母卒，\n使人問於曾子曰：\n「如之何？」\n\n對曰：\n「申也聞諸申之父曰：\n哭泣之哀，\n齊、斬之情，\n饘粥之食，\n自天子達。\n布幕，\n衛也；\n縿幕，\n魯也。」\n3.15晉獻公將殺其世子申生，\n公子重耳謂之曰：\n「子蓋言子之志於公乎？」\n世子曰：\n「不可，\n君安驪姬，\n是我傷公之心也。」\n曰：\n「然則蓋行乎？」\n\n世子曰：\n「不可，\n君謂我欲弒君也，\n天下豈有無父之國哉！\n吾何行如之？」\n\n使人辭於狐突曰：\n「申生有罪，\n不念伯氏之言也，\n以至于死，\n申生不敢愛其死，\n雖然，\n吾君老矣，\n子少，\n\n國家多難，\n伯氏不出而圖吾君，\n伯氏苟出而圖吾君，\n申生受賜而死。」\n再拜稽首，\n乃卒。\n是以為恭世子也。\n3.16魯人有朝祥而莫歌者，\n子路笑之。\n夫子曰：\n「由，\n爾責於人，\n終無已夫？\n三年之喪，\n亦已久矣夫。」\n\n子路出，\n夫子曰：\n「又多乎哉，\n踰月則其善也。」\n3.17魯莊公及宋人戰于乘丘。\n縣賁父御，\n卜國為右。\n馬驚，\n敗績，\n公隊。\n\n佐車授綏。\n公曰：\n「末之卜也。」\n縣賁父曰：\n「他日不敗績，\n而今敗績，\n是無勇也。」\n遂死之。\n\n圉人浴馬，\n有流矢在白肉。\n公曰：\n「非其罪也。」\n遂誄之。\n士之有誄，\n自此始也。\n3.18曾子寢疾，\n病。\n樂正子春坐於床下，\n曾元、曾申坐於足，\n童子隅坐而執燭。\n童子曰：\n「華而睆，\n大夫之簀與？」\n\n子春曰：\n「止！」\n曾子聞之，\n瞿然\n曰：\n「呼！」\n曰：\n\n「華而睆，\n大夫之簀與？」\n曾子曰：\n「然，\n斯季孫之賜也，\n我未之能易也，\n元，\n起易簀。」\n\n曾元曰：\n「夫子之病革矣，\n不可以變，\n幸而至於旦，\n請敬易之。」\n\n曾子曰：\n「爾之愛我也不如彼；\n君子之愛人也以德，\n細人之愛人也以姑息。\n吾何求哉？\n吾得正而斃焉斯已矣。」\n舉扶而易之。\n反席未安而沒。\n3.19始死，\n充充如有窮；\n既殯，\n瞿瞿如有求而弗得；\n既葬，\n皇皇如有望而弗至。\n練而慨然，\n祥而廓然。\n3.20邾婁復之以矢，\n蓋自戰於升陘始也。\n魯婦人之髽而弔也，\n自敗於臺鮐始也。\n3.21南宮縚之妻之姑之喪，\n夫子誨之髽，曰：\n「爾毋從從爾，\n爾毋扈扈爾，\n蓋榛以為笄，\n長尺，\n而總八寸。」\n3.22孟獻子禫，\n縣而不樂，\n比御而不入。\n夫子曰：\n「獻子加於人一等矣！」\n3.23孔子既祥，\n五日彈琴而不成聲，\n十日而成笙歌。\n3.24有子蓋既祥\n而絲屨、\n組纓。\n3.25死而不弔者三：\n畏、厭、\n溺。\n\n子路有姊之喪，\n可以除之矣，\n而弗除也，\n孔子曰：\n「何弗除也？」\n子路曰：\n「吾寡兄弟而弗忍也。」\n\n孔子曰：\n「先王制禮，\n行道之人\n皆弗忍也。」\n子路聞之，\n遂除之。\n3.26大公封於營丘，\n比及五世，\n皆反葬於周。\n君子曰：\n「樂樂其所自生，\n禮不忘其本。\n古之人有言曰：\n狐死正丘首，\n仁也。」\n3.27伯魚之母死，\n期而猶哭。\n夫子聞之，曰：\n「誰與哭者？」\n門人曰：\n「鯉也。」\n夫子曰：\n「嘻！\n其甚也。」\n\n伯魚聞之，\n遂除之。\n3.28舜葬於蒼梧之野，\n蓋三妃未之從也。\n季武子曰：\n「周公蓋祔。」\n\n曾子之喪，\n浴於爨室。\n3.29大功廢業。\n或曰：\n「大功\n誦可也。」\n3.30子張病，\n召申祥而語之曰：\n「君子曰終，\n小人曰死；\n吾今日其庶幾乎？」\n3.31曾子曰：\n「始死之奠，\n其餘閣也與？」\n\n曾子曰：\n「小功不為位也者，\n是委巷之禮也。\n子思之哭嫂也為位，\n婦人倡踊；\n申祥之哭言思也亦然。」\n3.32古者，\n冠縮縫，\n今也\n衡縫；\n故喪冠之反吉，\n非古也。\n\n曾子謂子思曰：\n「伋，\n吾執親之喪也，\n水漿不入於口者七日。」\n\n子思曰：\n「先王之制禮也，\n過之者俯而就之，\n不至焉者\n跂而及之。\n故君子之執親之喪也，\n水漿不入於口者三日，\n杖而后能起。」\n3.33曾子曰：\n「小功不稅，\n則是遠兄弟終無服也，\n而可乎？」\n3.34伯高之喪，\n孔氏之使者未至，\n冉子攝束帛、\n乘馬\n而將之。\n孔子曰：\n「異哉，\n徒使我不誠禮於伯高。」\n\n伯高死於衛，\n赴於孔子，\n孔子曰：\n「吾惡乎哭諸？\n兄弟，\n吾哭諸廟；\n父之友，\n吾哭諸廟門之外；\n師，\n吾哭諸寢；\n\n朋友，\n吾哭諸寢門之外；\n所知，\n吾哭諸野。\n於野，\n則已疏；\n於寢，\n則已重。\n夫由賜也見我，\n吾哭諸賜氏。」\n\n遂命子貢為之主，\n曰：\n「為爾哭也來者，\n拜之；\n知伯高而來者。\n勿拜也。」\n3.35曾子曰：\n「喪有疾，\n食肉飲酒，\n必有草木之滋焉。\n以為薑桂之謂也。」\n3.36子夏喪其子而喪其明。\n曾子弔之曰：\n「吾聞之也：\n朋友喪明則哭之。」\n曾子哭，\n子夏亦哭，\n曰：\n「天乎！\n予之無罪也。」\n\n曾子怒曰：\n「商，\n女何無罪也？\n吾與女事夫子於洙、泗之間，\n退而老於西河之上，\n使西河之民\n疑女於夫子，\n爾罪一也；\n\n喪爾親，\n使民未有聞焉，\n爾罪二也；\n喪爾子，\n喪爾明，\n爾罪三也。\n而曰女何無罪與！」\n\n子夏投其杖而拜曰：\n「吾過矣！\n吾過矣！\n吾離群而索居\n亦已久矣。」\n3.37夫晝居於內，\n問其疾可也；\n夜居於外，\n弔之可也。\n是故君子非有大故，\n不宿於外；\n非致齊也，\n非疾也，\n不晝夜居於內。\n3.38高子皋之執親之喪也，\n泣血三年，\n未嘗見齒，\n君子以為難。\n3.39衰，\n與其不當物也，\n寧無衰。\n齊衰\n不以邊坐，\n大功不以服勤。\n3.40孔子之衛，\n遇舊館人之喪，\n入而哭之哀。\n出，\n使子貢說驂而賻之。\n子貢曰：\n「於門人之喪，\n未有所說驂，\n說驂於舊館，\n無乃已重乎？」\n\n夫子曰：\n「予鄉者入而哭之，\n遇於一哀而出涕。\n予惡夫涕之無從也。\n小子行之。」\n3.41孔子在衛，\n有送葬者，\n而夫子觀之，\n曰：\n「善哉為喪乎！\n足以為法矣，\n小子識之。」\n\n子貢曰：\n「夫子何善爾也？」\n曰：\n「其往也如慕，\n其反也如疑。」\n子貢曰：\n「豈若速反而虞乎！」\n子曰：\n「小子識之，\n我未之能行也。」\n3.42顏淵之喪，\n饋祥肉，\n孔子出受之；\n入，\n彈琴而后食之。\n3.43孔子與門人立，\n拱而尚右，\n二三子亦皆尚右。\n孔子曰：\n「二三子之嗜學也，\n我則有姊之喪故也。」\n二三子皆尚左。\n3.44孔子蚤作，\n負手曳杖，\n消搖於門，\n歌曰：\n「泰山其頹乎，\n梁木其壞乎，\n哲人其萎乎，」\n既歌而入，\n當戶而坐。\n\n子貢聞之，曰：\n「泰山其頹，\n則吾將安仰？\n梁木其壞、\n哲人其萎，\n則吾將安放？\n夫子殆將病也。」\n\n遂趨而入。\n夫子曰：\n「賜！\n爾來何遟也？\n夏后氏殯於東階之上，\n則猶在阼也；\n殷人殯於兩楹之間，\n則與賓主夾之也；\n周人殯於西階之上，\n則猶賓之也。\n\n而丘也殷人也。\n予疇昔之夜，\n夢坐奠於兩楹之間。\n夫明王不興，\n而天下其孰能宗予，\n予殆將死也。」\n蓋寢疾七日而沒。\n\n孔子之喪，\n門人疑所服。\n子貢曰：\n「昔者夫子之喪顏淵\n也，\n若喪子\n而無服；\n喪子路亦然。\n請喪夫子\n若喪父而無服。」\n3.45孔子之喪，\n公西赤為志焉：\n飾棺、\n牆置翣設披，\n周也；\n設崇，\n殷也；\n綢練設旐，\n夏也。\n3.46子張之喪，\n公明儀為志焉。\n褚幕丹質，\n蟻結于四隅，\n殷士也。\n3.47子夏問於孔子曰：\n「居父母之仇如之何？」\n夫子曰：\n「寢苫枕干，不仕，\n弗與共天下也；\n遇諸市朝，\n不反兵而鬭。」\n曰：\n「請問居昆弟之仇如之何？」\n\n曰：\n「仕弗與共國；\n銜君命而使，\n雖遇之不鬭。」\n曰：\n「請問居從父、\n昆弟之仇如之何？」\n曰：\n「不為魁，\n主人能，\n則執兵而陪其後。」\n3.48孔子之喪，\n二三子皆絰而出。\n群居則絰，\n出則否。\n3.49易墓、\n非古也。\n3.50子路曰：\n「吾聞諸夫子：\n『『喪禮，\n與其哀不足而禮有餘也，\n不若禮不足而哀有餘也。\n祭禮，\n與其敬不足而禮有餘也，\n不若禮不足而敬有餘也。』」\n3.51曾子弔於負夏，\n主人既祖，\n填池，\n推柩而反之，\n降婦人而后行禮。\n\n從者曰：\n「禮與？」\n曾子曰：\n「夫祖者且也；\n且、\n胡為其不可以反宿也。」\n\n從者又問諸子游曰：\n「禮與？」\n子游曰：\n「飯於牖下，\n小斂於戶內，\n大斂於阼，\n殯於客位，\n祖於庭，\n葬於墓，\n\n所以即遠也。\n故喪事有進而無退。」\n曾子聞之曰：\n「多矣乎，\n予出祖者。」\n3.52曾子襲裘而弔，\n子游裼裘而弔。\n曾子指子游而示人曰：\n「夫夫也，\n為習於禮者，\n如之何其裼裘而弔也。」\n\n主人既小斂，\n袒、括髮；\n子游趨而出，\n襲裘、帶、絰而入。\n曾子曰：\n「我過矣，\n我過矣，\n夫夫是也。」\n3.53子夏既除喪而見，\n予之琴，\n和之而不和，\n彈之而不成聲。\n作而曰：\n「哀未忘也。\n先王制禮，\n而弗敢過也。」\n\n子張既除喪而見，\n予之琴，\n和之而和，\n彈之而成聲，\n作而曰：\n「先王制禮，\n不敢不至焉。」\n3.54司寇惠子之喪，\n子游為之麻衰，牡麻絰，\n文子辭曰：\n「子辱與彌牟之弟游，\n又辱為之服，\n敢辭。」\n\n子游曰：\n「禮也。」\n文子退，反哭。\n子游趨而就諸臣之位，\n文子又辭曰：\n「子辱與彌牟之弟游，\n又辱為之服，\n又辱臨其喪，\n敢辭。」\n\n子游曰：\n「固以請。」\n文子退，\n扶適子南面而立，曰：\n「子辱與彌牟之弟游，\n又辱為之服，\n又辱臨其喪，\n虎也敢不復位。」\n子游趨而就客位。\n3.55將軍文子之喪，\n既除喪，\n而后越人來弔，\n主人深衣、\n練冠，\n待于廟，\n垂涕洟，\n子游觀之曰：\n「將軍文氏之子其庶幾乎！\n亡於禮者之禮也，\n其動也中。」\n3.56幼名，\n冠字，\n五十以伯仲，\n死謚，\n周道也。\n\n絰也者，實也。\n\n掘中霤而浴，\n毀竈以綴足；\n及葬，\n毀宗躐行，\n出于大門，\n殷道也。\n學者行之。\n3.57子柳之母死，\n子碩請具。\n子柳曰：\n「何以哉？」\n子碩曰：\n「請粥庶弟之母。」\n子柳曰：\n「如之何其粥人之母以葬其母也。\n不可。」\n\n既葬，\n子碩欲以賻布之餘具祭器。\n子柳曰：\n「不可，\n吾聞之也，\n君子不家於喪，\n請班諸兄弟之貧者。」\n3.58君子曰：\n「謀人之軍師，\n敗則死之；\n謀人之邦邑，\n危則亡之。」\n3.59公叔文子升於瑕丘，\n蘧伯玉從。\n文子曰：\n「樂哉斯丘也，\n死則我欲葬焉。」\n蘧伯玉曰：\n「吾子樂之，\n則瑗請前。」\n3.60弁人有其母死\n而孺子泣者，\n孔子曰：\n「哀則哀矣，\n而難為繼也。\n夫禮，\n為可傳也，\n為可繼也。\n故哭踊有節。」\n3.61叔孫武叔之母死，\n既小斂，\n舉者出戶，\n出戶袒，\n且投其冠，括髮。\n子游曰：\n「知禮。」\n3.62扶君，\n卜人師扶右，\n射人師扶左；\n君薨以是舉。3.63從母之夫，\n舅之妻，\n夫二人相為服，\n君子未之言也。\n或曰：同爨緦。\n3.64喪事，\n欲其縱縱爾；\n吉事，\n欲其折折爾。\n故喪事雖遽，\n不陵節，\n吉事雖止，\n不怠。\n\n故騷騷爾則野，\n鼎鼎爾則小人。\n君子蓋猶猶爾。\n3.65喪具，\n君子恥具，\n一日二日而可為也者，\n君子弗為也。\n3.66喪服，\n兄弟之子猶子也，\n蓋引而進之也；\n嫂叔之無服也，\n蓋推而遠之也；\n姑姊妹之薄也，\n蓋有受我而厚之者也。\n3.67食於有喪者之側，\n未嘗飽也。\n3.68曾子與客立於門側，\n其徒趨而出。\n\n曾子曰：\n「爾將何之？」\n曰：\n「吾父死，\n將出哭於巷。」\n曰：\n「反，\n哭於爾次。」\n曾子北面而弔焉。\n3.69孔子曰：\n「之死而致死之，\n不仁而不可為也；\n之死而致生之，\n不知而不可為也。\n\n是故\n竹不成用，\n瓦不成味，\n木不成斲，\n琴瑟張而不平，\n竽笙備而不和，\n有鐘磬而無簨虡，\n其曰明器，\n神明之也。」\n3.70有子問於曾子曰：\n「問喪於夫子乎？」\n曰：\n「聞之矣：\n喪欲速貧，\n死欲速朽。」\n有子曰：\n「是非君子之言也。」\n曾子曰：\n「參也聞諸夫子也。」\n\n有子又曰：\n「是非君子之言也。」\n曾子曰：\n「參也與子游聞之。」\n有子曰：\n「然，\n然則夫子有為言之也。」\n\n曾子以斯言告於子游。\n子游曰：\n「甚哉，\n有子之言似夫子也。\n昔者夫子居於宋，\n見桓司馬自為石椁，\n三年而不成。\n\n夫子曰：\n『若是其靡也，\n死不如速朽之愈也。』\n死之欲速朽，\n為桓司馬言之也。\n南宮敬叔反，\n必載寶而朝。\n夫子曰：\n『若是其貨也，\n喪不如速貧之愈也。』\n\n喪之欲速貧，\n為敬叔言之也。」\n曾子以子游之言告於有子，\n有子曰：\n「然，\n吾固曰\n非夫子之言也。」\n曾子曰：\n「子何以知之？」\n\n有子曰：\n「夫子制於中都，\n四寸之棺，\n五寸之椁，\n以斯知不欲速朽也。\n昔者夫子失魯司寇，\n將之荊，\n蓋先之以子夏，\n又申之以冉有，\n以斯知不欲速貧也。」\n3.71陳莊子死，\n赴於魯，\n魯人欲勿哭，\n繆公召縣子而問焉。\n縣子曰：\n「古之大夫，\n束脩之問不出竟，\n雖欲哭之，\n安得而哭之？\n\n今之大夫，\n交政於中國，\n雖欲勿哭，\n焉得而弗哭？\n且臣聞之，\n哭有二道：\n有愛而哭之，\n有畏而哭之。」\n\n公曰：\n「然，\n然則如之何而可？」\n縣子曰：\n「請哭諸異姓之廟。」\n於是與哭諸縣氏。\n3.72仲憲言於曾子曰：\n「夏后氏用明器，\n示民無知也；\n殷人用祭器，\n示民有知也；\n周人兼用之，\n示民疑也。」\n\n曾子曰：\n「其不然乎！\n其不然乎！\n夫明器，\n鬼器也；\n祭器，\n人器也；\n夫古之人\n胡為而死其親乎？」\n3.73公叔木有同母異父之昆弟死，\n問於子游。\n子游曰：\n「其大功乎？」\n狄儀有同母異父之昆弟死，\n問於子夏，\n子夏曰：\n「我未之前聞也；\n魯人則為之齊衰。」\n\n狄儀行齊衰。\n今之齊衰，\n狄儀之問也。\n3.74子思之母死於衛，\n柳若謂子思曰：\n「子，\n聖人之後也，\n四方於子乎觀禮，\n子蓋慎諸。」\n\n子思曰：\n「吾何慎哉，\n吾聞之：\n有其禮，\n無其財，\n君子弗行也；\n\n有其禮，\n有其財，\n無其時，\n君子弗行也，\n吾何慎哉。」\n3.75縣子瑣曰：\n「吾聞之：\n古者不降，\n上下各以其親。\n滕伯文為孟虎齊衰，\n其叔父也；\n為孟皮齊衰，\n其叔父也。」\n3.76后木曰：\n「喪，\n吾聞諸縣子曰：\n夫喪，\n不可不深長思也，\n買棺外內易，\n我死則亦然。」\n3.77曾子曰：\n「尸未設飾，\n故帷堂，\n小斂而徹帷。」\n仲梁子曰：\n「夫婦方亂，\n故帷堂，\n小斂而徹帷。」\n3.78小斂之奠，\n子游曰：\n「於東方。」\n曾子曰：\n「於西方，\n斂斯席矣。」\n小斂之奠在西方，\n魯禮之末失也。\n3.79縣子曰：\n「綌衰、繐裳，\n非古也。」\n3.80子蒲卒，\n哭者呼滅。\n子皋\n「曰：\n「若是野哉。」\n哭者改之。\n3.81杜橋之母之喪，\n宮中無相，\n以為沽也。\n3.82夫子曰：\n「始死，\n羔裘玄冠者，\n易之而已。」\n羔裘玄冠，\n夫子不以弔。\n3.83子游問喪具，\n夫子曰：\n「稱家之有亡。」\n子游曰：\n「有亡惡乎齊？」\n\n夫子曰：\n「有，\n毋過禮；\n苟亡矣，\n斂首足形，\n還葬，\n縣棺而封，\n人豈有非之者哉。」\n3.84司士賁告於子游曰：\n「請襲於床。」\n子游曰：\n「諾。」\n縣子聞之，\n曰：\n「汏哉叔氏，\n專以禮許人。」\n3.85宋襄公葬其夫人，\n醯醢百甕。\n曾子曰：\n「既曰明器矣，\n而又實之。」\n3.86孟獻子之喪，\n司徒旅歸四布。\n夫子曰：\n「可也。」\n3.87讀賵，\n曾子曰：\n「非古也，\n是再告也。」\n3.88成子高寢疾，\n慶遺入，\n請曰：\n「子之病革矣，\n如至乎大病，\n則如之何？」\n\n子高曰：\n「吾聞之也；\n生有益於人，\n死不害於人。\n吾縱生無益於人，\n吾可以死害於人乎哉？\n我死，\n則擇不食之地而葬我焉。」\n3.89子夏問諸夫子曰：\n「居君之母與妻之喪。」\n「居處言語飲食衎爾。」3.90賓客至，\n無所館。\n夫子曰：\n「生於我乎館，\n死於我乎殯。」\n3.91國子高曰：\n「葬也者，\n藏也；\n藏也者，\n欲人之弗得見也。\n\n是故\n衣足以飾身，\n棺周於衣，\n椁周於棺，\n土周於椁；\n反壤樹之哉。」\n3.92孔子之喪，\n有自燕來觀者，\n舍於子夏氏。\n子夏曰：\n「聖人之葬人與？\n人之葬聖人也。\n子何觀焉？\n\n昔者夫子言之曰：\n『吾見封之若堂者矣，\n見若坊者矣，\n見若覆夏屋者矣，\n見若斧者矣。\n吾從若斧者焉。』\n馬鬣封之謂也。\n今一日而三斬板，\n而已封，\n尚行夫子之志乎哉。」\n3.93婦人不葛帶。\n3.94有薦新，\n如朔奠。3.95既葬，\n各以其服除。\n3.96池視重霤。\n3.97君即位而為椑，\n歲壹漆之，\n藏焉。\n3.98復、\n楔齒、\n綴足、\n飯、\n設飾、\n帷堂並作。\n\n父兄命赴者。\n3.99君復，\n於小寢、大寢，\n小祖、大祖，\n庫門、四郊。\n3.100喪不剝，\n奠也與？\n祭肉也與？\n既殯，\n旬而布材與明器。\n\n朝奠日出，\n夕奠逮日。\n\n父母之喪，\n哭無時，\n使必知其反也。\n3.101練，\n練衣黃裏、\n縓緣，\n葛要絰，\n繩屨無絇，\n角瑱，\n鹿裘衡長袪，\n袪裼之可也。\n3.102有殯，\n聞遠兄弟之喪，\n雖緦必往；\n非兄弟，\n雖鄰不往。\n所識，\n其兄弟不同居者皆弔。\n3.103天子之棺四重；\n水兕革棺被之，\n其厚三寸，\n杝棺一，\n梓棺二，\n四者皆周。\n棺束縮二衡三，\n衽每束一。\n柏椁以端長六尺。\n3.104天子之哭諸侯也，\n爵弁絰䊷衣；\n或曰：\n使有司哭之，\n為之不以樂食。\n3.105天子之殯也，\n菆塗龍輴以椁，\n加斧于椁上，\n畢塗屋，\n天子之禮也。\n3.106唯天子之喪，\n有別姓而哭。\n3.107魯哀公誄孔丘曰：\n「天不遺耆老，\n莫相予位焉，\n嗚呼哀哉！\n尼父！」\n3.108國亡大縣邑，\n公、卿、大夫、士皆厭冠，\n哭於大廟，\n三日，\n君不舉。\n或曰：\n君舉而哭於后土。\n3.109孔子惡野哭者。\n3.110未仕者，\n不敢稅人；\n如稅人，\n則以父兄之命。\n3.111士備入而后朝夕踊。\n3.112祥而縞，\n是月禫，\n徙月樂。3.113君於士有賜帟。\n\n"}
{"id": "KR1d0052_004", "series": "KR1d0052", "text": "\n\n4.1君之適長殤，\n車三乘；\n公之庶長殤，\n車一乘；\n大夫之適長殤，\n車一乘。\n4.2公之喪，\n諸達官之長，\n杖。\n4.3君於大夫，\n將葬，\n弔於宮，\n及出，\n命引之，\n三步則止，\n如是者三，\n君退；\n朝亦如之，\n哀次亦如之。\n4.4五十無車者，\n不越疆而弔人。\n4.5季武子寢疾，\n蟜固不說齊衰而入見，\n曰：\n「斯道也，\n將亡矣；\n士唯公門說齊衰。」\n\n武子曰：\n「不亦善乎，\n君子表微。」\n及其喪也，\n曾點倚其門而歌。\n4.6大夫弔，\n「當事而至，\n則辭焉。\n\n弔於人，\n是日不樂。\n婦人不越疆而弔人。\n行弔之日\n不飲酒食肉焉。\n弔於葬者必執引，\n若從柩，及壙，\n皆執紼。\n4.7喪，\n公弔之，\n必有拜者，\n雖朋友、州里、舍人可也。\n弔曰：\n「寡君承事。」\n主人曰：\n「臨。」\n君遇柩於路，\n必使人弔之。\n\n大夫之喪，\n庶子不受弔。\n4.8妻之昆弟為父後者死，\n哭之適室，\n子為主，\n袒免哭踊，\n夫入門右，\n使人立于門外告來者，\n狎則入哭；\n\n父在，\n哭於妻之室；\n非為父後者，\n哭諸異室。\n4.9有殯，\n聞遠兄弟之喪，\n哭于側室；\n無側室，\n哭于門內之右；\n同國，\n則往哭之。\n4.10子張死，\n曾子有母之喪；\n齊衰而往哭之。\n或曰：\n「齊衰不以弔。」\n曾子曰：\n「我弔也與哉？」\n4.11有若之喪，\n悼公弔焉，\n子游擯，\n由左。\n4.12齊穀王姬之喪，\n魯莊公為之大功。\n或曰：\n「由魯嫁，\n故為之服姊妹之服」；\n或曰：\n「外祖母也，\n故為之服。」\n4.13晉獻公之喪，\n秦穆公使人弔公子重耳，\n且曰：\n「寡人聞之，\n亡國恆於斯，\n得國恆於斯，\n雖吾子儼然在憂服之中，\n喪亦不可久也，\n時亦不可失也。\n孺子其圖之。」\n\n以告舅犯，\n舅犯曰：\n「孺子其辭焉；\n喪人無寶，\n仁親以為寶。\n父死之謂何？\n又因以為利，\n而天下其孰能說之？\n孺子其辭焉。」\n\n公子重耳對客曰：\n「君惠弔亡臣重耳，\n身喪父死，\n不得與於哭泣之哀，\n以為君憂，\n父死之謂何？\n或敢有他志，\n以辱君義。」\n\n稽顙而不拜，\n哭而起，\n起而不私。\n\n子顯以致命於穆公。\n穆公曰：\n「仁夫公子重耳！\n夫稽顙而不拜，\n則未為後也，\n故不成拜。\n哭而起，\n則愛父也；\n起而不私，\n則遠利也。」\n4.14帷殯，\n非古也，\n自敬姜之哭穆伯始也。\n4.15喪禮，\n哀戚之至也，\n節哀，\n順變也；\n君子念始之者也。\n\n復，\n盡愛之道也，\n有禱祠之心焉；\n望反諸幽，\n求諸鬼神之道也；\n北面，\n求諸幽之義也。\n\n拜稽顙，\n哀戚之至隱也；\n稽顙，\n隱之甚也。\n飯用米、貝，\n弗忍虛也；\n不以食道，\n用美焉爾。\n\n銘，\n明旌也，\n以死者為不可別已，\n故以其旗識識之。\n愛之，\n斯錄之矣；\n敬之，\n斯盡其道焉耳。\n\n重，\n主道也，\n殷主綴重焉；\n周主重徹焉。\n奠以素器，\n以生者有哀素之心也；\n唯祭祀之禮，\n主人自盡焉爾；\n豈知神之所饗，\n亦以主人有齊敬之心也。\n\n辟踊，\n哀之至也，\n有筭，\n為之節文也。\n\n袒、括髮，\n變也；\n慍，\n哀之變也。\n去飾，\n去美也；\n袒、括髮，\n去飾之甚也。\n有所袒、有所襲，\n哀之節也。\n\n弁絰葛而葬，\n與神交之道也，\n有敬心焉。\n周人弁而葬，\n殷人冔而葬。\n歠主人、主婦、室老，\n為其病也，\n君命食之也。\n\n反哭升堂，\n反諸其所作也；\n主婦入于室，\n反諸其所養也。\n\n反哭之弔也，\n哀之至也，\n－反而亡焉，\n失之矣，\n於是為甚。\n殷既封而弔，\n周反哭而弔。\n孔子曰：\n「殷已愨，\n吾從周。」\n\n葬於北方，北首，\n三代之達禮也，\n之幽之故也。\n既封，\n主人贈，\n而祝宿虞尸。\n\n既反哭，\n主人與有司視虞牲，\n有司以几筵舍奠於墓左，\n反，\n日中而虞。\n葬日虞，\n弗忍一日離也。\n\n是月也，\n以虞易奠。\n卒哭曰「成事」，\n是日也，\n以吉祭易喪祭，\n明日，\n祔于祖父。\n\n其變而之吉祭也，\n比至於祔，\n必於是日也\n接，不忍一日末有所歸也。\n殷練而祔，\n周卒哭而祔。\n孔子善殷。\n4.16君臨臣喪，\n以巫、祝、桃、茢、執戈，\n－惡之也；\n所以異於生也。4.17喪有死之道焉。\n先王之所以難言也。\n4.18喪之朝也，\n順死者之孝心也，\n其哀離其室也，\n故至於祖、考之廟而后行。\n殷朝而殯於祖，\n周朝而遂葬。\n4.19孔子謂：\n為明器者，\n知喪道矣，\n備物而不可用也。\n哀哉！\n死者而用生者之器也。\n不殆於用殉乎哉。\n\n其曰明器，\n神明之也。\n塗車芻靈，\n自古有之，\n明器之道也。\n孔子謂為芻靈者善，\n謂為俑者不仁，\n－不殆於用人乎哉。\n4.20穆公問於子思曰：\n「為舊君反服，\n古與？」\n子思曰：\n「古之君子，\n進人以禮，\n退人以禮，\n故有舊君反服之禮也；\n\n今之君子，\n進人若將加諸膝，\n退人若將隊諸淵，\n毋為戎首，\n不亦善乎！\n又何反服之有。」\n\n4.21悼公之喪，\n季昭子問於孟敬子曰：\n「為君何食？」\n\n敬子曰：\n「食粥，\n天下之達禮也。\n吾三臣者之不能居公室也，\n四方莫不聞矣，\n勉而為瘠，則吾能，\n毋乃使人疑夫不以情居瘠者乎哉？\n我則食食。」\n4.22衛司徒敬子死，\n子夏弔焉，\n主人未小斂，\n絰而往。\n\n子游弔焉，\n主人既小歛，\n子游出絰，反哭。\n子夏曰：\n「聞之也與？」\n曰：\n「聞諸夫子，\n主人未改服則不絰。」\n4.23曾子曰：\n「晏子可謂\n知禮也已，\n恭敬之有焉。」\n\n有若曰：\n「晏子一狐裘三十年，\n遣車一乘，\n及墓而反，\n國君七个，\n遣車七乘；\n大夫五个，\n遣車五乘，\n晏子焉知禮？」\n\n曾子曰：\n「國無道，\n君子恥盈禮焉；\n國奢，\n則示之以儉；\n國儉，\n則示之以禮。」\n4.24國昭子之母死，\n問於子張曰：\n「葬及墓，\n男子、婦人安位？」\n子張曰：\n「司徒敬子之喪，\n夫子相，\n男子西鄉，\n婦人東鄉。」\n\n曰：\n「噫！\n毋。」\n曰：\n「我喪也斯沾。\n爾專之，\n賓為賓焉，\n主為主焉，\n－婦人從男子皆西鄉。」\n4.25穆伯之喪，\n敬姜晝哭；\n文伯之喪，\n晝夜哭。\n孔子曰：\n「知禮矣。」\n\n文伯之喪，\n敬姜據其床而不哭，\n曰：\n「昔者吾有斯子也，\n吾以將為賢人也，\n\n吾未嘗以就公室；\n今及其死也，\n朋友諸臣未有出涕者，\n而內人皆行哭失聲。\n斯子也，\n必多曠於禮矣夫。」\n4.26季康子之母死，\n陳褻衣。\n敬姜曰：\n「婦人不飾，\n不敢見舅姑，\n將有四方之賓來，\n褻衣何為陳於斯。」\n命徹之。\n4.27有子與子游立，\n見孺子慕者，\n有子謂子游曰：\n「予壹不知夫喪之踊也，\n予欲去之久矣。\n情在於斯，\n其是也夫？」\n\n子游曰：\n「禮：\n有微情者，\n有以故興物者；\n有直情而徑行者，\n戎狄之道也。\n\n禮道則不然，\n人喜則斯陶，\n陶斯詠，\n詠斯猶，\n猶斯舞，\n舞斯慍，\n慍斯戚，\n戚斯歎，\n歎斯辟，\n辟斯踊矣，\n\n品節斯，\n斯之謂禮。\n人死，\n斯惡之矣，\n無能也，\n斯倍之矣。\n是故\n制絞、衾，\n設蔞、翣，\n為使人勿惡也。\n\n始死，\n脯、醢之奠；\n將行，\n遣而行之，\n既葬而食之，\n未有見其饗之者也；\n自上世以來，\n未之有舍也，\n為使人勿倍也。\n\n故子之所刺於禮者，\n亦非禮之訾也。」\n4.28吳侵陳，\n斬祀殺厲，\n師還出竟，\n陳大宰嚭使於師。\n夫差謂行人儀曰：\n「是夫也多言，\n盍嘗問焉；\n師必有名，\n人之稱斯師也者，\n則謂之何？」\n\n大宰嚭曰：\n「古之侵伐者，\n不斬祀、\n不殺厲、\n不獲二毛；\n今斯師也，\n殺厲與？\n其不謂之殺厲之師與？」\n\n曰：\n「反爾地，\n歸爾子，\n則謂之何？」\n曰：\n「君王討敝邑之罪，\n又矜而赦之，\n師與，\n有無名乎？」\n4.29顏丁善居喪；\n始死，\n皇皇焉如有求而弗得，\n及殯，\n望望焉如有從而弗及，\n既葬，\n慨焉如不及其反而息。\n4.30子張問曰：\n「《書》云：\n『高宗三年不言，\n言乃讙。』\n有諸？」\n仲尼曰：\n「胡為其不然也？\n古者天子崩，\n王世子聽於冢宰三年。」\n4.31知悼子卒，\n未葬，\n平公飲酒，\n師曠、\n李調侍，\n鼓鐘。\n杜蕢自外來，\n聞鐘聲，\n曰：\n「安在？」\n\n曰：\n「在寢」，\n杜蕢入寢，\n歷階而升，\n酌，\n曰：\n「曠飲斯。」\n又酌，\n曰：\n「調飲斯。」\n\n又酌，\n堂上北面坐飲之。\n降，\n趨而出。\n\n平公呼而進之，\n曰：\n「蕢，\n曩者爾心或開予，\n是以不與爾言；\n爾飲曠何也？」\n\n曰：\n「子、卯不樂；\n知悼子在堂，\n斯其為子、卯也大矣。\n曠也大師也，\n不以詔，\n是以飲之也。」\n「爾飲調何也？」\n\n曰：\n「調也君之褻臣也，\n為一飲一食，\n亡君之疾，\n是以飲之也。」\n「爾飲何也？」\n\n曰：\n「蕢也宰夫也，\n非刀匕是共，\n又敢與知防，\n是以飲之也。」\n\n平公曰：\n「寡人亦有過焉，\n酌而飲寡人。」\n杜蕢洗而揚觶。\n公謂侍者曰：\n「如我死，\n則必無廢斯爵也。」\n\n至于今，\n既畢獻，\n斯揚觶，\n謂之杜舉。\n4.32公叔文子卒，\n其子戍請謚於君，\n曰：\n「日月有時，\n將葬矣。\n請所以易其名者。」\n君曰：\n「昔者衛國凶饑，\n夫子為粥與國之餓者，\n是不亦惠乎？\n\n昔者衛國有難，\n夫子以其死衛寡人，\n不亦貞乎？\n夫子聽衛國之政，\n脩其班制，\n以與四鄰交，\n衛國之社稷不辱，\n不亦文乎？\n故謂夫子貞惠文子。」\n4.33石駘仲卒，\n無適子，\n有庶子六人，\n卜所以為後者。\n曰：\n「沐浴佩玉則兆。」\n五人者皆沐浴佩玉；\n\n石祁子曰：\n「孰有執親之喪\n而沐浴佩玉者乎？」\n不沐浴佩玉。\n石祁子兆。\n衛人以龜為有知也。\n4.34陳子車死於衛，\n其妻與其家大夫謀以殉葬，\n定\n而后陳子亢至，\n以告曰：\n「夫子疾，\n莫養於下，\n請以殉葬。」\n\n子亢曰：\n「以殉葬，\n非禮也；\n雖然，\n則彼疾當養者\n孰若妻與宰？\n得已，\n則吾欲已；\n不得已，\n則吾欲以二子者之為之也。」\n\n於是弗果用。\n4.35子路曰：\n「傷哉貧也，\n生無以為養，\n死無以為禮也。」\n\n孔子曰：\n「啜菽飲水盡其歡，\n斯之謂孝；\n斂手足形，\n還葬而無椁，\n稱其財，\n斯之謂禮。」\n4.36衛獻公出奔，\n反於衛，\n及郊，\n將班邑於從者而后入。\n\n柳莊曰：\n「如皆守社稷，\n則孰執羈靮而從；\n如皆從，\n則孰守社稷？\n君反其國而有私也，\n毋乃不可乎？」\n弗果班。\n4.37衛有大史曰柳莊，\n寢疾。\n公曰：\n「若疾革，\n雖當祭必告。」\n\n公再拜稽首請於尸曰：\n「有臣柳莊也者，\n非寡人之臣，\n社稷之臣也，\n聞之死，\n請往。」\n不釋服而往，\n遂以襚之。\n\n與之邑裘氏與縣潘氏，\n書而納諸棺，\n曰：\n「世世萬子孫\n無變也。」\n4.38陳乾昔寢疾，\n屬其兄弟，\n而命其子尊已曰：\n「如我死，\n則必大為我棺，\n使吾二婢子夾我。」\n\n陳乾昔死，\n其子曰：\n「以殉葬，\n非禮也，\n況又同棺乎？」\n弗果殺。\n4.39仲遂卒于垂；\n壬午猶繹，\n《萬》入去《籥》。\n仲尼曰：\n「非禮也，\n卿卒不繹。」\n4.40季康子之母死，\n公輸若方小，\n斂，\n般請以機封，\n將從之，\n公肩假曰：\n「不可！\n夫魯有初，\n公室視豐碑，\n三家視桓楹。\n\n般，\n爾以人之母嘗巧，\n則豈不得以？\n其毋以嘗巧者乎？\n則病者乎？\n噫！」\n弗果從。\n4.41戰于郎，\n公叔禺人遇負杖入保者息，\n曰：\n「使之雖病也，\n任之雖重也，\n君子不能為謀也，\n士弗能死也。\n不可！\n我則既言矣。」\n\n與其鄰重汪踦往，\n皆死焉。\n魯人欲勿殤重汪踦，\n問於仲尼。\n仲尼曰：\n「能執干戈以衛社稷，\n雖欲勿殤也，\n不亦可乎！」\n4.42子路去魯，\n謂顏淵曰：\n「何以贈我？」\n曰：\n「吾聞之也：\n去國\n則哭于墓而后行，\n反其國\n不哭，\n展墓而入。」\n\n謂子路曰：\n「何以處我？」\n子路曰：\n「吾聞之也，\n過墓則式，\n過祀則下。」\n4.43工尹商陽與陳棄疾追吳師，\n及之。\n陳棄疾謂工尹商陽曰：\n「王事也，\n子手弓而可。」\n手弓。\n「子射諸。」\n射之，\n斃一人，\n韔弓。\n\n又及，\n謂之，\n又斃二人。\n每斃一人，\n揜其目。\n止其御曰：\n「朝不坐，\n燕不與，\n殺三人，\n亦足以反命矣。」\n\n孔子曰：\n「殺人之中，\n又有禮焉。」\n4.44諸侯伐秦，\n曹桓公卒于會。\n諸侯請含，\n使之襲。\n4.45襄公朝于荊，\n康王卒。\n荊人曰：\n「必請襲。」\n魯人曰：\n「非禮也。」\n荊人強之。\n巫先拂柩。\n荊人悔之。\n4.46滕成公之喪，\n使子叔敬叔弔，\n進書，\n子服惠伯為介。\n及郊，\n為懿伯之忌\n不入。\n\n惠伯曰：\n「政也，\n不可以叔父之私\n不將公事。」\n遂入。\n4.47哀公使人弔蕢尚，\n遇諸道。\n辟於路，\n畫宮而受弔焉。\n曾子曰：\n「蕢尚不如杞梁之妻之知禮也。\n\n齊莊公襲莒于奪，\n杞梁死焉。\n其妻迎其柩於路而哭之哀。\n\n莊公使人弔之。\n對曰：\n『君之臣不免於罪，\n則將肆諸市朝，\n而妻妾執；\n君之臣免於罪，\n則有先人之敝廬在。\n君無所辱命。』」\n4.48孺子𪏆之喪，\n哀公欲設撥，\n問於有若，\n有若曰：\n「其可也，\n君之三臣猶設之。」\n\n顏柳曰：\n「天子龍輴而椁幬，\n諸侯輴而設幬，\n－為榆沈故設撥；\n三臣者廢輴而設撥，\n竊禮之不中者也，\n而君何學焉。」\n4.49悼公之母死，\n哀公為之齊衰。\n有若曰：\n「為妾齊衰，\n禮與？」\n公曰：\n「吾得已乎哉？\n魯人以妻我。」\n4.50季子皋葬其妻，\n犯人之禾，\n申祥以告，\n曰：\n「請庚之。」\n子皋曰：\n「孟氏不以是罪予，\n朋友不以是棄予，\n以吾為邑長於斯也，\n買道而葬，\n後難繼也。」\n4.51仕而未有祿者，\n君有饋焉曰獻；\n使焉曰寡君；\n違而君薨，\n弗為服也。\n4.52虞而立尸，\n有几筵。\n卒哭而諱，\n生事畢而鬼事始已。\n既卒哭，\n宰夫執木鐸以命于宮曰：\n「舍故而諱新。」\n自寢門至于庫門。\n4.53二名不偏諱，\n夫子之母名徵在；\n言在不稱徵，\n言徵不稱在。\n4.54軍有憂，\n則素服哭於庫門之外，\n赴車不載櫜韔。\n4.55有焚其先人之室，\n則三日哭。\n故曰：\n「新宮火，\n亦三日哭。」\n4.56孔子過泰山側，\n有婦人哭於墓者而哀，\n夫子式而聽之。\n使子貢問之曰：\n「子之哭也，\n壹似重有憂者。」\n\n而曰：\n「然，\n昔者吾舅死於虎，\n吾夫又死焉，\n今吾子又死焉。」\n夫子曰：\n「何為不去也？」\n曰：\n「無苛政。」\n\n夫子曰：\n「小子識之，\n苛政猛於虎\n\n也。」\n\n4.57魯人有周豐也者，\n哀公執摯請見之。\n而曰「不可」。\n公曰：\n「我其已夫。」\n使人問焉。\n曰：\n「有虞氏未施信於民而民信之，\n夏后氏未施敬於民而民敬之，\n何施而得斯於民也？」\n\n對曰：\n「墟墓之間，\n未施哀於民而民哀；\n社稷宗廟之中，\n未施敬於民而民敬。\n殷人作誓而民始畔，\n周人作會而民始疑。\n\n苟無禮義、\n忠信、誠愨之心以涖之，\n雖固結之，\n民其不解乎？」\n4.58喪不慮居，\n毀不危身。\n喪不慮居，\n為無廟也；\n毀不危身，\n為無後也。\n4.59延陵季子適齊，\n於其反也，\n其長子死，\n葬於贏博之間。\n孔子曰：\n「延陵季子，\n吳之習於禮者也。」\n住而觀其葬焉。\n其坎深不至於泉，\n其斂以時服。\n\n既葬而封，\n廣輪揜坎，\n其高可隱也。\n既封，\n左袒，\n右還其封且號者三，\n曰：\n「骨肉歸復于土，\n命也。\n\n若魂氣則無不之也，\n無不之也。」\n而遂行。\n孔子曰：\n「延陵季子之於禮也，\n其合矣乎。」\n4.60邾婁考公之喪，\n徐君使容居來弔含，\n曰：\n「寡君使容居坐含，進侯玉，\n其使容居以含。」\n有司曰：\n「諸侯之來辱敝邑者，\n易則易，\n于則于，\n易、于雜者未之有也。」\n\n容居對曰：\n「容居聞之：\n事君不敢忘其君，\n亦不敢遺其祖。\n昔我先君駒王西討濟於河，\n無所不用斯言也。\n容居，\n魯人也，\n不敢忘其祖。」\n\n子思之母死於衛，\n赴於子思，\n子思哭於廟。\n門人至，曰：\n「庶氏之母死，\n何為哭於孔氏之廟乎？」\n子思曰：\n「吾過矣，\n吾過矣。」\n遂哭於他室。\n4.61天子崩，\n三日祝先服，\n五日官長服，\n七日國中男女服，\n三月天下服。\n虞人致百祀之木，\n可以為棺椁者斬之，\n不至者，\n廢其祀，\n刎其人。\n4.62齊大饑，\n黔敖為食於路，\n以待餓者而食之。\n有餓者蒙袂輯屨\n貿貿然來。\n黔敖左奉食，\n右執飲，\n曰：\n「嗟！來食。」\n\n餓者揚其目而視之，\n曰：\n「予唯不食嗟來之食，\n以至於斯也。」\n從而謝焉；\n終不食而死。\n曾子聞之，\n曰：\n「微與？\n其嗟也可去，\n其謝也可食。」\n4.63邾婁定公之時，\n有弒其父者。\n有司以告，\n公瞿然失席曰：\n「是寡人之罪也。」\n\n曰：\n「寡人嘗學斷斯獄矣：\n臣弒君，\n凡在官者殺無赦；\n子弒父，\n凡在宮者殺無赦。\n殺其人，\n壞其室，\n洿其宮而豬焉。\n蓋君踰月而后舉爵。」\n4.64晉獻文子成室，\n晉大夫發焉。\n張老曰：\n「美哉輪焉，\n美哉奐焉！\n歌於斯，\n哭於斯，\n聚國族於斯。」\n\n文子曰：\n「武也得歌於斯，\n哭於斯，\n聚國族於斯，\n是全要領以從先大夫於九京也。」\n北面再拜稽首。\n君子謂之善頌善禱。\n4.65仲尼之畜狗死，\n使子貢埋之，\n曰：\n「吾聞之也，\n敝帷不棄，\n為埋馬也；\n敝蓋不棄，\n為埋狗也。\n\n丘也貧，\n無蓋；\n於其封也，\n亦予之席，\n毋使其首陷焉。」\n路馬死，\n埋之以帷。\n4.66季孫之母死，\n哀公弔焉，\n曾子與子貢弔焉，\n閽人為君在，\n弗內也。\n曾子與子貢入於其廄而脩容焉。\n子貢先入，\n閽人曰：\n「鄉者已告矣。」\n\n曾子後入，\n閽人辟之。\n涉內霤，\n卿大夫皆辟位，\n公降一等而揖之。\n君子言之曰：\n「盡飾之道，\n斯其行者遠矣。」\n4.67陽門之介夫死，\n司城子罕入而哭之哀。\n晉人之覘宋者\n反報於晉侯曰：\n「陽門之介夫死，\n而子罕哭之哀，\n而民說，\n殆不可伐也。」\n\n孔子聞之曰：\n「善哉覘國乎！\n《詩》云：\n『凡民有喪，\n扶服救之。』\n雖微晉而已，\n天下其孰能當之。」\n4.68魯莊公之喪，\n既葬，\n而絰不入庫門。\n士大夫既卒哭，\n麻不入。\n4.69孔子之故人曰原壤，\n其母死，\n夫子助之沐椁。\n原壤登木曰：\n「久矣予之不託於音也。」\n歌曰：\n「貍首之班然，\n執女手之卷然。」\n\n夫子為弗聞也者而過之，\n從者曰：\n「子未可以已乎？」\n夫子曰：\n「丘聞之，\n親者毋失其為親也，\n故者毋失其為故也。」\n4.70趙文子與叔譽觀乎九原。\n文子曰：\n「死者如可作也，\n吾誰與歸？」\n叔譽曰：\n「其陽處父乎？」\n文子曰：\n「行并植於晉國，\n不沒其身，\n其知不足稱也。」\n\n「其舅犯乎？」\n文子曰：\n「見利不顧其君，\n其仁不足稱也。\n我則隨武子乎，\n利其君不忘其身，\n謀其身不遺其友。」\n晉人謂文子知人。\n\n文子其中退然如不勝衣，\n其言吶吶然如不出諸其口；\n所舉於晉國管庫之士\n七十有餘家，\n生不交利，\n死不屬其子焉。\n4.71叔仲皮學子柳。\n叔仲皮死，\n其妻魯人也，\n衣衰而繆絰。\n\n叔仲衍以告，\n請繐衰而環絰，\n曰：\n「昔者吾喪姑姊妹亦如斯，\n末吾禁也。」\n退，\n使其妻繐衰而環絰。\n4.72成人有其兄死而不為衰者，\n聞子皋將為成宰，\n遂為衰。\n成人曰：\n「蠶則績而蟹有匡，\n范則冠而蟬有緌，\n兄則死而子皋為之衰。」\n4.73樂正子春之母死，\n五日而不食。\n曰：\n「吾悔之，\n自吾母而不得吾情，\n吾惡乎用吾情。」\n4.74歲旱，\n穆公召縣子而問然，\n曰：\n「天久不雨，\n吾欲暴尩而奚若？」\n曰：\n「天久不雨，\n而暴人之疾子，\n虐，\n毋乃不可與？」\n\n「然則吾欲暴巫而奚若？」\n曰：\n「天則不雨，\n而望之愚婦人，\n於以求之，\n毋乃已疏乎？」\n\n「徙市則奚若？」\n曰：\n「天子崩，\n巷市七日；\n諸侯薨，\n巷市三日。\n為之徙市，\n不亦可乎。」\n4.75孔子曰：\n「衛人之祔也，\n離之；\n魯人之祔也，\n合之，\n善夫。」\n\n"}
{"id": "KR1d0052_005", "series": "KR1d0052", "text": "\n\n5.1王者之制祿爵，\n公侯伯子男，\n凡五等。\n諸侯之上大夫卿，\n下大夫，\n上士，中士，下士，\n凡五等。\n\n天子之田方千里，\n公侯田方百里，\n伯七十里，\n子男五十里。\n不能五十里者，\n不合於天子，\n附於諸侯\n曰附庸。\n\n天子之三公之田視公侯，\n天子之卿視伯，\n天子之大夫視子男，\n天子之元士視附庸。\n5.2制：\n農田百畝。\n百畝之分：\n上農夫食九人，\n其次食八人，\n其次食七人，\n其次食六人；\n下農夫食五人。\n庶人在官者，\n其祿以是為差也。\n\n諸侯之下士視上農夫。\n祿足以代其耕也。\n中士倍下士，\n上士倍中士，\n下大夫倍上士；\n卿，\n四大夫祿；\n君，\n十卿祿。\n\n次國之卿，\n三大夫祿；\n君，\n十卿祿。\n小國之卿，\n倍大夫祿，\n君，十卿祿。\n5.3次國之上卿，\n位當大國之中，\n中當其下，\n下當其上大夫。\n小國之上卿，\n位當大國之下卿，\n中當其上大夫，\n下當其下大夫，\n其有中士下士者，\n數各居其上之三分。\n5.4凡四海之內九州，\n州方千里。\n州，\n建百里之國三十，\n七十里之國六十，\n五十里之國百有二十，\n凡二百一十國；\n\n名山大澤不以封，\n其餘以為附庸間田。\n八州，\n州二百一十國。\n5.5天子之縣內，\n方百里之國九，\n七十里之國二十有一，\n五十里之國六十有三，\n凡九十三國；\n名山大澤不以朌，\n其餘以祿士，\n以為間田。\n5.6凡九州，\n千七百七十三國。\n天子之元士，\n諸侯之附庸不與。\n5.7天子百里之內以共官，\n千里之內以為御。5.8千里之外，\n設方伯。\n五國以為屬，\n屬有長。\n十國以為連，\n連有帥。\n三十國以為卒，\n卒有正。\n\n二百一十國以為州，\n州有伯。\n八州八伯，\n五十六正，\n百六十八帥，\n三百三十六長。\n八伯各以其屬\n屬於天子之老二人，\n分天下以為左右，\n曰二伯。\n5.9千里之內曰甸，\n千里之外\n曰采，\n曰流。\n5.10天子：\n三公，\n九卿，\n二十七大夫，\n八十一元士。\n5.11大國：\n三卿；\n皆命於天子；\n下大夫五人，\n上士二十七人。5.12次國：\n三卿；\n二卿命於天子，\n一卿命於其君；\n\n下大夫五人，\n上士二十七人。5.13小國：\n二卿；\n皆命於其君；\n下大夫五人，\n上士二十七人。\n5.14天子使其大夫為三監，\n監於方伯之國，\n國三人。\n天子之縣內諸侯，\n祿也；5.15外諸侯，\n嗣也。\n5.16制：\n三公，\n一命卷；\n若有加，\n則賜也。\n不過九命。\n次國之君，\n不過七命；\n小國之君，\n不過五命。\n5.17大國之卿，\n不過三命；\n下卿再命，\n小國之卿\n與下大夫一命。\n5.18凡官民材，\n必先論之。\n論辨然後使之，\n任事然後爵之，\n位定然後祿之。\n5.19爵人於朝，\n與士共之。\n刑人於市，\n與眾棄之。\n\n是故公家不畜刑人，\n大夫弗養，\n士遇之塗弗與言也；\n屏之四方，\n唯其所之，\n不及以政，\n亦弗欲生也。\n5.20諸侯之於天子也，\n比年一小聘，\n三年一大聘，\n五年一朝。5.21天子五年一巡守：\n5.22歲二月，\n東巡守，至于岱宗，\n柴而望祀山川；\n覲諸侯；\n問百年者，就見之。\n命大師陳詩\n以觀民風，\n命市納賈\n以觀民之所好惡。\n志淫好辟。\n\n命典禮考時月，\n定日，\n同律，\n禮樂制度衣服正之。\n\n山川神祇，\n有不舉者，\n為不敬；\n不敬者，\n君削以地。\n宗廟，\n有不順者，\n為不孝；\n不孝者，\n君絀以爵。\n\n變禮易樂者，\n為不從；\n不從者，\n君流。\n革制度衣服者，\n為畔，\n畔者君討。\n有功德於民者，\n加地進律。\n\n五月，\n南巡守，至于南嶽，\n如東巡守之禮。\n八月，\n西巡守，至于西嶽，\n如南巡守之禮。\n十有一月，\n北巡守，至于北嶽，\n如西巡守之禮。\n\n歸\n假于祖、禰，\n用特。\n5.23天子將出，\n類乎上帝，\n宜乎社，\n造乎禰，\n諸侯將出，\n宜乎社，\n造乎禰。\n5.24天子無事與諸侯相見曰朝，\n考禮、正刑、一德，\n以尊于天子。\n天子賜諸侯樂，\n則以柷將之；\n賜伯子男樂，\n則以鼗將之。\n5.25諸侯，\n賜弓矢\n然後征，\n賜鈇鉞\n然後殺，\n賜圭瓚\n然後為鬯。\n未賜圭瓚，\n則資鬯於天子。\n5.26天子命之教，\n然後為學。\n小學在公宮南之左，\n大學在郊。\n天子曰辟廱，\n諸侯曰頖宮。\n5.27天子將出征，\n類乎上帝，\n宜乎社，\n造乎禰，\n禡於所征之地。\n\n受命於祖，\n受成於學。\n出征，\n執有罪，\n反，\n釋奠于學，\n以訊馘告。\n5.28天子諸侯\n無事\n則歲三田。\n一為乾豆，\n二為賓客，\n三為充君之庖。\n無事而不田，\n曰不敬；\n田不以禮，\n曰暴天物。\n\n天子不合圍，\n諸侯不掩群。\n天子殺則下大綏，\n諸侯殺則下小綏，\n大夫殺則止佐車。\n佐車止，\n則百姓田獵。\n\n獺祭魚，\n然後虞人入澤梁。\n豺祭獸，\n然後田獵。\n鳩化為鷹，\n然後設罻羅。\n草木零落，\n然後入山林。\n\n昆蟲未蟄，\n不以火田。\n不麛，\n不卵，\n不殺胎，\n不殀夭，\n不覆巢。\n5.29冢宰制國用，\n必於歲之杪，\n五穀皆入\n然後制國用。\n用地小大，\n視年之豐秏。\n以三十年之通制國用，\n量入以為出，\n\n祭用數之仂。\n喪，\n三年不祭，\n唯祭天地社稷\n為越紼而行事。\n喪用三年之仂。\n喪祭，\n用不足曰暴，\n有餘曰浩。\n\n祭，\n豐年不奢，\n凶年不儉。\n國無九年之蓄\n曰不足，\n無六年之蓄\n曰急，\n無三年之蓄\n曰國非其國也。\n\n三年耕，\n必有一年之食；\n九年耕，\n必有三年之食。\n以三十年之通，\n雖有凶旱水溢，\n民無菜色，\n然後天子食，\n日舉以樂。\n\n天子七日而殯，\n七月而葬。\n諸侯五日而殯，\n五月而葬。\n大夫，\n士，\n庶人，\n三日而殯，\n三月而葬。\n\n三年之喪，\n自天子達，\n庶人縣封，\n葬不為雨止，\n不封不樹，\n喪不貳事，\n自天子達於庶人。\n喪從死者，\n祭從生者。\n支子不祭。\n5.30天子七廟，\n三昭三穆，\n與大祖之廟而七。\n諸侯五廟，\n二昭二穆，\n與大祖之廟而五。\n\n大夫三廟，\n一昭一穆，\n與大祖之廟而三。\n士一廟，\n庶人祭於寢。\n5.31天子諸侯宗廟之祭：\n春曰礿，\n夏曰禘，\n秋曰嘗，\n冬曰烝。\n\n天子祭天地，\n諸侯祭社稷，\n大夫祭五祀。\n天子祭天下名山大川：\n五嶽視三公，\n四瀆視諸侯。\n諸侯祭名山大川之在其地者。5.32天子諸侯祭因國之在其地而無主後者。\n5.33天子犆礿，\n祫禘，\n祫嘗，\n祫烝。\n諸侯礿則不禘，\n禘則不嘗，\n嘗則不烝，\n烝則不礿。\n\n諸侯礿，\n犆；\n禘，\n一犆一祫；\n嘗，\n祫；\n烝，\n祫。\n5.34天子社稷皆大牢，\n諸侯社稷皆少牢。\n大夫士宗廟之祭，\n有田則祭，\n無田則薦。\n\n庶人春薦韭，\n夏薦麥，\n秋薦黍，\n冬薦稻。\n韭以卵，\n麥以魚，\n黍以豚，\n稻以鴈。\n\n祭天地之牛，\n角繭栗；\n宗廟之牛，\n角握；\n賓客之牛，\n角尺。\n\n諸侯無故不殺牛，\n大夫無故不殺羊，\n士無故不殺犬豕，\n庶人無故不食珍。5.35庶羞不踰牲，\n燕衣不踰祭服，\n寢不踰廟。\n5.36古者：\n公田，\n藉而不稅。\n市，\n廛而不稅。\n關，\n譏而不征。\n林麓川澤，\n以時入而不禁。\n\n夫圭田無征。5.37用民之力，\n歲不過三日。5.38田里不粥，\n墓地不請。\n5.39司空執度\n度地，\n居民山川沮澤，\n時四時。\n量地遠近，\n興事任力。\n凡使民：\n任老者之事，\n食壯者之食。\n5.40凡居民材，\n必因天地\n寒煖燥濕，\n廣谷大川異制。\n民生其間者異俗：\n剛柔輕重遲速異齊，\n五味異和，\n器械異制，\n衣服異宜。\n\n脩其教，\n不易其俗；\n齊其政，\n不易其宜。\n\n中國戎夷，\n五方之民，\n皆有性也，\n不可推移。\n東方曰夷，\n被髮文身，\n有不火食者矣。\n南方曰蠻，\n雕題交趾，\n有不火食者矣。\n\n西方曰戎，\n被髮衣皮，\n有不粒食者矣。\n北方曰狄，\n衣羽毛穴居，\n有不粒食者矣。\n\n中國、\n夷、蠻、戎、狄，\n皆有安居、\n和味、\n宜服、\n利用、\n備器，\n五方之民，\n言語不通，\n嗜欲不同。\n\n達其志，\n通其欲：\n東方曰寄，\n南方曰象，\n西方曰狄鞮，\n北方曰譯。\n5.41凡居民，\n量地以制邑，\n度地以居民。\n\n地、邑、民居，\n必參相得也。\n無曠土，\n無游民，\n食節事時，\n民咸安其居，\n樂事勸功，\n尊君親上，\n然後興學。\n5.42司徒脩六禮以節民性，\n明七教以興民德，\n齊八政以防淫，\n一道德以同俗，\n養耆老以致孝，\n恤孤獨以逮不足，\n上賢以崇德，\n簡不肖以絀惡。\n\n命鄉，\n簡不帥教者以告。\n耆老皆朝于庠，\n元日，\n習射上功，\n習鄉上齒，\n大司徒帥國之俊士\n與執事焉。\n\n不變，\n命國之右鄉，\n簡不帥教者移之左，\n命國之左鄉，\n簡不帥教者移之右，\n如初禮。\n\n不變，\n移之郊，\n如初禮。\n不變，\n移之遂，\n如初禮。\n不變，\n屏之遠方，\n終身不齒。\n\n命鄉，\n論秀士，\n升之司徒，\n曰選士。\n司徒論選士之秀者而升之學，\n曰俊士。\n\n升於司徒者，\n不征於鄉；\n升於學者，\n不征於司徒，\n曰造士。\n樂正崇四術，\n立四教，\n順先王《詩》、《書》、《禮》、《樂》以造士。\n\n春秋教以《禮》、《樂》，\n冬夏教以《詩》、《書》。\n王大子，王子，\n群后之大子，\n公卿、大夫、元士之適子，\n國之俊選，\n皆造焉。\n凡入學以齒。\n\n將出學，\n小胥、大胥、\n小樂正\n簡不帥教者\n以告于大樂正。\n大樂正以告于王。\n王命三公、\n九卿、大夫、元士皆入學。\n\n不變，\n王親視學。\n不變，\n王三日不舉，\n屏之遠方。\n西方曰棘，\n東方曰寄，\n終身不齒。\n\n大樂正論造士之秀者\n以告于王，\n而升諸司馬，\n曰進士。\n\n司馬辨論官材，\n論進士之賢者\n以告於王，\n而定其論。\n論定然後官之，\n任官然後爵之，\n位定然後祿之。\n\n大夫廢其事，\n終身不仕，\n死以士禮葬之。\n有發，\n則命大司徒教士以車甲。\n凡執技論力，\n適四方，\n臝股肱，\n決射御。\n\n凡執技以事上者：\n祝、史、射、御、醫、卜及百工。\n凡執技以事上者：\n不貳事，\n不移官，\n出鄉不與士齒。\n仕於家者，\n出鄉不與士齒。\n5.43司寇正刑\n明辟以聽獄訟。\n必三刺。\n有旨無簡不聽。\n附從輕，\n赦從重。5.44凡制五刑，\n必即天論，\n郵罰麗於事。\n\n凡聽五刑之訟，\n必原父子之親，\n立君臣之義以權之。\n意論輕重之序，\n慎測淺深之量以別之。\n\n悉其聰明，\n致其忠愛以盡之。\n疑獄，\n氾與眾共之；\n眾疑，\n赦之。\n必察小大之比以成之。\n\n成獄辭，\n史以獄成告於正，\n正聽之。\n正以獄成告于大司寇，\n大司寇聽之棘木之下。\n大司寇以獄之成告於王，\n王命三公參聽之。\n三公以獄之成告於王，\n王三又，\n然後制刑。\n\n凡作刑罰，\n輕無赦。\n刑者侀也，\n侀者成也，\n一成而不可變，\n故君子盡心焉。\n\n析言破律，\n亂名改作，\n執左道以亂政，\n殺。\n作淫聲、異服、奇技、\n奇器以疑眾，\n殺。\n\n行偽而堅，\n言偽而辯，\n學非而博，\n順非而澤以疑眾，\n殺。\n假於鬼神、\n時日、卜筮以疑眾，\n殺。\n此四誅者，\n不以聽。\n\n凡執禁以齊眾，\n不赦過。\n\n有圭璧、金璋\n不粥於市。\n命服、命車\n不粥於市。\n宗廟之器\n不粥於市。\n犧牲不粥於市。\n戎器不粥於市。\n用器不中度，\n不粥於市。\n\n兵車不中度，\n不粥於市。\n布帛精麤不中數，\n幅廣狹不中量，\n不粥於市。\n姦色亂正色，\n不粥於市。\n錦文、珠玉成器\n不粥於市。\n\n衣服飲食\n不粥於市。\n五穀不時，\n果實未孰，\n不粥於市。\n木不中伐，\n不粥於市，\n禽獸魚鱉不中殺，\n不粥於市。\n\n關執禁以譏，\n禁異服，\n識異言。\n5.45大史典禮，\n執簡記，\n奉諱惡。5.46天子齊戒受諫。\n\n司會以歲之成\n質於天子，\n冢宰齊戒受質。\n大樂正、\n大司寇、\n市，\n三官以其成\n從質於天子。\n\n大司徒、\n大司馬、\n大司空齊戒受質，\n百官各以其成\n質於三官。\n大司徒、\n大司馬、\n大司空以百官之成\n質於天子，\n百官齊戒受質。\n\n然後，\n休老勞農，\n成歲事，\n制國用。\n5.47凡養老：\n有虞氏以燕禮，\n夏后氏以饗禮，\n殷人以食禮，\n周人脩而兼用之。\n五十養於鄉，\n六十養於國，\n七十養於學，\n達於諸侯。\n5.48八十拜君命，\n一坐再至，\n瞽亦如之。\n九十使人受。\n\n五十異粻，\n六十宿肉，\n七十貳膳，\n八十常珍；\n九十\n飲食不離寢，\n膳飲從於遊可也。\n\n六十歲制，\n七十時制，\n八十月制；\n九十日脩，\n唯絞、紟、衾、冒\n死而后制。\n\n五十始衰，\n六十非肉不飽，\n七十非帛不煖，\n八十非人不煖，\n九十\n雖得人不煖矣。\n\n五十杖於家，\n六十杖於鄉，\n七十杖於國，\n八十杖於朝，\n九十者，\n天子欲有問焉，\n則就其室，\n以珍從。\n\n七十不俟朝，\n八十月告存，\n九十日有秩。\n五十不從力政，\n六十不與服戎，\n七十不與賓客之事，\n八十齊喪之事弗及也。\n\n五十而爵，\n六十不親學，\n七十致政。\n唯衰麻為喪。\n5.49有虞氏養國老於上庠，\n養庶老於下庠。\n夏后氏養國老於東序，\n養庶老於西序。\n殷人養國老於右學，\n養庶老於左學。\n周人養國老於東膠，\n養庶老於虞庠：\n虞庠在國之西郊。\n\n有虞氏皇而祭，\n深衣而養老。\n夏后氏收而祭，\n燕衣而養老。\n殷人冔而祭，\n縞衣而養老。\n周人冕而祭，\n玄衣而養老。\n凡三王養老皆引年。\n\n八十者一子不從政，\n九十者其家不從政，\n廢疾非人不養者\n一人不從政。\n父母之喪，\n三年不從政。\n\n齊衰、大功之喪，\n三月不從政。\n將徙於諸侯，\n三月不從政。\n自諸侯來徙家，\n期不從政。\n5.50少而無父者謂之孤，\n老而無子者謂之獨，\n老而無妻者謂之矜，\n老而無夫者謂之寡。\n此四者，\n天民之窮而無告者也，\n皆有常餼。5.51瘖、聾、跛、\n躃、斷者、侏儒、百工，\n各以其器食之。\n5.52道路：\n男子由右，\n婦人由左，\n車從中央。\n父之齒隨行，\n兄之齒鴈行，\n朋友不相踰。\n輕任并，\n重任分，\n班白不提挈。\n\n君子耆老不徒行，\n庶人耆老不徒食。5.53大夫祭器不假。\n祭器未成，\n不造燕器。\n5.54方一里者，為田九百畝。\n方十里者，\n為方一里者百，\n為田九萬畝。\n方百里者，\n為方十里者百，\n為田九十億畝。\n方千里者，\n為方百里者百，\n為田九萬億畝。\n5.55自恆山至於南河，\n千里而近。\n自南河至於江，\n千里而近。\n自江至於衡山，\n千里而遙。\n自東河至於東海，\n千里而遙。\n自東河至於西河，\n千里而近，\n\n自西河至於流沙，\n千里而遙。\n西不盡流沙，\n南不盡衡山，\n東不近東海，\n北不盡恆山，\n凡四海之內，\n斷長補短，\n方三千里，\n為田八十萬億一萬億畝。\n\n方百里者，\n為田九十億畝：\n山陵、林麓、\n川澤、溝瀆、\n城郭、宮室、塗巷，\n三分去一，\n其餘六十億畝。\n5.56古者以周尺八尺為步，\n今以周尺六尺四寸為步。\n古者百畝，\n當今東田百四十六畝三十步。\n古者百里，\n當今百二十一里六十步四尺二寸二分。\n5.57方千里者，\n為方百里者百。\n封方百里者三十國，\n其餘，方百里者七十。\n又封方七十里者六十，\n－－為方百里者二十九，\n方十里者四十。\n其餘，方百里者四十，\n方十里者六十；\n\n又封方五十里者百二十，\n－－為方百里者三十，\n－－其餘，\n方百里者十，\n方十里者六十。\n名山大澤不以封，\n其餘以為附庸閒田。\n\n諸侯之有功者，\n取於閒田以祿之；\n其有削地者，\n歸之閒田。\n\n天子之縣內：\n方千里者，為方百里者百。\n封方百里者九，\n其餘方百里者九十一。\n又封方七十里者二十一，\n－－為方百里者十，\n方十里者二十九，\n－－其餘，\n方百里者八十，\n方十里者七十一。\n\n又封方五十里者六十三，\n－－為方百里者十五，\n方十里者七十五，\n－－其餘\n方百里者六十四，\n方十里者九十六。\n5.58諸侯之下士祿食九人，\n中士食十八人，\n上士食三十六人。\n下大夫食七十二人，\n卿食二百八十八人。\n君食二千八百八十人。\n次國之卿食二百一十六人，\n君食二千一百六十人。\n小國之卿食百四十四人，\n君食千四百四十人。\n\n次國之卿，\n命於其君者，\n如小國之卿。\n\n天子之大夫為三監，\n監於諸侯之國者，\n其祿視諸侯之卿，\n其爵視次國之君，\n其祿取之於方伯之地。\n方伯為朝天子，\n皆有湯沐之邑於天子之縣內，\n視元士。\n\n諸侯世子世國，\n大夫不世爵。\n使以德，\n爵以功，\n未賜爵，\n視天子之元士，\n以君其國。\n諸侯之大夫，\n不世爵祿。\n5.59六禮：\n冠、昏、喪、祭、鄉、相見。\n七教：\n父子、兄弟、\n夫婦、君臣、\n長幼、朋友、賓客。\n八政：\n飲食、衣服、\n事為、異別、\n度、量、數、制。\n\n"}
{"id": "KR1d0052_006", "series": "KR1d0052", "text": "\n\n6.1孟春之月，\n日在營室，\n昏參中，\n旦尾中。\n其日甲乙。\n其帝大皞，\n其神句芒。\n\n其蟲鱗。\n其音角。\n律中大蔟。\n其數八。\n其味酸，\n其臭羶。\n其祀戶，\n祭先脾。\n6.2東風解凍，\n蟄蟲始振，\n魚上冰，\n獺祭魚，\n鴻鴈來。\n6.3天子居青陽左个。\n乘鸞路，\n駕倉龍，\n載青旂，\n衣青衣，\n服倉玉。\n食麥與羊，\n其器疏以達。\n6.4是月也，\n以立春。\n先立春三日，\n大史謁之天子曰：\n「某日立春，\n盛德在木。」\n\n天子乃齊。\n立春之日，\n天子親帥三公九卿諸侯大夫\n以迎春於東郊。\n還反，\n賞公卿諸侯大夫於朝。\n6.5命相布德和令，\n行慶施惠，\n下及兆民。\n慶賜遂行，\n毋有不當。\n6.6乃命大史守典奉法，\n司天日月星辰之行，\n宿離不貸，\n毋失經紀，\n以初為常。\n6.7是月也，\n天子乃以元日祈穀于上帝。\n乃擇元辰，\n天子親載耒耜，\n措之于參保介之御間，\n帥三公九卿諸侯大夫，\n躬耕帝藉。\n\n天子三推，\n公五推，\n卿諸侯九推。\n反，\n執爵于大寢，\n三公九卿諸侯大夫皆御，\n命曰勞酒。\n6.8是月也，\n天氣下降，\n地氣上騰，\n天地和同，\n草木萌動。\n王命布農事，\n命田舍東郊，\n皆脩封疆，\n審端徑術。\n\n善相丘陵、\n阪險、原隰\n土地所宜，\n五穀所殖，\n以教道民，\n必躬親之。\n田事既飭，\n先定準直，\n農乃不惑。\n6.9是月也，\n命樂正入學習舞。\n乃脩祭典。\n命祀山林川澤，\n犧牲毋用牝。6.10禁止伐木。\n\n毋覆巢，\n毋殺孩蟲、\n胎、夭、飛鳥。\n毋麛、毋卵。\n毋聚大眾，\n毋置城郭。\n掩骼埋胔。\n6.11是月也，\n不可以稱兵，\n稱兵必天殃。\n兵戎不起，\n不可從我始。\n毋變天之道，\n毋絕地之理，\n毋亂人之紀。\n6.12孟春行夏令，\n則風雨不時，\n草木蚤落，\n國時有恐。\n行秋令，則其民大疫，\n猋風暴雨總至，\n藜、莠、蓬、蒿並興。\n行冬令，則水潦為敗，\n雪霜大摯，\n首種不入。\n6.13仲春之月，\n日在奎，\n昏弧中，\n旦建星中。\n其日甲乙，\n其帝大皞，\n其神句芒。\n其蟲鱗。\n其音角，\n律中夾鍾。\n\n其數八。\n其味酸，\n其臭羶，\n其祀戶，\n祭先脾。6.14始雨水，\n桃始華，\n倉庚鳴，\n鷹化為鳩。\n6.15天子居青陽大廟，\n乘鸞路，\n駕倉龍，\n載青旂，\n衣青衣，\n服倉玉。\n食麥與羊。\n其器疏以達。\n\n是月也，\n安萌牙，\n養幼少，\n存諸孤。\n擇元日，\n命民社。\n命有司省囹圄，\n去桎梏，\n毋肆掠，\n止獄訟。\n6.16是月也，\n玄鳥至。\n至之日，\n以大牢祠于高禖。\n天子親往，\n后妃帥九嬪御。\n乃禮天子所御，\n帶以弓韣，\n授以弓矢，\n于高禖之前。\n6.17是月也，\n日夜分。\n雷乃發聲，\n始電，\n蟄蟲咸動，\n啟戶始出。\n\n先雷三日，\n奮鐸以令兆民曰：\n「雷將發聲，\n有不戒其容止者，\n生子不備，\n必有凶災。」\n\n日夜分，\n則同度量，\n鈞衡石，\n角斗甬，\n正權概。\n6.18是月也，\n耕者少舍。\n乃脩闔扇，\n寢廟畢備。\n毋作大事，\n以妨農事。\n\n是月也，\n毋竭川澤，\n毋漉陂池，\n毋焚山林。6.19天子乃鮮羔開冰，\n先薦寢廟。\n6.20上丁，\n命樂正習舞，\n釋菜。\n天子乃帥三公、九卿、諸侯、大夫親往視之。\n仲丁，\n又命樂正入學習樂。6.21是月也，\n祀不用犧牲，\n用圭璧，\n更皮幣。\n6.22仲春行秋令，\n則其國大水，\n寒氣揔至，\n寇戎來征。\n\n行冬令，\n則陽氣不勝，\n麥乃不熟，\n民多相掠。\n行夏令，\n則國乃大旱，\n煖氣早來，\n蟲螟為害。\n6.23季春之月，\n日在胃，\n昏七星中，\n旦牽牛中。\n其日甲乙。\n其帝大皞，\n其神句芒。\n其蟲鱗。\n其音角，\n律中姑洗。\n\n其數八。\n其味酸，\n其臭羶，\n其祀戶，\n祭先脾。6.24桐始華，\n田鼠化為鴽，\n虹始見，\n蓱始生。\n6.25天子居青陽右个，\n乘鸞路，\n駕倉龍，\n載青旂，\n衣青衣，\n服倉玉。\n食麥與羊。\n其器疏以達。\n6.26是月也，\n天子乃薦鞠衣于先帝。\n命舟牧覆舟，\n五覆五反。\n乃告「舟備具」于天子焉，\n天子始乘舟。\n薦鮪于寢廟，\n乃為麥祈實。\n6.27是月也，\n生氣方盛，\n陽氣發泄，\n句者畢出，\n萌者盡達。\n不可以內。\n\n天子布德行惠，\n命有司發倉廩，\n賜貧窮，\n振乏絕，\n開府庫，\n出幣帛，\n周天下。\n勉諸侯，\n聘名士，\n禮賢者。\n6.28是月也，\n命司空曰：\n「時雨將降，\n下水上騰，\n循行國邑，\n周視原野，\n修利隄防，\n道達溝瀆，\n開通道路，\n毋有障塞。\n\n田獵，罝罘、羅罔、\n畢翳、餧獸之藥，\n毋出九門。」\n6.29是月也，\n命野虞無伐桑柘。\n鳴鳩拂其羽，\n戴勝降于桑。\n具曲、植、籧、筐。\n后妃齊戒，\n親東鄉躬桑。\n\n禁婦女毋觀，\n省婦使以勸蠶事。\n蠶事既登，\n分繭稱絲效功，\n以共郊廟之服，\n無有敢惰。\n\n是月也，\n命工師令百工審五庫之量：\n金鐵，\n皮革筋，\n角齒，\n羽箭幹，\n脂膠丹漆，\n毋或不良。\n6.30百工咸理，\n監工日號；\n毋悖于時，\n毋或作為淫巧以蕩上心。\n6.31是月之末，\n擇吉日，\n大合樂，\n天子乃帥三公、九卿、諸侯、大夫親往視之。\n6.32是月也，\n乃合累牛、騰馬，\n遊牝于牧。\n犧牲、\n駒、犢，\n舉，\n書其數。6.33命國難，\n九門磔攘，\n以畢春氣。\n6.34季春行冬令，\n則寒氣時發，\n草木皆肅，\n國有大恐。\n\n行夏令，\n則民多疾疫，\n時雨不降，\n山林不收。\n行秋令，\n則天多沈陰，\n淫雨蚤降，\n兵革並起。\n6.35孟夏之月，\n日在畢，\n昏翼中，\n旦婺女中。\n其日丙丁。\n其帝炎帝，\n其神祝融。\n其蟲羽。\n其音徵，\n律中中呂。\n\n其數七。\n其味苦，\n其臭焦。\n其祀竈，\n祭先肺。\n螻蟈鳴，\n蚯蚓出，\n王瓜生，\n苦菜秀。\n6.36天子居明堂左个，\n乘朱路，\n駕赤駵，\n載赤旂，\n衣朱衣，\n服赤玉。\n食菽與雞。\n其器高以粗。\n6.37是月也，\n以立夏。\n先立夏三日，\n大史謁之天子曰：\n「某日立夏，\n盛德在火。」\n\n天子乃齊。\n立夏之日，\n天子親帥三公、九卿、大夫\n以迎夏於南郊。\n還反，\n行賞，\n封諸侯。\n慶賜遂行，\n無不欣說。\n6.38乃命樂師\n習合禮樂。\n命大尉\n贊桀俊，\n遂賢良，\n舉長大，\n行爵出祿，\n必當其位。\n\n是月也，\n繼長增高，\n毋有壞墮，\n毋起土功，\n毋發大眾，\n毋伐大樹。\n是月也，\n天子始絺。\n\n命野虞出行田原，\n為天子勞農勸民，\n毋或失時。6.39命司徒巡行縣鄙，\n命農勉作，\n毋休于都。\n\n是月也，\n驅獸毋害五穀，\n毋大田獵。\n農乃登麥，\n天子乃以彘嘗麥，\n先薦寢廟。\n\n是月也，\n聚畜百藥。\n靡草死，\n麥秋至。\n斷薄刑，\n決小罪，\n出輕繫。\n\n蠶事既畢，\n后妃獻繭。\n乃收繭稅，\n以桑為均，\n貴賤長幼如一，\n以給郊廟之服。6.40是月也，\n天子飲酎，\n用禮樂。\n6.41孟夏行秋令，\n則苦雨數來，\n五穀不滋，\n四鄙入保。\n\n行冬令，\n則草木蚤枯，\n後乃大水，\n敗其城郭。\n行春令，\n則蟲蝗為災，\n暴風來格，\n秀草不實。\n6.42仲夏之月，\n日在東井，\n昏亢中，\n旦危中。\n其日丙丁。\n其帝炎帝，\n其神祝融。\n其蟲羽，\n其音徵，\n律中蕤賓。\n\n其數七。\n其味苦，\n其臭焦，\n其祀竈，\n祭先肺。6.43小暑至，\n螳蜋生。\n鶪始鳴，\n反舌無聲。\n6.44天子居明堂太廟，\n乘朱路，\n駕赤駵，\n載赤旂，\n衣朱衣，\n服赤玉，\n食菽與雞。\n其器高以粗。\n養壯佼。\n6.45是月也，\n命樂師脩鞀、鞞、鼓，\n均琴、瑟、管、簫，\n執干、戚、戈、羽，\n調竽、笙、竾、簧，\n飭鍾、磬、柷、敔。\n6.46命有司為民祈祀山川百源，\n大雩帝，\n用盛樂。\n乃命百縣\n雩祀百辟卿士有益於民者，\n以祈穀實。\n6.47農乃登黍。\n是月也，\n天子乃以雛嘗黍，\n羞以含桃，\n先薦寢廟。\n6.48令民毋艾藍以染，\n毋燒灰，\n毋暴布。\n門閭毋閉，\n關市毋索。\n挺重囚，\n益其食。6.49游牝別群，\n則縶騰駒，\n班馬政。\n6.50是月也，\n日長至，\n陰陽爭，\n死生分。\n君子齊戒，\n處必掩身，\n\n毋躁。\n止聲色，\n毋或進。\n薄滋味，\n毋致和。\n節耆欲，\n定心氣，\n百官靜事毋刑，\n以定晏陰之所成。\n6.51鹿角解，\n蟬始鳴。\n半夏生，\n木堇榮。6.52是月也，\n毋用火南方。\n可以居高明，\n可以遠眺望，\n可以升山陵，\n可以處臺榭。\n6.53仲夏行冬令，\n則雹凍傷穀，\n道路不通，\n暴兵來至。\n\n行春令，\n則五穀晚熟，\n百螣時起，\n其國乃饑。\n行秋令，\n則草木零落，\n果實早成，\n民殃於疫。\n6.54季夏之月，\n日在柳，\n昏火中，\n旦奎中。\n其日丙丁。\n其帝炎帝，\n其神祝融。\n其蟲羽。\n其音徵，\n律中林鍾。\n\n其數七。\n其味苦，\n其臭焦。\n其祀竈，\n祭先肺。\n溫風始至，\n蟋蟀居壁，\n鷹乃學習，\n腐草為螢。\n6.55天子居明堂右个，\n乘朱路，\n駕赤駵，\n載赤旂，\n衣朱衣，\n服赤玉。\n食菽與雞，\n其器高以粗。6.56命漁師伐蛟取鼉，\n登龜取黿。\n\n命澤人納材葦。6.57是月也，\n命四監大合百縣之秩芻，\n以養犧牲。\n令民無不咸出其力，\n以共皇天、上帝、名山、大川、四方之神，\n以祠宗廟社稷之靈，\n以為民祈福。\n6.58是月也，\n命婦官染采，\n黼黻文章\n必以法故，\n無或差貸。\n黑黃倉赤，\n莫不質良，\n毋敢詐偽，\n\n以給郊廟祭祀之服，\n以為旗章，\n以別貴賤等給之度。\n6.59是月也，\n樹木方盛，\n乃命虞人入山行木，\n毋有斬伐。\n\n不可以興土功，\n不可以合諸侯，\n不可以起兵動眾，\n毋舉大事，\n以搖養氣。\n毋發令而待，\n以妨神農之事也。\n水潦盛昌，\n神農將持功，\n舉大事則有天殃。\n6.60是月也，\n土潤溽暑，\n大雨時行，\n燒薙行水，\n利以殺草，\n如以熱湯。\n可以糞田疇，\n可以美土彊。\n6.61季夏行春令，\n則穀實鮮落，\n國多風欬，\n民乃遷徙。\n\n行秋令，\n則丘隰水潦，\n禾稼不熟，\n乃多女災。\n行冬令，\n則風寒不時，\n鷹隼蚤鷙，\n四鄙入保。\n6.62中央土。\n其日戊己，\n其帝黃帝，\n其神后土。\n\n其蟲倮，\n其音宮，\n律中黃鍾之宮。\n其數五。\n其味甘，\n其臭香。\n其祀中霤，\n祭先心。\n\n天子居大廟大室。\n乘大路，\n駕黃駵，\n載黃旂，\n衣黃衣，\n服黃玉。\n食稷與牛。\n其器圜以閎。\n6.63孟秋之月，\n日在翼，\n昏建星中，\n旦畢中。\n其日庚辛。\n其帝少皞，\n其神蓐收。\n其蟲毛。\n其音商，\n律中夷則。\n\n其數九。\n其味辛，\n其臭腥。\n其祀門，\n祭先肝。6.64涼風至，\n白露降，\n寒蟬鳴。\n鷹乃祭鳥，\n用始行戮。\n6.65天子居總章左个，\n乘戎路，\n駕白駱，\n載白旂，\n衣白衣，\n服白玉，\n食麻與犬，\n其器廉以深。\n6.66是月也，\n以立秋。\n先立秋三日，\n大史謁之天子曰：\n「某日立秋，\n盛德在金。」\n\n天子乃齊。\n立秋之日，\n天子親帥三公、九卿、諸侯、大夫\n以迎秋於西郊。\n還反，\n賞軍帥、武人於朝。\n\n天子乃命將帥\n選士厲兵，\n簡練桀俊，\n專任有功，\n以征不義。\n詰誅暴慢，\n以明好惡，\n順彼遠方。\n\n是月也，\n命有司脩法制，\n繕囹圄，\n具桎梏，\n禁止姦，\n慎罪邪，\n務搏執。\n\n命理瞻傷、\n察創、\n視折、\n審決。\n斷獄訟，\n必端平。\n戮有罪，\n嚴斷刑。\n天地始肅，\n不可以贏。\n\n是月也，\n農乃登穀。\n天子嘗新，\n先薦寢廟。\n\n命百官\n始收斂，\n完隄防，\n謹壅塞，\n以備水潦。\n脩宮室，\n坏牆垣，\n補城郭。\n\n是月也，\n毋以封諸侯，\n立大官。\n毋以割地，\n行大使，\n出大幣。\n6.67孟秋行冬令，\n則陰氣大勝，\n介蟲敗穀，\n戎兵乃來。\n\n行春令，\n則其國乃旱，\n陽氣復還，\n五穀無實。\n行夏令，\n則國多火災。\n寒熱不節，\n民多瘧疾。\n6.68仲秋之月，\n日在角，\n昏牽牛中，\n旦觜觿中。\n其日庚辛，\n其帝少暭，\n其禮蓐收。\n其蟲毛。\n其音商，\n律中南呂。\n\n其數九。\n其味辛，\n其臭腥。\n其祀門，\n祭先肝。6.69盲風至，\n鴻鴈來，\n玄鳥歸。\n群鳥養羞。\n6.70天子居總章大廟，\n乘戎路，\n駕白駱，\n載白旂，\n衣白衣，\n服白玉，\n食麻與犬。\n其器廉以深。\n6.71是月也，\n養衰老，\n授几杖，\n行糜粥飲食。\n6.72乃命司服\n具飭衣裳，\n文繡有恆，\n制有小大，\n度有短長。\n衣服有量，\n必循其故，\n冠帶有常。\n6.73乃命有司\n申嚴百刑，\n斬殺必當，\n毋或枉橈。\n枉橈不當，\n反受其殃。\n6.74是月也，\n乃命宰、祝\n循行犧牲，\n視全具，\n案芻豢，\n瞻肥瘠，\n察物色。\n\n必比類，\n量小大，\n視長短，\n皆中度。\n五者備當，\n上帝其饗。6.75天子乃難，\n以達秋氣。6.76以犬嘗麻，\n先薦寢廟。\n6.77是月也，\n可以築城郭，\n建都邑，\n穿竇窖，\n脩囷倉。\n6.78乃命有司\n趣民收斂，\n務畜菜，\n多積聚。\n乃勸種麥，\n毋或失時。\n其有失時，\n行罪無疑。\n6.79是月也，\n日夜分，\n雷始收聲。\n蟄蟲坏戶，\n殺氣浸盛，\n陽氣日衰，\n水始涸。\n6.80日夜分，\n則同度量，\n平權衡，\n正鈞石，\n角斗甬。\n\n是月也，\n易關市，\n來商旅，\n納貨賄，\n以便民事。\n四方來集，\n遠鄉皆至，\n則財不匱，\n上無乏用，\n百事乃遂。\n6.81凡舉大事，\n毋逆天數，\n必順其時，\n慎因其類。\n6.82仲秋行春令，\n則秋雨不降，\n草木生榮，\n國乃有恐。\n\n行夏令，\n則其國乃旱，\n蟄蟲不藏，\n五穀復生。\n行冬令，\n則風災數起，\n收雷先行，\n草木蚤死。\n6.83季秋之月，\n日在房，\n昏虛中，\n旦柳中。\n其日庚辛。\n其帝少暭，\n其神蓐收。\n其蟲毛，\n其音商，\n律中無射。\n\n其數九。\n其味辛，\n其臭腥。\n其祀門，\n祭先肝。6.84鴻鴈來賓。\n爵入大水為蛤。\n鞠有黃華，\n豺乃祭獸戮禽。\n6.85天子居總章右个，\n乘戎路，\n駕白駱，\n載白旂，\n衣白衣，\n服白玉。\n食麻與犬，\n其器廉以深。\n6.86是月也，\n申嚴號令。\n命百官貴賤無不務內，\n以會天地之藏，\n無有宣出。6.87乃命冢宰，\n農事備收，\n舉五穀之要，\n藏帝藉之收於神倉，\n祗敬必飭。\n\n是月也，\n霜始降，\n則百工休。6.88乃命有司曰：\n「寒氣總至，\n民力不堪，\n其皆入室。」6.89上丁，\n命樂正入學習吹。\n6.90是月也，\n大饗帝，嘗，\n犧牲告備于天子。\n6.91合諸侯，\n制百縣，\n為來歲受朔日，\n與諸侯所稅於民輕重之法，\n貢職之數，\n以遠近土地所宜為度，\n以給郊廟之事，\n無有所私。\n6.92是月也，\n天子乃教於田獵，\n以習五戎，\n班馬政。\n命僕及七騶咸駕，\n載旌、旐，\n授車以級，\n整設于屏外。\n司徒搢扑，\n北面以誓之。\n\n天子乃厲飾，\n執弓挾矢以獵，\n命主祠祭禽于四方。\n6.93是月也，\n草木黃落，\n乃伐薪為炭。\n6.94蟄蟲咸俯在穴，\n皆墐其戶。\n乃趣獄刑，\n毋留有罪。\n收祿秩之不當、\n供養之不宜者。6.95是月也，\n天子乃以犬嘗稻，\n先薦寢廟。\n6.96季秋行夏令，\n則其國大水，\n冬藏殃敗，\n民多鼽嚏。\n\n行冬令，\n則國多盜賊，\n邊竟不寧，\n土地分裂。\n行春令，\n則煖風來至，\n民氣解惰，\n師興不居。\n6.97孟冬之月，\n日在尾，\n昏危中，\n旦七星中。\n其日壬癸。\n其帝顓頊，\n其神玄冥。\n其蟲介。\n其音羽，\n律中應鍾。\n\n其數六。\n其味鹹，\n其臭朽。\n其祀行，\n祭先腎。\n6.98水始冰，\n地始凍。\n雉入大水為蜃。\n虹藏不見。\n6.99天子居玄堂左个，\n乘玄路，\n駕鐵驪，\n載玄旂，\n衣黑衣，\n服玄玉。\n食黍與彘。\n其器閎以奄。\n6.100是月也，\n以立冬。\n先立冬三日，\n太史謁之天子曰：\n「某日立冬，\n盛德在水。」\n\n天子乃齊。\n立冬之日，\n天子親帥三公、九卿、大夫\n以迎冬於北郊，\n還反，\n賞死事，\n恤孤寡。\n6.101是月也，\n命大史釁龜、筴，\n占兆，審卦吉凶，\n是察阿黨，\n則罪無有掩蔽。6.102是月也，\n天子始裘。\n6.103命有司曰：\n「天氣上騰，\n地氣下降，\n天地不通，\n閉塞而成冬。」\n命百官謹蓋藏。\n命司徒循行積聚，\n無有不斂。\n\n坏城郭，\n戒門閭，\n脩鍵閉，\n慎管籥，\n固封璽，\n備邊竟，\n完要塞，\n謹關梁，\n塞徯徑。\n6.104飭喪紀，\n辨衣裳，\n審棺椁之薄厚，\n塋、丘壟之小大、高卑、\n薄厚之度，\n貴賤之等級。\n6.105是月也，\n命工師效功，\n陳祭器，\n按度程。\n毋或作為淫巧以蕩上心。\n必功致為上。\n\n物勒工名，\n以考其誠。\n功有不當，\n必行其罪，\n以窮其情。6.106是月也，\n大飲烝。\n6.107天子乃祈來年于天宗，\n大割祠于公社及門閭。\n臘先祖五祀，\n勞農以休息之。\n6.108天子乃命將帥講武\n習射御角力。\n6.109是月也，\n乃命水虞、漁師\n收水泉池澤之賦。\n毋或敢侵削眾庶兆民，\n以為天子取怨于下。\n其有若此者，\n行罪無赦。\n6.110孟冬行春令，\n則凍閉不密，\n地氣上泄，\n民多流亡。\n\n行夏令，\n則國多暴風，\n方冬不寒，\n蟄蟲復出。\n行秋令，\n則雪霜不時，\n小兵時起，\n土地侵削。\n6.111仲冬之月，\n日在斗，\n昏東壁中，\n旦軫中。\n其日壬癸。\n其帝顓頊，\n其神玄冥。\n其蟲介。\n其音羽，\n律中黃鍾。\n\n其數六。\n其味鹹，\n其臭朽。\n其祀行，\n祭先腎。6.112冰益壯，\n地始坼。\n鶡旦不鳴，\n虎始交。\n6.113天子居玄堂大廟，\n乘玄路，\n駕鐵驪，\n載玄旂，\n衣黑衣，\n服玄玉。\n食黍與彘，\n其器閎以奄。\n6.114飭死事。\n命有司曰：\n「土事毋作，\n慎毋發蓋，\n毋發室屋\n及起大眾，\n以固而閉。\n\n地氣且泄，\n是謂發天地之房，\n諸蟄則死，\n民必疾疫，\n又隨以喪。\n命之曰暢月。」\n6.115是月也，\n命奄尹\n申宮令，\n審門閭，\n謹房室，\n必重閉。\n省婦事，毋得淫，\n雖有貴戚近習，\n毋有不禁。\n6.116乃命大酋，\n秫稻必齊，\n麴糱必時，\n湛熾必絜，\n水泉必香，\n陶器必良，\n火齊必得，\n兼用六物。\n大酋監之，\n毋有差貸。\n6.117天子命有司\n祈祀四海、大川、名源、淵澤、井泉。\n6.118是月也，\n農有不收藏積聚者，\n馬牛畜獸有放佚者，\n取之不詰。\n山林藪澤，\n有能取蔬食，\n田獵禽獸者，\n野虞教道之，\n其有相侵奪者，\n罪之不赦。\n\n是月也，\n日短至。\n陰陽爭，\n諸生蕩。\n君子齊戒，\n處必掩身。\n\n身欲寧，\n去聲色，\n禁耆慾。\n安形性，\n事欲靜，\n以待陰陽之所定。\n6.119芸始生，\n荔挺出，\n蚯蚓結，\n麋角解，\n水泉動。6.120日短至，\n則伐木，\n取竹箭。\n\n是月也，\n可以罷官之無事、\n去器之無用者。6.121塗闕廷、門閭，\n築囹圄，\n此所以助天地之閉藏也。\n6.122仲冬行夏令，\n則其國乃旱，\n氛霧冥冥，\n雷乃發聲。\n\n行秋令，\n則天時雨汁，\n瓜瓠不成，\n國有大兵。\n行春令，\n則蟲蝗為敗，\n水泉咸竭，\n民多疥癘。\n6.123季冬之月，\n日在婺女，\n昏婁中，\n旦氐中。\n其日壬癸。\n其帝顓頊，\n其神玄冥。\n其蟲介。\n其音羽，\n律中大呂。\n\n其數六。\n其味鹹，\n其臭朽。\n其祀行，\n祭先腎。6.124鴈北鄉，\n鵲始巢。\n雉雊，\n雞乳。\n6.125天子居玄堂右个。\n乘玄路，\n駕鐵驪，\n載玄旂，\n衣黑衣，\n服玄玉，\n食黍與彘，\n其器閎以奄。\n6.126命有司大難，\n旁磔，\n出土牛，\n以送寒氣。6.127征鳥厲疾。\n乃畢山川之祀，\n及帝之大臣，\n天之神祇。\n6.128是月也，\n命漁師始漁，\n天子親往，\n乃嘗魚，\n先薦寢廟。6.129冰方盛，\n水澤腹堅。\n命取冰，\n冰以入。\n\n令告民\n出五種。\n命農計耦耕事，\n脩耒耜，\n具田器。6.130命樂師大合吹而罷。6.131乃命四監收秩薪柴，\n以共郊廟及百祀之薪燎。\n\n是月也，\n日窮于次，\n月窮于紀，\n星回于天。\n數將幾終，\n歲且更始。\n專而農民，\n毋有所使。\n6.132天子乃與公、卿、大夫\n共飭國典，\n論時令，\n以待來歲之宜。\n6.133乃命大史次諸侯之列，\n賦之犧牲，\n以共皇天、上帝、社稷之饗。\n乃命同姓之邦\n共寢廟之芻豢。\n\n命宰歷卿大夫至于庶民土田之數，\n而賦犧牲，\n以共山林名川之祀。\n凡在天下九州之民者，\n無不咸獻其力，\n以共皇天、上帝、社稷、寢廟、山林、名川之祀。\n6.134季冬行秋令；\n則白露蚤降，\n介蟲為妖，\n四鄙入保。\n\n行春令，\n則胎夭多傷，\n國多固疾，\n命之曰逆。\n行夏令，\n則水潦敗國，\n時雪不降，\n冰凍消釋。\n\n"}
{"id": "KR1d0052_007", "series": "KR1d0052", "text": "\n\n7.1曾子問曰：\n「君薨而世子生，\n如之何？」\n孔子曰：\n「卿、大夫、士從攝主\n北面\n於西階南。\n\n大祝裨冕，\n執束帛，\n升自西階，盡等，\n不升堂，\n命毋哭。\n祝聲三，\n告曰：\n『某之子生，\n敢告。』\n\n升，\n奠幣于殯東几上，\n哭，\n降。\n眾主人、卿、大夫、士、\n房中\n皆哭，不踊。\n\n盡一哀，\n反位。\n遂朝奠。\n小宰升舉幣。\n\n三日，\n眾主人、卿、大夫、士\n如初位，\n北面。\n大宰、大宗、大祝皆裨冕。\n少師奉子以衰；\n祝先，\n子從，\n宰、宗人從。\n\n入門，\n哭者止，\n子升自西階。\n殯前北面。\n祝立于殯東南隅。\n祝聲三，\n曰：\n『某之子某，\n從執事\n敢見。』\n\n子拜稽顙，\n哭。\n祝、宰、宗人、眾主人、\n卿、大夫、士\n哭，踊三者三，\n降，\n東反位，\n皆袒，\n子踊，\n房中亦踊\n三者三。\n\n襲衰，\n杖，\n亦出。\n大宰命祝、史\n以名徧告于五祀、山川。」\n7.2曾子問曰：\n「如已葬而世子生，\n則如之何？」\n孔子曰：\n「大宰、大宗從大祝而告于禰。\n三月，\n乃名于禰，\n以名徧告，及社稷、宗廟、山川。」\n7.3孔子曰：\n「諸侯適天子，\n必告于祖，\n奠于禰。\n冕而出視朝，\n命祝、史告于、宗廟、山川。\n\n乃命國家五官而後行，\n道而出。\n告者\n五日而徧，\n過是，\n非禮也。\n凡告\n用牲、幣。\n反\n亦如之。\n\n諸侯相見，\n必告于禰，\n朝服而出視朝。\n命祝、史告于五廟、\n所過山川。\n\n亦命國家五官，\n道而出。\n反\n必親告于祖、禰。\n乃命祝、史告至于前所告者，\n而后聽朝而入。」\n7.4曾子問曰：\n「並有喪，\n如之何？\n何先何後？」\n孔子曰：\n「葬、\n先輕而後重；\n其奠也，\n先重而後輕；禮也。\n\n自啟及葬，\n不奠，\n行葬不哀次；\n反葬奠，\n而後辭於殯，\n遂脩葬事。\n其虞也，\n先重而後輕，\n禮也。」\n7.5孔子曰：\n「宗子雖七十，\n無無主婦；\n非宗子，\n雖無主婦可也。」\n7.6曾子問曰：\n「將冠子，\n冠者至，\n揖讓而入，\n聞齊衰、大功之喪，\n如之何？」\n\n孔子曰：\n「內喪則廢，\n外喪則冠而不醴，\n徹饌而埽，\n即位而哭。\n如冠者未至，\n則廢。\n\n如將冠子而未及期日，\n而有齊衰、大功、小功之喪，\n則因喪服而冠。」\n\n「除喪不改冠乎？」\n孔子曰：\n「天子賜諸侯、大夫冕弁服於大廟，\n歸設奠，\n服賜服，\n於斯乎有冠醮，\n無冠醴。\n\n父沒而冠，\n則已冠\n埽地\n而祭於禰；\n已祭\n而見伯父叔父，\n而后饗冠者。」\n7.7曾子問曰：\n「祭如之何\n則不行旅酬之事矣？」\n孔子曰：\n「聞之，\n小祥者，\n主人練祭而不旅，\n奠酬於賓，\n賓弗舉，\n禮也。\n\n昔者，\n魯昭公練而舉酬行旅，\n非禮也；\n孝公大祥，\n奠酬弗舉，\n亦非禮也。」\n7.8曾子問曰：\n「大功之喪，\n可以與於饋奠之事乎？」\n孔子曰：\n「豈大功耳！\n自斬衰以下皆可，\n禮也。」\n曾子曰：\n「不以輕服\n而重相為乎？」\n\n孔子曰：\n「非此之謂也。\n天子諸侯之喪，\n斬衰者奠；\n大夫，\n齊衰者奠；\n\n士，\n則朋友奠；\n不足，\n則取於大功以下者；\n不足，\n則反之。」\n\n曾子問曰：\n「小功可以與於祭乎？」\n孔子曰：\n「何必小功耳！\n自斬衰以下與祭；\n禮也。」\n曾子曰：\n「不以輕喪而重祭乎？」\n\n孔子曰：\n「天子諸侯之喪祭也，\n不斬衰者不與祭；\n大夫，\n齊衰者與祭；\n士，\n祭不足，\n則取於兄弟大功以下者。」\n7.9曾子問曰：\n「相識，\n有喪服可以與於祭乎？」\n孔子曰：\n「緦不祭，\n又何助於人。」\n7.10曾子問曰：\n「廢喪服，\n可以與於饋奠之事乎？」\n孔子曰：\n「說衰與奠，\n非禮也；\n以擯相可也。」\n7.11曾子問曰：\n「昏禮既納幣，\n有吉日，\n女之父母死，\n則如之何？」\n\n孔子曰：\n「壻使人弔。\n如壻之父母死，\n則女之家亦使人弔。\n父喪稱父，\n母喪稱母。\n父母不在，\n則稱伯父世母。\n\n壻，\n已葬，\n壻之伯父致命女氏曰：\n『某之子有父母之喪，\n不得嗣為兄弟，\n使某致命。』\n女氏許諾，\n而弗敢嫁，\n禮也。\n\n壻，\n免喪，\n女之父母使人請，\n壻弗取，\n而后嫁之，\n禮也。\n女之父母死，\n壻亦如之。」\n7.12曾子問曰：\n「親迎，\n女在塗，\n而壻之父母死，\n如之何？」\n\n孔子曰：\n「女改服，布深衣，\n縞總，以趨喪。\n女在塗，\n而女之父母死，\n則女反。」\n\n「如壻親迎，\n女未至，\n而有齊衰、\n大功之喪，\n則如之何？」\n孔子曰：\n「男不入，\n改服於外次；\n女入，\n改服於內次；\n然後即位而哭。」\n\n曾子問曰：\n「除喪則不復昏禮乎？」\n孔子曰：\n「祭，\n過時不祭，\n禮也；\n又何反於初？」\n7.13孔子曰：\n「嫁女之家，\n三夜不息燭，\n思相離也。\n取婦之家，\n三日不舉樂，\n思嗣親也。\n三月而廟見，\n稱『來婦』也。\n\n擇日而祭於禰，\n成婦之義也。」7.14曾子問曰：\n「女未廟見而死，\n則如之何？」\n\n孔子曰：\n「不遷於祖，\n不祔於皇姑，\n壻不杖、不菲、不次，\n歸葬于女氏之黨，\n示未成婦也。」\n7.15曾子問曰：\n「取女\n有吉日而女死，\n如之何？」\n孔子曰：\n「壻齊衰而弔，\n既葬而除\n之。\n夫死亦如之。」\n\n曾子問曰：\n「喪有二孤，\n廟有二主，\n禮與？」\n孔子曰：\n「天無二日，\n土無二王，\n嘗、禘、郊、社，\n尊無二上。\n未知其為禮也。\n\n昔者齊桓公亟舉兵，\n作偽主以行。\n及反，\n藏諸祖廟。\n廟有二主，\n自桓公始也。\n\n喪之二孤，\n則昔者衛靈公適魯，\n遭季桓子之喪，\n衛君請弔，\n哀公辭，\n不得命，\n公為主，\n客入弔。\n康子立於門右，\n北面；\n\n公揖讓升自東階，\n西鄉；\n客升自西階弔。\n公拜，\n興\n哭；\n康子拜稽顙於位，\n有司弗辯也。\n今之二孤，\n自季康子之過也。」\n7.16曾子問曰：\n「古者師行，\n必以遷廟主行乎？」\n孔子曰：\n「天子巡守，\n以遷廟主行，\n載于齊車，\n言必有尊也。\n\n今也\n取七廟之主以行，\n則失之矣。\n當七廟五廟無虛主；\n虛主者，\n唯天子崩，\n諸侯薨，與去其國，\n與祫祭於祖，\n為無主耳。\n\n吾聞諸老聃曰：\n『天子崩，\n國君薨，\n則祝取群廟之主而藏諸祖廟，\n禮也。\n卒哭成事而后，\n主各反其廟。\n君去其國，\n大宰取群廟之主以從，\n禮也。\n\n祫祭於祖，\n則祝迎四廟之主。\n主\n出廟入廟必蹕。』\n老聃云。」\n7.17曾子問曰：\n「古者師行\n無遷主，\n則何主？」\n孔子曰：\n「主命。」\n問曰：\n「何謂也？」\n\n孔子曰：\n「天子諸侯將出，\n必以幣、帛、皮、圭告于祖、禰，\n遂奉以出，\n載于齊車以行。\n每舍，\n奠焉而后就舍。\n\n反必告，\n設奠，卒，\n斂幣、玉，\n藏諸兩階之間，\n乃出。\n蓋貴命也。」\n7.18子游問曰：\n「喪慈母如母，\n禮與？」\n孔子曰：\n「非禮也。\n古者，\n男子外有傅，\n內有慈母，\n君命所使教子也，\n何服之有？\n\n昔者，\n魯昭公少喪其母，\n有慈母良，\n及其死也，\n公弗忍也，\n欲喪之，\n\n有司以聞，\n曰：\n『『古之禮，\n慈母無服，\n今也君為之服，\n是逆古之禮而亂國法也；\n若終行之，\n則有司將書之以遺後世。\n無乃不可乎？』\n\n公曰：\n『古者天子練冠以燕居。』\n公弗忍也，\n遂練冠以喪慈母。\n喪慈母\n自魯昭公始也。」\n7.19曾子問曰：\n「諸侯旅見天子，\n入門\n不得終禮，\n廢者幾？」\n孔子曰：\n「四。」\n請問之。\n\n曰：\n「大廟火，\n日食，\n后之喪，\n雨霑服失容，\n則廢。\n\n如諸侯皆在而日食，\n則從天子救日，\n各以其方色與其兵。\n大廟火，\n則從天子救火，\n不以方色與兵。」\n7.20曾子問曰：\n「諸侯相見，\n揖讓入門，\n不得終禮，\n廢者幾？」\n\n孔子曰：\n「六。」\n請問之。\n曰：\n「天子崩，\n大廟火，\n日食，\n后、夫人之喪，\n雨霑服失容，\n則廢。」\n7.21曾子問曰：\n「天子嘗、禘、郊、社、五祀之祭，\n簠、簋既陳，\n天子崩，\n后之喪，\n如之何？」\n孔子曰：\n「廢。」\n7.22曾子問曰：\n「當祭而日食，\n大廟火，\n其祭也如之何？」\n孔子曰：\n「接祭而已矣。\n如牲至\n未殺，\n則廢。」\n7.23天子崩，\n未殯，\n五祀之祭不行；\n既殯而祭，\n其祭也，\n尸入，\n三飯，不侑，\n酳不酢而已矣。\n\n自啟至于反哭，\n五祀之祭不行；\n已葬而祭，\n祝畢獻而已。\n7.24曾子問曰：\n「諸侯之祭社稷，\n俎豆既陳，\n聞天子崩，\n后之喪，\n君薨，\n夫人之喪，\n如之何？」\n\n孔子曰：\n「廢。\n自薨比至于殯，\n自啟至于反哭，\n奉帥天子。」\n7.25曾子問曰：\n「大夫之祭，\n鼎、俎既陳，\n籩、豆既設，\n不得成禮，\n廢者幾？」\n孔子曰：\n「九。」\n請問之。\n\n曰：\n「天子崩，\n后之喪，\n君薨，\n夫人之喪，\n君之大廟火，\n日食，\n三年之喪，\n齊衰，\n大功，\n\n皆廢。\n外喪\n自齊衰以下\n行也。\n其齊衰之祭也，\n尸入，\n三飯，不侑，\n酳不酢而已矣；\n大功，酢而已矣；\n\n小功、緦，\n室中之事而已矣。\n士之所以異者，\n緦不祭，\n所祭，於死者無服，則祭。」\n\n曾子問曰：\n「三年之喪，\n弔乎？」\n\n孔子曰：\n「三年之喪，\n練，不群立，\n不旅行。\n君子禮以飾情，\n三年之喪而弔哭，\n不亦虛乎？」\n\n曾子問曰：\n「大夫士有私喪，\n可以除之矣，\n而有君服焉，\n其除之也如之何？」\n\n孔子曰：\n「有君喪服於身，\n不敢私服，\n又何除焉？\n於是乎有過時而弗除也。\n君之喪\n服除而后殷祭，\n禮也。」\n7.26曾子問曰：\n「父母之喪，\n弗除可乎？」\n\n孔子曰：\n「先王制禮，\n過時弗舉，\n禮也；\n非弗能勿除也，\n患其過於制也，\n故君子過時不祭，\n禮也。」\n7.27曾子問曰：\n「君薨，\n既殯，\n而臣有父母之喪，\n則如之何？」\n孔子曰：\n「歸居于家，\n有殷事，\n則之君所，\n朝夕否。」\n\n曰：\n「君既啟，\n而臣有父母之喪，\n則如之何？」\n孔子曰：\n「歸哭而反送君。」\n\n曰：\n「君未殯，\n而臣有父母之喪，\n則如之何？」\n孔子曰：\n「歸殯，\n反于君所，\n有殷事則歸，\n朝夕否。\n\n大夫，\n室老行事；\n士，\n則子孫行事。\n大夫內子，\n有殷事，\n亦之君所，\n朝夕否。」\n7.28賤不誄貴，\n幼不誄長，\n禮也。\n唯天子\n稱天以誄之。\n諸侯相誄，\n非禮也。\n7.29曾子問曰：\n「君出疆，\n以三年之戒，\n以椑從。\n君薨，\n其入如之何？」\n\n孔子曰：\n「共殯服，\n則子麻、\n弁絰、\n疏衰、\n菲、\n杖。\n入自闕，\n升自西階。\n\n如小斂，\n則子免而從柩，\n入自門，\n升自阼階。\n君、大夫、士一節也。」\n\n曾子問曰：\n「君之喪既引，\n聞父母之喪，\n如之何？」\n孔子曰：\n「遂。\n既封而歸，\n不俟子。」\n\n曾子問曰：\n「父母之喪既引，\n及塗，\n聞君薨，\n如之何？」\n孔子曰：\n「遂。\n既封，\n改服而往。」\n7.30曾子問曰：\n「宗子為士，\n庶子為大夫，\n其祭也如之何？」\n孔子曰：\n「以上牲祭於宗子之家，\n祝曰：\n『孝子某為介子某薦其常事。』\n\n若宗子有罪，\n居于他國，\n庶子為大夫，\n其祭也，\n祝曰：\n『孝子某使介子某執其常事。』\n\n攝主不厭祭，\n不旅，\n不假，\n不綏祭，\n不配。\n\n布奠於賓，\n賓奠而不舉，\n不歸肉。\n其辭於賓曰：\n『宗兄、宗弟、宗子在他國，\n使某辭。』」\n7.31曾子問曰：\n「宗子去在他國，\n庶子無爵而居者，\n可以祭乎？」\n孔子曰：\n「祭哉！」\n請問\n「其祭如之何？」\n\n孔子曰：\n「望墓而為壇，\n以時祭。\n若宗子死，告於墓而后祭於家。\n宗子死，稱名不言『孝』，\n身沒而已。\n\n子游之徒，\n有庶子祭者，以此\n若義也。\n今之祭者，\n不首其義，\n故誣於祭也。」\n7.32曾子問曰：\n「祭必有尸乎？\n若厭祭亦可乎？」\n孔子曰：\n「祭成喪者必有尸，\n尸必以孫。\n孫幼，\n則使人抱之。\n\n無孫，\n則取於同姓可也。\n祭殤必厭，\n蓋弗成也。\n祭成喪而無尸，\n是殤之也。」\n\n孔子曰：\n「有陰厭，\n有陽厭。」\n曾子問曰：\n「殤不祔祭，\n何謂陰厭、陽厭？」\n\n孔子曰：\n「宗子為殤而死，\n庶子弗為後也。\n其吉祭，\n特牲。\n祭殤不舉\n肺，\n無肵俎，\n無玄酒，\n不告利成，\n是謂陰厭。\n\n凡殤，\n與無後者，\n祭於宗子之家，\n當室之白，\n尊于東房，\n是謂陽厭。」\n7.33曾子問曰：\n「葬既引，至于堩，\n日有食之，\n則有變乎？\n且不乎？」\n\n孔子曰：\n「昔者\n吾從老聃助葬於巷黨，\n及堩，\n日有食之，\n老聃曰：\n『丘！\n止柩，\n就道右，\n止哭以聽變。』\n\n既明反而后行。\n曰：\n『禮也。』\n反葬，\n而丘問之曰：\n『夫柩不可以反者也，\n日有食之，\n不知其已之遟數，\n則豈如行哉？』\n\n老聃曰：\n『諸侯朝天子，\n見日而行，\n逮日而舍\n奠；\n大夫使，\n見日而行，\n逮日而舍。\n\n夫柩不蚤出，\n不莫宿。\n見星而行者，\n唯罪人與奔父母之喪者乎？\n日有食之，\n安知其不見星也。\n且君子行禮，\n不以人之親痁患。』\n吾聞諸老聃云。」\n7.34曾子問曰：\n「為君使而卒於舍，\n禮曰：\n『公館復，\n私館不復。』\n凡所使之國，\n有司所授舍，\n則公館已，\n何謂私館不復也？」\n\n孔子曰：\n「善乎問之也！\n自卿、大夫、士之家\n曰私館；\n公館與公所為\n曰公館。\n公館復，此之謂也。」\n\n7.35曾子問曰：\n「下殤：\n土周葬于園，\n遂輿機而往，\n塗邇故也。\n今墓遠，\n則其葬也如之何？」\n\n孔子曰：\n「吾聞諸老聃曰：\n『昔者史佚有子而死，\n下殤也。\n墓遠，』\n召公謂之曰：\n「何以不棺斂於宮中？」\n史佚曰：\n「吾敢乎哉？」\n\n召公言於周公，\n周公曰：\n『「豈不可？」\n史佚行之。』\n下殤用棺衣棺，\n自史佚始也。」\n7.36曾子問曰：\n「卿大夫將為尸於公，\n受宿矣，\n而有齊衰內喪，\n則如之何？」\n孔子曰：\n「出\n舍於公館以待事，\n禮也。」\n\n孔子曰：\n「尸弁冕而出，\n卿、大夫、士皆下之，\n尸必式，\n必有前驅。」\n7.37子夏問曰：\n「三年之喪卒哭，\n金革之事無辟也者，\n禮與？\n初有司與？」\n\n孔子曰：\n「夏后氏三年之喪，\n既殯而致事，\n殷人既葬而致事。\n《記》曰：\n『君子不奪人之親，\n亦不可奪親也。』\n此之謂乎？」\n\n子夏曰：\n「金革之事無辟也者，\n非與？」\n孔子曰：\n「吾聞諸老聃曰：\n『昔者魯公伯禽有為為之也，\n今以三年之喪\n從其利者，\n吾弗知也！』」\n\n"}
{"id": "KR1d0052_008", "series": "KR1d0052", "text": "\n\n8.1文王之為世子，\n朝於王季，\n日三。\n雞初鳴而衣服，\n至於寢門外，\n問內豎之御者曰：\n「今日安否何如？」\n內豎曰：\n「安。」\n文王乃喜。\n\n及日中，\n又至，\n亦如之。\n及莫，\n又至，\n亦如之。\n其有不安節，\n則內豎以告文王，\n文王色憂，\n行不能正履。\n\n王季復膳，\n然後亦復初。\n食上，\n必在，\n視寒煖之節，\n食下，\n問所膳；\n\n命膳宰曰：\n「末有原！」\n應曰：\n「諾」，\n然後退。\n\n武王帥而行之，\n不敢有加焉。\n文王有疾，\n武王不說冠帶而養。\n文王一飯，\n亦一飯；\n文王再飯，\n亦再飯。\n旬有二日乃間。\n\n文王謂武王曰：\n「女何夢矣？」\n武王對曰：\n「夢帝與我九齡。」\n文王曰：\n「女以為何也？」\n武王曰：\n「西方有九國焉，\n君王其終撫諸？」\n\n文王曰：\n「非也。\n古者謂年齡，\n齒亦齡也。\n我百，爾九十，\n吾與爾三焉。」\n文王九十七乃終，\n武王九十三而終。\n\n成王幼，\n不能涖阼，\n周公相，\n踐阼而治。\n抗《世子法》於伯禽，\n欲令成王之知父子、君臣、長幼之道也；\n成王有過，\n則撻伯禽，\n所以示成王世子之道也。\n文王之為世子也。\n8.2凡學世子及學士，\n必時。\n春夏學干戈，\n秋冬學羽籥，\n皆於東序。\n小樂正學干，\n大胥贊之。\n籥師學戈，\n籥師丞贊之。\n胥鼓《南》。\n\n春誦夏弦，\n大師詔之。\n瞽宗秋學《禮》，\n執《禮》者詔之；\n冬讀《書》，\n典《書》者詔之。\n《禮》在瞽宗，\n《書》在上庠。\n8.3凡祭與養老\n乞言、\n合語之禮，\n皆小樂正詔之於東序。\n大樂正學舞干戚，\n語說，\n命乞言，\n皆大樂正授數，\n大司成論說在東序。\n8.4凡侍坐於大司成者，\n遠近間三席，\n可以問。\n終則負牆，\n列事未盡，\n不問。\n8.5凡學，\n春官釋奠于其先師，\n秋冬亦如之。\n凡始立學者，\n必釋奠于先聖、\n先師，\n及行事，\n必以幣。\n\n凡釋奠者，\n必有合也，\n有國故則否。8.6凡大合樂，\n必遂養老。\n\n凡語于郊者，\n必取賢斂才焉。\n或以德進，\n或以事舉，\n或以言揚。\n曲藝皆誓之，\n以待又語。\n\n三而一有焉，\n乃進其等，\n以其序，\n謂之郊人。\n遠之於成均，\n以及取爵於上尊也。\n8.7始立學者，\n既興器用幣，\n然後釋菜，\n不舞不授器，\n乃退。\n儐于東序，\n一獻，\n無介、語可也。\n\n教世子。8.8凡三王教世子必以禮樂。\n樂，\n所以脩內也；\n禮，\n所以脩外也。\n禮樂交錯於中，\n發形於外，\n是故其成也懌，\n恭敬而溫文。\n\n立大傅、少傅以養之，\n欲其知父子君臣之道也。\n大傅審父子君臣之道以示之，\n少傅奉世子，\n以觀大傅之德行而審喻之。\n\n大傅在前，\n少傅在後；\n入則有保，\n出則有師，\n是以教喻而德成也。\n師也者，\n教之以事而喻諸德者也；\n保也者，\n慎其身以輔翼之而歸諸道者也。\n\n《記》曰：\n「虞、夏、商、周\n有師、保，\n有疑、丞，\n設四輔及三公。\n不必備，\n唯其人。」\n語使能也。\n\n君子曰德，\n德成而教尊，\n教尊而官正，\n官正而國治，\n君之謂也。\n\n仲尼曰：\n「昔者周公攝政，\n踐阼而治，\n抗《世子法》於伯禽，\n所以善成王也。\n聞之曰：\n『為人臣者，\n殺其身有益於君則為之。』\n況于其身以善其君乎？\n周公優為之！」\n\n是故知為人子，\n然後可以為人父；\n知為人臣，\n然後可以為人君；\n知事人，\n然後能使人。\n\n成王幼，\n不能涖阼，\n以為世子，\n則無為也，\n是故抗《世子法》於伯禽，\n使之與成王居，\n欲令成王之知\n父子、君臣、長幼之義也。\n\n君之於世子也，\n親則父也，\n尊則君也。\n有父之親，\n有君之尊，\n然後兼天下而有之。\n是故\n養世子不可不慎也。\n\n行一物而三善皆得者，\n唯世子而已。\n其齒於學之謂也。\n故世子齒於學，\n國人觀之，曰：\n「將君我\n而與我齒讓，何也？」\n曰：\n「有父在，則禮然。」\n然而眾知父子之道矣。\n\n其二曰：\n「將君我而與我齒讓，\n何也？」\n曰：\n「有君在，則禮然。」\n然而眾著於君臣之義也。\n其三曰：\n「將君我而與我齒讓，\n何也？」\n曰：\n「長長也。」\n然而眾知長幼之節矣。\n\n故父在斯為子，\n君在斯謂之臣，\n居子與臣之節，\n所以尊君親親也。\n故學之為父子焉，\n學之為君臣焉，\n學之為長幼焉，\n父子、\n君臣、\n長幼之道得\n而國治。\n\n語曰：\n「樂正司業，\n父師司成，\n一有元良，\n萬國以貞。」\n世子之謂也。\n周公踐阼。\n\n庶子之正於公族者，\n教之以孝弟、睦友、子愛，\n明父子之義，\n長幼之序。\n\n其朝于公：\n內朝，\n則東面北上；\n臣有貴者，\n以齒。\n其在外朝，\n則以官，\n司士為之。\n\n其在宗廟之中，\n則如外朝之位。\n宗人授事，\n以爵以官。\n其登餕、獻、受爵，\n則以上嗣。\n\n庶子治之，\n雖有三命，\n不踰父兄。\n\n其公大事，\n則以其喪服之精麤為序。\n雖於公族之喪亦如之，\n以次主人。\n\n若公與族燕，\n則異姓為賓，\n膳宰為主人，\n公與父兄齒。\n族食，世降一等。\n8.9其在軍，\n則守於公禰。\n公若有出疆之政，\n庶子以公族之無事者守於公宮，\n正室守大廟，\n諸父守貴宮、貴室，\n諸子諸孫守下宮、下室。\n8.10五廟之孫，\n祖廟未毀，\n雖為庶人，\n冠，\n取妻，\n必告；\n死，\n必赴；\n練、祥則告。\n\n族之相為也，\n宜弔不弔，\n宜免不免，\n有司罰之。\n至于賵、\n賻、承、\n含，\n皆有正焉。\n\n公族其有死罪，\n則磬于甸人。\n其刑罪，\n則纖剸，\n亦告于甸人。\n公族無宮刑。\n獄成，\n有司讞于公。\n其死罪，\n則曰「某之罪在大辟」；\n\n其刑罪，\n則曰「某之罪在小辟」。\n公曰：\n「宥之。」\n有司又曰：\n「在辟。」\n公又曰：\n「宥之。」\n有司又曰：\n「在辟。」\n\n及三宥，\n不對，\n走出，\n致刑于甸人。\n公又使人追之，曰：\n「雖然，\n必赦之。」\n有司對曰：\n「無及也！」\n\n反命于公，\n公素服不舉，\n為之變，\n如其倫之喪。\n無服，\n親哭之。\n8.11公族朝于內朝，\n內親也。\n雖有貴者以齒，\n明父子也。\n外朝以官，\n體異姓也。\n\n宗廟之中，\n以爵為位，\n崇德也。\n宗人授事以官，\n尊賢也。\n登餕、受爵以上嗣，\n尊祖之道也。\n喪紀以服之輕重為序，\n不奪人親也。\n\n公與族燕則以齒，\n而孝弟之道達矣。\n其族食，世降一等，\n親親之殺也。\n\n戰則守於公禰，\n孝愛之深也。\n正室守大廟，\n尊宗室，\n而君臣之道著矣。\n諸父諸兄守貴室，\n子弟守下室，\n而讓道達矣。\n8.12五廟之孫，\n祖廟未毀，\n雖及庶人，冠，\n取妻必告，\n死必赴，\n不忘親也。\n\n親未絕而列於庶人，\n賤無能也。\n敬弔、臨、賻、賵，\n睦友之道也。\n\n古者，\n庶子之官治，\n而邦國有倫。\n邦國有倫，\n而眾鄉方矣。\n\n公族之罪，\n雖親、不以犯有司\n正術也，\n所以體百姓也。\n刑于隱者，\n不與國人慮兄弟也。\n弗弔，\n弗為服，\n哭于異姓之廟，\n為忝祖遠之也。\n\n素服居外，\n不聽樂，\n私喪之也，\n骨肉之親無絕也。\n公族無宮刑，\n不翦其類也。\n8.13天子視學，\n大昕鼓徵，\n所以警眾也。\n眾至，\n然後天子至。\n乃命有司行事。\n興秩節，\n祭先師、\n先聖焉。\n\n有司卒事\n反命。\n始之養也：\n\n適東序，\n釋奠於先老，\n遂設三老、\n五更、\n群老之席位焉。\n適饌省醴，\n養老之珍\n具；\n遂發詠焉，\n退脩之以孝養也。\n\n反，\n登歌《清廟》，\n既歌而語，\n以成之也。\n言父子、\n君臣、\n長幼之道，\n合德音之致，\n禮之大者也。\n\n下管《象》，\n舞《大武》。\n大合眾以事，\n達有神，\n興有德也。\n正君臣之位，\n貴賤之等焉，\n而上下之義行矣。\n\n有司告以樂闋，\n王乃命公、\n侯、伯、\n子、男及群吏曰：\n「反\n養老幼于東序。」\n終之以仁也。\n8.14是故\n聖人之記事也，\n慮之以大，\n愛之以敬，\n行之以禮，\n脩之以孝養，\n紀之以義，\n終之以仁。\n8.15是故古之人一舉事，\n而眾皆知其德之備也。\n古之君子，\n舉大事，\n必慎其終始，\n而眾安得不喻焉？\n＜《兌命》曰：\n「念終始典于學。」\n\n《世子之記》曰：\n朝夕至于大寢之門外，\n問於內豎曰：\n「今日安否何如？」\n內豎曰：\n「今日安。」\n世子乃有喜色。\n其有不安節，\n則內豎以告世子，\n世子色憂不滿容。\n\n內豎言「復初」，\n然後亦復初。\n朝夕之食上，\n世子必在\n視寒煖之節。\n食下，\n問所膳羞。\n必知所進，\n以命膳宰，\n然後退。\n\n若內豎言「疾」，\n則世子親齊玄而養。\n膳宰之饌，\n必敬視之。\n疾之藥，\n必親嘗之。\n\n嘗饌善，\n則世子亦能食；\n嘗饌寡，\n世子亦不能飽；\n以至于復初，\n然後亦復初。\n\n"}
{"id": "KR1d0052_009", "series": "KR1d0052", "text": "\n\n9.1昔者仲尼與於蜡賓，\n事畢，\n出遊於觀之上，\n喟然而嘆。\n仲尼之嘆，\n蓋嘆魯也。\n\n言偃在側，曰：\n「君子何嘆？」\n孔子曰：\n「大道之行也，\n與三代之英，\n丘未之逮也，\n而有志焉。\n\n大道之行也，\n天下為公。\n選賢與能，\n講信脩睦，\n故人不獨親其親，\n不獨子其子，\n使老有所終，\n壯有所用，\n幼有所長，\n\n矜寡孤獨廢疾者，\n皆有所養。\n男有分，\n女有歸。\n貨惡其棄於地也，\n不必藏於己；\n力惡其不出於身也，\n不必為己。\n\n是故\n謀閉而不興，\n盜竊亂賊而不作，\n故外戶而不閉，\n是謂大同。\n\n今大道既隱，\n天下為家，\n各親其親，\n各子其子，\n貨力為己，\n大人世及以為禮。\n\n城郭溝池以為固，\n禮義以為紀；\n以正君臣，\n以篤父子，\n以睦兄弟，\n以和夫婦，\n以設制度，\n以立田里，\n以賢勇知，\n以功為己。\n\n故謀用是作，\n而兵由此起。\n禹、湯、文、武、成王、周公，\n由此其選也。\n此六君子者，\n未有不謹於禮者也。\n\n以著其義，\n以考其信，\n著有過，\n刑仁講讓，\n示民有常。\n如有不由此者，\n在埶者去，\n眾以為殃，\n是謂小康。」\n9.2言偃復問曰：\n「如此乎禮之急也？」\n孔子曰：\n「夫禮，\n先王以承天之道，\n以治人之情。\n故失之者死，\n得之者生。\n\n《詩》曰：\n『相鼠有體，\n人而無禮，\n人而無禮，\n胡不遄死！』\n\n是故夫禮\n必本於天，\n殽於地，\n列於鬼神，\n達於喪、祭、\n射、御、冠、昏、\n朝、聘。\n故聖人以禮示之，\n故天下國家可得而正也。」\n9.3言偃復問曰：\n「夫子之極言禮也，\n可得而聞與？」\n孔子曰：\n「我欲觀夏道，\n是故之杞，\n而不足徵也；\n吾得《夏時》焉。\n\n我欲觀殷道，\n是故之宋，\n而不足徵也；\n吾得《坤乾》焉。\n《坤乾》之義，\n《夏時》之等，\n吾以是觀之。\n9.4「夫禮之初，\n始諸飲食，\n其燔黍捭豚，\n汙尊而抔飲，\n蕢桴而土鼓，\n猶若可以致其敬於鬼神。\n\n及其死也，\n升屋而號，\n告曰：\n『皋！\n某復。』\n然後飯腥而苴孰。\n\n故天望而地藏也，\n體魄則降，\n知氣在上，\n故死者北首，\n生者南鄉，\n皆從其初。\n9.5「昔者先王，\n未有宮室，\n冬則居營窟，\n夏則居橧巢。\n未有火化，\n食草木之實，\n鳥獸之肉，\n飲其血，\n茹其毛。\n\n未有麻絲，\n衣其羽皮。9.6「後聖有作，\n然後脩火之利，\n范金，合土，\n以為臺榭、宮室、牖戶，\n以炮以燔，\n以亨以炙，\n以為醴酪，\n\n治其麻絲，\n以為布帛，\n以養生送死，\n以事鬼神上帝，\n皆從其朔。\n9.7「故玄酒在室，\n醴、醆在戶，\n粢醍在堂，\n澄酒在下。\n陳其犧牲，\n備其鼎、俎，\n列其琴、瑟、管、磬、鍾、鼓，\n脩其祝、嘏，\n以降上神與其先祖。\n\n以正君臣，\n以篤父子，\n以睦兄弟，\n以齊上下，\n夫婦有所。\n是謂承天之祜。\n\n9.8「作其祝號，\n玄酒以祭，\n薦其血、毛，\n腥其俎，\n孰其殽，\n與其越席，\n疏布以幂，\n\n衣其澣帛，\n醴、醆以獻，\n薦其燔、炙，\n君與夫人交獻，\n以嘉魂魄，\n是謂合莫。\n9.9「然後退而合亨，\n體其犬豕牛羊，\n實其簠、簋、籩、豆、鉶羹。\n祝以孝告，\n嘏以慈告，\n是謂大祥。\n此禮之大成也。\n9.10孔子曰：\n「於呼哀哉！\n我觀周道，\n幽、厲傷之，\n吾舍魯何適矣！\n魯之郊、禘，\n非禮也，\n周公其衰矣！\n\n杞之郊也，禹也；\n宋之郊也，契也。\n是天子之事守也。\n故天子祭天地，\n諸侯祭社稷。\n\n9.11「祝、嘏莫敢易其常古，\n是謂大假。9.12「祝、嘏辭說，\n藏於宗、祝、巫、史，\n非禮也，\n是謂幽國。\n醆、斝及尸君，\n非禮也，\n是謂僭君。\n9.13「冕、弁、兵、革藏於私家，\n非禮也，\n是謂脅君。9.14「大夫具官，\n祭器不假，\n聲樂皆具，\n非禮也，\n是謂亂國。\n9.15「故仕於公曰臣，\n仕於家曰僕。\n三年之喪，\n與新有昏者，\n期不使。\n以衰裳入朝，\n與家僕雜居齊齒，\n非禮也，\n是謂君與臣同國。\n\n故天子有田以處其子孫，\n諸侯有國以處其子孫，\n大夫有采以處其子孫，\n是謂制度。\n\n故天子適諸侯，\n必舍其祖廟，\n而不以禮籍入，\n是謂天子壞法亂紀。\n諸侯非問疾弔喪\n而入諸臣之家，\n是謂君臣為謔。\n9.16「是故\n禮者，君之大柄也，\n所以別嫌明微，\n儐鬼神，\n考制度，\n別仁義，\n所以治政安君也。\n\n故政不正，\n則君位危，\n君位危，\n則大臣倍，\n小臣竊。\n\n刑肅而俗敝，\n則法無常。\n法無常，\n而禮無列。\n禮無列，\n則士不事也。\n刑肅而俗敝，\n則民弗歸也，\n是謂疵國。\n\n9.17「故政者，\n君之所以藏身也。\n是故夫政\n必本於天，\n殽以降命。\n命降于社之謂殽地；\n降于祖廟之謂仁義，\n降於山川之謂興作，\n降於五祀之謂制度。\n此聖人所以藏身之固也。\n\n9.18「故聖人參於天地，\n並於鬼神，\n以治政也。\n處其所存，\n禮之序也；\n玩其所樂，\n民之治也。\n\n故天生時而地生財，\n人、其父生而師教之，\n四者，\n君以正用之，\n故君者立於無過之地也。\n9.19「故君者所明也，\n非明人者也。\n君者所養也，\n非養人者也。\n君者所事也，\n非事人者也。\n故君明人則有過，\n養人則不足，\n事人則失位。\n\n故百姓則君以自治也，\n養君以自安也，\n事君以自顯也。\n故禮達而分定，\n故人皆愛其死而患其生。\n9.20「故用人之知去其詐，\n用人之勇去其怒，\n用人之仁去其貪。9.21「故國有患，\n君死社稷謂之義，\n大夫死宗廟謂之變。\n9.22「故聖人耐以天下為一家，\n以中國為一人者，\n非意之也，\n必知其情，\n辟於其義，\n明於其利，\n達於其患，\n然後能為之。\n9.23「何謂人情？\n喜、怒、哀、懼、愛、惡、欲，\n七者，\n弗學而能。\n\n何謂人義？\n父慈、\n子孝、\n兄良、\n弟弟、\n夫義、\n婦聽、\n長惠、\n幼順、\n君仁、\n臣忠，\n十者，\n謂之人義。\n\n講信脩睦，\n謂之人利。\n爭奪相殺，\n謂之人患。\n\n故聖人之所以治人七情，\n脩十義，\n講信脩睦，\n尚辭讓，\n去爭奪，\n舍禮何以治之？\n\n飲食男女，\n人之大欲存焉。\n死亡貧苦，\n人之大惡存焉。\n\n故欲惡者，\n心之大端也。\n人藏其心，\n不可測度也，\n美惡皆在其心，不見其色也，\n欲一以窮之，\n舍禮何以哉？\n9.24「故人者，\n其天地之德，\n陰陽之交，\n鬼神之會，\n五行之秀氣也。\n9.25「故天秉陽，\n垂日星；\n地秉陰，\n竅於山川。\n播五行於四時，\n和而后月生也。\n是以三五而盈，\n三五而闕。\n\n五行之動，\n迭相竭也。\n五行、四時、十二月，\n還相為本也。\n五聲、六律、十二管，\n還相為宮也。\n五味、六和、十二食，\n還相為質也。\n五色、六章、十二衣，\n還相為質也。\n9.26「故人者，\n天地之心也，\n五行之端也，\n食味、別聲、被色而生者也。\n\n故聖人作，則\n必以天地為本，\n以陰陽為端，\n以四時為柄，\n以日星為紀，\n\n月以為量，\n鬼神以為徒，\n五行以為質，\n禮義以為器，\n人情以為田，\n四靈以為畜。\n\n以天地為本，\n故物可舉也。\n以陰陽為端，\n故情可睹也。\n以四時為柄，\n故事可勸也。\n以日星為紀，\n故事可列也。\n月以為量，\n故功有藝也。\n\n鬼神以為徒，\n故事有守也。\n五行以為質，\n故事可復也。\n禮義以為器，\n故事行有考也，\n人情以為田，\n故人以為奧也。\n四靈以為畜，\n故飲食有由也。\n\n何謂四靈？\n麟、鳳、龜、龍，\n謂之四靈。\n故龍以為畜，\n故魚鮪不淰。\n\n鳳以為畜，\n故鳥不獝。\n麟以為畜，\n故獸不狘。\n龜以為畜，\n故人情不失。\n9.27「故先王秉蓍龜，\n列祭祀，\n瘞繒，\n宣祝嘏辭說，\n設制度，\n故國有禮，\n官有御，\n事有職，\n禮有序。\n9.28「故先王患禮之不達於下也。9.29「故祭帝於郊，\n所以定天位也，\n祀社於國，\n所以列地利也，\n祖廟、所以本仁也，\n山川、所以儐鬼神也，\n五祀、所以本事也。\n\n故宗祝在廟，\n三公在朝，\n三老在學。\n王\n前巫而後史，\n卜筮瞽侑皆在左右，\n王中\n心無為也，\n以守至正。\n9.30「故禮行於郊\n而百神受職焉，\n禮行於社\n而百貨可極焉，\n禮行於祖廟\n而孝慈服焉，\n禮行於五祀\n而正法則焉。\n故自郊、社、祖廟、山川、五祀，\n義之脩而禮之藏也。\n9.31「是故夫禮，\n必本於大一，\n分而為天地，\n轉而為陰陽，\n變而為四時，\n列而為鬼神。\n其降曰命，\n其官於天也。\n9.32「夫禮必本於天，\n動而之地，\n列而之事，\n變而從時，\n協於分藝，\n\n其居人也曰養，\n其行之以貨、力、\n辭讓：\n飲、食、\n冠、昏、\n喪、祭、\n射、御、\n朝、聘。\n9.33「故禮義也者，\n人之大端也，\n所以講信脩睦\n而固人之肌膚之會、\n筋骸之束也。\n所以養生送死、事鬼神之大端也。\n所以達天道、順人情之大竇也。9.34「故唯聖人為知禮之不可以已也，\n故壞國、喪家、亡人，\n必先去其禮。\n\n故禮之於人也，\n猶酒之有糱也，\n君子以厚，\n小人以薄。\n9.35「故聖王脩義之柄，\n禮之序，\n以治人情。\n故人情者，\n聖王之田也。\n脩禮以耕之，\n陳義以種之，\n講學以耨之，\n本仁以聚之，\n播樂以安之。\n\n故禮也者，\n義之實也。\n協諸義而協，\n則禮雖先王未之有，\n可以義起也。\n\n義者，藝之分，\n仁之節也。\n協於藝，\n講於仁，\n得之者強。\n仁者，\n義之本也，\n順之體也，\n得之者尊。\n\n故治國不以禮，\n猶無耜而耕也。\n為禮不本於義，\n猶耕而弗種也。\n為義而不講之以學，\n猶種而弗耨也。\n講之於學\n而不合之以仁，\n猶耨而弗穫也。\n\n合之以仁\n而不安之以樂，\n猶穫而弗食也。\n安之以樂\n而不達於順，\n猶食而弗肥也。\n\n四體既正，\n膚革充盈，\n人之肥也。\n父子篤，\n兄弟睦，\n夫婦和，\n家之肥也。\n\n大臣法，\n小臣廉，\n官職相序，\n君臣相正，\n國之肥也。\n\n天子以德為車，\n以樂為御。\n諸侯以禮相與，\n大夫以法相序，\n士以信相考，\n百姓以睦相守，\n天下之肥也。\n是謂大順。\n\n大順者，\n所以養生送死、事鬼神之常也。\n故事大積焉而不苑，\n並行而不繆，\n細行而不失。\n深而通，\n茂而有間。\n連而不相及也，\n動而不相害也，\n此順之至也。\n\n故明於順，\n然後能守危也。9.36「故禮之不同也，\n不豐也，\n不殺也，\n所以持情而合危也。\n\n故聖王所以順，\n山者不使居川，\n不使渚者居中原，\n而弗敝也。\n用水、火、金、木、\n飲食必時。\n合男女，\n頒爵位，\n必當年德。\n用民必順。\n\n故無水旱昆蟲之災，\n民無凶饑妖孽之疾。\n故天不愛其道，\n地不愛其寶，\n人不愛其情。\n故天降膏露，\n地出醴泉，\n山出器車，\n河出馬圖，\n\n鳳皇、麒麟皆在郊棷，\n龜、龍在宮沼；\n其餘鳥獸之卵胎，\n皆可俯而闚也。\n則是無故，\n先王能脩禮以達義，\n體信以達順故，\n此順之實也。」\n\n"}
{"id": "KR1d0052_010", "series": "KR1d0052", "text": "\n\n10.1禮器，\n是故大備。\n大備，盛德也。\n禮釋回，\n增美質。\n措則正，\n施則行。\n其在人也，\n如竹箭之有筠也；\n如松柏之有心也。\n\n二者居天下之大端矣。\n故貫四時而不改柯易葉。\n故君子有禮，\n則外諧而內無怨，\n故物無不懷仁，\n鬼神饗德。\n10.2先王之立禮也，\n有本有文。\n忠信，\n禮之本也；\n義理，\n禮之文也。\n無本不立，\n無文不行。\n10.3禮也者，\n合於天時，\n設於地財，\n順於鬼神，\n合於人心，\n理萬物者也。\n是故天時有生也，\n地理有宜也，\n人官有能也，\n物曲有利也。\n\n故天不生，\n地不養，\n君子不以為禮，\n鬼神弗饗也。\n居山以魚鱉為禮，\n居澤以鹿豕為禮，\n君子謂之不知禮。\n\n故必舉其定國之數，\n以為禮之大經，\n禮之大倫。\n以地廣狹，\n禮之薄厚，\n與年之上下。\n是故年雖大殺，\n眾不匡懼。\n則上之制禮也節矣。\n10.4禮，\n時為大，\n順次之，\n體次之，\n宜次之，\n稱次之。\n\n堯授舜，\n舜授禹。\n湯放桀，\n武王伐紂。\n時也。\n《詩》云：\n「匪革其猶，\n聿追來孝。」\n10.5天地之祭，\n宗廟之事，\n父子之道，\n君臣之義，\n倫也。10.6社稷山川之事，\n鬼神之祭，\n體也。\n10.7喪祭之用，\n賓客之交，\n義也。10.8羔、\n豚而祭，\n百官皆足；\n大牢而祭，\n不必有餘，\n此之謂稱也。\n\n諸侯以龜為寶，\n以圭為瑞。\n家不寶龜，\n不藏圭，\n不臺門，\n言有稱也。\n10.9禮，\n有以多為貴者：\n天子七廟，\n諸侯五，\n大夫三，\n士一。\n\n天子之豆二十有六，\n諸公十有六，\n諸侯十有二，\n上大夫八，\n下大夫六。\n諸侯七介、七牢，\n大夫五介、五牢。\n天子之席五重，\n諸侯之席三重，\n大夫再重。\n\n天子崩，七月而葬，\n五重八翣；\n諸侯五月而葬，\n三重六翣；\n大夫三月而葬，\n再重四翣。\n此以多為貴也。\n10.10有以少為貴者：\n天子無介。\n祭天特牲。\n天子適諸侯，\n諸侯膳以犢。\n諸侯相朝，\n灌用鬱鬯，\n無籩、豆之薦。\n大夫聘禮以脯、醢。\n\n天子一食，\n諸侯再，\n大夫士三，\n食力無數。\n大路繁纓一就，\n次路繁纓七就。\n圭、璋特，\n琥、璜爵。\n\n鬼神之祭單席。\n諸侯視朝，\n大夫特，\n士旅之。\n此以少為貴也。\n10.11有以大為貴者：\n宮室之量，\n器皿之度，\n棺椁之厚，\n丘封之大。\n此以大為貴也。\n10.12有以小為貴者：\n宗廟之祭，\n貴者獻以爵，\n賤者獻以散；\n尊者舉觶，\n卑者舉角。\n\n五獻之尊：\n門外缶，\n門內壺，\n君尊瓦甒。\n此以小為貴也。\n10.13有以高為貴者：\n天子之堂九尺，\n諸侯七尺，\n大夫五尺，\n士三尺。\n天子諸侯臺門，\n此以高為貴也。\n10.14有以下為貴者：\n至敬不壇，\n埽地而祭。\n天子諸侯之尊廢禁，\n大夫士棜、\n禁，\n此以下為貴也。\n10.15禮有以文為貴者：\n天子龍袞，\n諸侯黼，\n大夫黻，\n士玄衣纁裳。\n\n天子之冕，\n朱綠藻，十有二旒，\n諸侯九，\n上大夫七，\n下大夫五，\n士三，\n此以文為貴也。\n10.16有以素為貴者：\n至敬無文，\n父黨無容，\n大圭不琢，\n大羹不和，\n大路素而越席，\n犧尊疏布鼏，\n樿杓；\n此以素為貴也。\n\n孔子曰：\n「禮，\n不可不省也！\n禮不同，\n不豐，\n不殺。」\n此之謂也。\n蓋言稱也。\n10.17禮之以多為貴者，\n以其外心者也；\n德發揚，\n詡萬物，\n大理物博，\n如此，\n則得不以多為貴乎？\n\n故君子樂其發也。\n禮之以少為貴者，\n以其內心者也。\n德產之致也精微，\n觀天下之物無可以稱其德者，\n如此，\n則得不以少為貴乎？\n是故君子慎其獨也。\n10.18古之聖人，\n內之為尊，\n外之為樂，\n少之為貴，\n多之為美。\n是故先王之制禮也，\n不可多也，\n不可寡也，\n唯其稱也。\n10.19是故\n君子大牢而祭，\n謂之禮；\n匹士大牢而祭，\n謂之攘。\n管仲鏤簋、朱紘，\n山節、藻梲，\n君子以為濫矣。\n\n晏平仲祀其先人，\n豚肩不揜豆。\n澣衣濯冠以朝，\n君子以為隘矣。\n10.20是故\n君子之行禮也，\n不可不慎也；\n眾之紀也，\n紀散而眾亂。\n孔子曰：\n「我戰則克，\n祭則受福，\n蓋得其道矣。」\n\n君子曰：\n「祭祀不祈，\n不麾蚤，\n不樂葆大，\n不善嘉事，\n牲不及肥大，\n薦不美多品。」\n10.21孔子曰：\n「臧文仲安知禮！\n夏父弗綦逆祀\n而弗止也。\n燔柴於奧，\n夫奧者，\n老婦之祭也，\n盛於盆，\n尊於瓶。」\n10.22禮也者，\n猶體也。\n體不備，\n君子謂之不成人。\n設之不當，\n猶不備也。\n\n禮有大有小，\n有顯有微。\n大者不可損，\n小者不可益，\n顯者不可揜，\n微者不可大也。\n故經禮三百，\n曲禮三千，\n其致一也。\n未有入室而不由戶者。\n\n君子之於禮也，\n有所竭情盡慎，\n致其敬而誠若，\n有美而文而誠若。\n\n君子之於禮也，\n有直而行也，\n有曲而殺也，\n有經而等也，\n有順而討也，\n有摲而播也，\n有推而進也，\n有放而文也，\n有放而不致也，\n有順而摭也。\n\n三代之禮一也，\n民共由之。\n或素或青，\n夏造殷因。\n10.23周坐尸，\n詔侑武方；\n其禮亦然，\n其道一也；\n夏立尸而卒祭；\n殷坐尸。\n周旅酬六尸，\n曾子曰：\n「周禮其猶醵與！」\n10.24君子曰：\n「禮之近人情者，\n非其至者也。\n郊血，\n大饗腥，\n三獻爓，\n一獻孰。」\n\n是故\n君子之於禮也，\n非作而致其情也，\n此有由始也。\n是故七介以相見也，\n不然則已愨。\n三辭三讓而至，\n不然則已蹙。\n\n故魯人將有事於上帝，\n必先有事於頖宮。\n晉人將有事於河，\n必先有事於惡池。\n齊人將有事於泰山，\n必先有事於配林。\n三月繫，\n七日戒，\n三日宿，\n慎之至也。\n10.25故禮有擯詔，\n樂有相步，\n溫之至也。\n\n禮也者，\n反本循古，\n不忘其初者也。\n故凶事不詔，\n朝事以樂。\n\n醴酒之用，\n玄酒之尚。\n割刀之用，\n鸞刀之貴。\n莞簟之安，\n而稾鞂之設。\n是故\n先王之制禮也，\n必有主也，\n故可述而多學也。\n10.26君子曰：\n「無節於內者，\n觀物弗之察矣。\n欲察物而不由禮，\n弗之得矣。\n\n故作事不以禮，\n弗之敬矣。\n出言不以禮，\n弗之信矣。\n故曰：\n禮也者，\n物之致也。」\n10.27是故\n昔先王之制禮也，\n因其財物而致其義焉爾。\n故作大事\n必順天時，\n為朝夕必放於日月，\n為高必因丘陵，\n為下必因川澤。\n是故天時雨澤，\n君子達亹亹焉。\n10.28是故\n昔先王\n尚有德，\n尊有道，任有能。\n舉賢而置之，\n聚眾而誓之。\n\n是故因天事天，\n因地事地，\n因名山升中于天，\n因吉土以饗帝于郊。\n升中于天，\n而鳳凰降，\n龜龍假。\n\n饗帝於郊，\n而風雨節，\n寒暑時。\n是故聖人南面而立\n而天下大治。\n10.29天道至教，\n聖人至德。\n廟堂之上，\n罍尊在阼，\n犧尊在西。\n廟堂之下，\n縣鼓在西，\n應鼓在東。\n君在阼，\n夫人在房。\n\n大明生於東，\n月生於西，\n此陰陽之分，\n夫婦之位也。10.30君西酌犧象，\n夫人東酌罍尊，\n禮交動乎上，\n樂交應乎下，\n和之至也。\n10.31禮也者，\n反其所自生；\n樂也者，\n樂其所自成。\n是故先王之制禮也以節事，\n脩樂以道志。\n故觀其禮樂，\n而治亂可知也。\n\n蘧伯玉曰：\n「君子之人達。」\n故觀其器，\n而知其工之巧；\n觀其發，\n而知其人之知。\n故曰：\n君子慎其所以與人者。\n10.32大廟之內敬矣！\n君親牽牲，\n大夫贊幣而從。\n君親制祭，\n夫人薦盎。\n君親割牲，\n夫人薦酒。\n\n卿大夫從君，\n命婦從夫人。\n洞洞乎其敬也，\n屬屬乎其忠也，\n勿勿乎其欲其饗之也。\n\n納牲詔於庭，\n血、毛詔於室，\n羹定詔於堂，\n三詔皆不同位，\n蓋道求而未之得也。\n設祭于堂，\n為祊乎外，\n故曰：\n於彼乎？\n於此乎？\n10.33一獻質，\n三獻文，\n五獻察，\n七獻神。\n10.34大饗，其王事與？\n三牲、魚、腊，\n四海九州之美味也，\n籩、豆之薦，\n四時之和氣也。\n內金，\n示和也。\n\n束帛加璧，\n尊德也。\n龜為前列，\n先知也。\n金次之，\n見情也。\n\n丹、漆、絲、纊、竹、箭，\n與眾共財也。\n其餘無常貨，\n各以其國之所有，\n則致遠物也。\n其出也，\n《肆夏》而送之，\n蓋重禮也。\n10.35祀帝於郊，\n敬之至也。\n宗廟之祭，\n仁之至也。\n喪禮，\n忠之至也。\n備服器，\n仁之至也。\n賓客之用幣，\n義之至也。\n\n故君子欲觀仁義之道，\n禮其本也。\n\n君子曰：\n「甘受和，\n白受采；\n忠信之人，\n可以學禮。\n苟無忠信之人，\n則禮不虛道。\n是以得其人之為貴也。」\n10.36孔子曰：\n「誦詩三百，\n不足以一獻。\n一獻之禮，\n不足以大饗，\n大饗之禮，\n不足以大旅，\n大旅具矣，\n不足以饗帝。\n毋輕議禮！」\n10.37子路為季氏宰。\n季氏祭，\n逮闇而祭，\n日不足，\n繼之以燭。\n雖有強力之容，\n肅敬之心，\n皆倦怠矣。\n有司跛倚以臨祭，\n其為不敬大矣。\n\n他日祭，\n子路與，\n室事交乎戶，\n堂事交乎階，\n質明而始行事，\n晏朝而退。\n孔子聞之，曰：\n「誰謂由也而不知禮乎？」\n\n"}
{"id": "KR1d0052_011", "series": "KR1d0052", "text": "\n\n11.1郊特牲，\n而社稷大牢。\n天子適諸侯，\n諸侯膳用犢；\n諸侯適天子，\n天子賜之禮大牢；\n貴誠之義也。\n故天子牲孕弗食也，\n祭帝弗用也。\n\n大路繁纓一就，\n先路三就，\n次路五就。\n郊血，\n大饗腥，\n三獻爓，\n一獻孰；\n至敬不饗味\n而貴氣臭也。\n\n諸侯為賓，\n灌用鬱鬯。\n灌用臭也，\n大饗\n尚腶脩而已矣。\n11.2大饗，\n君三重席而酢焉。\n三獻之介，\n君專席而酢焉。\n此降尊以就卑也。\n11.3饗禘有樂，\n而食嘗無樂，\n陰陽之義也。\n凡飲，\n養陽氣也；\n凡食，\n養陰氣也。\n\n故春禘而秋嘗；\n春饗孤子，\n秋食耆老，\n其義一也。\n而食嘗無樂。\n\n飲，\n養陽氣也，\n故有樂；\n食，\n養陰氣也，\n故無聲。\n凡聲，\n陽也。\n11.4鼎、俎奇而籩、豆偶，\n陰陽之義也。\n籩、豆之實，\n水土之品也。\n不敢用褻味而貴多品，\n所以交於神明之義也。\n11.5賓入大門而奏《肆夏》，\n示易以敬也。\n卒爵而樂闋，\n孔子屢歎之。\n奠酬而工升歌，\n發德也。\n\n歌者在上，\n匏、竹在下，\n貴人聲也。\n樂由陽來者也，\n禮由陰作者也，\n陰陽和而萬物得。\n11.6旅幣無方，\n所以別土地之宜，\n而節遠邇之期也。\n龜為前列，\n先知也，\n以鐘次之，\n以和居參之也。\n\n虎豹之皮，\n示服猛也。\n束帛加璧，\n往德也。\n11.7庭燎之百，\n由齊桓公始也。\n大夫之奏《肆夏》也，\n由趙文子始也。11.8朝覲。\n大夫之私覿，\n非禮也。\n\n大夫執圭而使，\n所以申信也；\n不敢私覿，\n所以致敬也；\n而庭實私覿\n何為乎諸侯之庭？\n為人臣者\n無外交，\n不敢貳君也。\n11.9大夫而饗君，\n非禮也。\n大夫強而君殺之，\n義也；\n由三桓始也。\n天子無客禮，\n莫敢為主焉。\n君適其臣，\n升自阼階，\n不敢有其室也。\n\n覲禮，\n天子不下堂而見諸侯。\n下堂而見諸侯，\n天子之失禮也，\n由夷王以下。\n11.10諸侯之宮縣，\n而祭以白牡，\n擊玉磬，\n朱干、設鍚，\n冕而舞《大武》，\n乘大路，\n諸侯之僭禮也。\n\n臺門而旅樹，\n反坫，\n繡黼、\n丹朱、中衣，\n大夫之僭禮也。\n故天子微，\n諸侯僭。\n大夫強，\n諸侯脅。\n\n於此相貴以等，\n相覿以貨，\n相賂以利，\n而天下之禮亂矣。\n\n諸侯不敢祖天子，\n大夫不敢祖諸侯。\n而公廟之設於私家，\n非禮也，\n由三桓始也。11.11天子存二代之後，\n猶尊賢也。\n尊賢不過二代。\n\n諸侯不臣寓公。\n故古者寓公不繼世。11.12君之南鄉，\n荅陽之義也。\n臣之北面，\n荅君也。11.13大夫之臣不稽首，\n非尊家臣，\n以辟君也。\n\n大夫有獻弗親，\n君有賜不面拜，\n為君之荅己也。\n11.14鄉人禓，\n孔子朝服立于阼，\n存室神也。\n11.15孔子曰：\n「射之以樂也，\n何以聽？\n何以射？」\n孔子曰：\n「士，\n使之射，\n不能，\n則辭以疾。\n縣弧之義也。」\n\n孔子曰：\n「三日齊，\n一日用之，\n猶恐不敬；\n二日伐鼓，\n何居？」\n11.16孔子曰：\n「繹之於庫門內，\n祊之於東方，\n朝市之於西方，\n失之矣。」\n11.17社祭土而主陰氣也。\n君南鄉於北墉下，\n荅陰之義也。\n日用甲，\n用日之始也。\n\n天子大社，必受霜露風雨，以達天地之氣也。\n是故喪國之社屋之，\n不受天陽也。\n薄社北牖，\n使陰明也。\n\n社所以神地之道也。\n地載萬物，\n天垂象。\n取財於地，\n取法於天，\n是以尊天而親地也，\n故教民美報焉。\n家主中霤而國主社，\n示本也。\n\n唯為社事，\n單出里。\n唯為社田，\n國人畢作。\n唯社，\n丘乘共粢盛，\n所以報本反始也。\n11.18季春出火，\n為焚也。\n然後簡其車賦，\n而歷其卒伍，\n而君親誓社，\n以習軍旅。\n左之右之，\n坐之起之，\n以觀其習變也；\n\n而流示之禽，\n而鹽諸利，\n以觀其不犯命也。\n求服其志，\n不貪其得，\n故以戰則克，\n以祭則受福。\n11.19天子適四方，\n先柴。11.20郊之祭也，\n迎長日之至也，\n大報天而主日也。\n兆於南郊，\n就陽位也。\n掃地而祭，\n於其質也。\n\n器用陶、匏，\n以象天地之性也。\n於郊，\n故謂之郊。\n牲用騂，\n尚赤也。\n用犢，\n貴誠也。\n郊之用辛也，\n周之始郊，日以至。\n\n卜郊，\n受命于祖廟，\n作龜于禰宮，\n尊祖親考之義也。\n卜之日，\n王立于澤，\n親聽誓命，\n受教諫之義也。\n獻命庫門之內，\n戒百官也。\n\n大廟之命，\n戒百姓也。\n祭之日，\n王皮弁以聽祭報，\n示民嚴上也。\n喪者不哭，\n不敢凶服，\n氾埽反道，\n鄉為田燭。\n弗命而民聽上。\n\n祭之日，\n王被袞以象天，\n戴冕，\n璪十有二旒，\n則天數也。\n乘素車，\n貴其質也。\n\n旂十有二旒，\n龍章而設日月，\n以象天也。\n天垂象，\n聖人則之。\n郊所以明天道也。\n\n帝牛不吉，\n以為稷牛。\n帝牛必在滌三月，\n稷牛唯具。\n所以別事天神與人鬼也。\n萬物本乎天，\n人本乎祖，\n此所以配上帝也。\n郊之祭也，\n大報本反始也。\n11.21天子大蜡八。\n伊耆氏始為蜡，\n蜡也者，\n索也。\n歲十二月，\n合聚萬物而索饗之也。\n\n蜡之祭也：\n主先嗇\n而祭司嗇也。\n祭百種\n以報嗇也。\n饗農及郵表畷、\n禽獸，\n仁之至，\n義之盡也。\n\n古之君子，\n使之必報之。\n迎貓，\n為其食田鼠也；\n迎虎，\n為其食田豕也，\n迎而祭之也。\n祭坊與水庸，\n事也。\n\n曰：\n「土反其宅，\n水歸其壑，\n昆蟲毋作，\n草木歸其澤。」\n皮弁、素服而祭。\n素服，\n以送終也。\n葛帶、榛杖，\n喪殺也。\n\n蜡之祭，\n仁之至，\n義之盡也。\n黃衣、黃冠而祭，\n息田夫也。\n野夫黃冠；\n黃冠，\n草服也。\n11.22大羅氏，\n天子之掌鳥獸者也，\n諸侯貢屬焉。\n草笠而至，\n尊野服也。\n\n羅氏致鹿與女，\n而詔客告也。\n以戒諸侯曰：\n「好田、\n好女者亡其國。\n天子樹瓜華，\n不斂藏之種也。」\n\n八蜡以記四方。\n四方年不順成，\n八蜡不通，\n以謹民財也。\n順成之方，\n其蜡乃通，\n以移民也。\n\n既蜡而收，\n民息已。\n故既蜡，\n君子不興功。\n11.23恆豆之菹，\n水草之和氣也；\n其醢，\n陸產之物也。\n加豆，\n陸產也；\n其醢，\n水物也。\n\n籩、豆之薦，\n水土之品也，\n不敢用常褻味\n而貴多品，\n所以交於神明之義也，\n非食味之道也。\n\n先王之薦，\n可食也\n而不可耆也。\n卷冕、路車，\n可陳也\n而不可好也。\n《武》，壯\n而不可樂也。\n\n宗廟之威，\n而不可安也。\n宗廟之器，\n可用也\n而不可便其利也，\n所以交於神明者，\n不可以同於所安樂之義也。\n\n酒醴之美，\n玄酒、明水之尚，\n貴五味之本也。\n黼黻、文繡之美，\n疏布之尚，\n反女功之始也。\n莞簟之安，\n而蒲越、槀鞂之尚，\n明之也。\n\n大羹不和，\n貴其質也。\n大圭不琢，\n美其質也。\n丹漆雕幾之美，\n素車之乘，\n尊其樸也，\n貴其質而已矣。\n\n所以交於神明者，\n不可同於所安褻之甚也。\n如是而后宜。\n\n鼎、俎奇而籩、豆偶，\n陰陽之義也。\n黃目，\n鬱氣之上尊也。\n黃者，中也；\n目者，氣之清明者也。\n言酌於中而清明於外也，\n\n祭天，\n掃地而祭焉，\n於其質而已矣。\n醯醢之美，\n而煎鹽之尚，\n貴天產也。\n割刀之用，\n而鸞刀之貴，\n貴其義也。\n聲和而后斷也。\n11.24冠義：\n始冠之，\n緇布之冠也。\n大古冠布，\n齊則緇之。\n其緌也，\n孔子曰：\n「吾未之聞也。\n冠而敝之可也。」\n\n適子冠於阼，\n以著代也。\n醮於客位，\n加有成也。\n三加彌尊，\n喻其志也。\n冠而字之，\n敬其名也。\n\n委貌，\n周道也。\n章甫，\n殷道也。\n毋追，\n夏后氏之道也。\n周弁，\n殷冔，\n夏收。\n三王共皮弁、素積。\n\n無大夫冠禮，\n而有其昏禮。\n古者，\n五十而后爵，\n何大夫冠禮之有？\n諸侯之有冠禮，\n夏之末造也。\n\n天子之元子，\n士也。\n天下無生而貴者也。\n繼世以立諸侯，\n象賢也。\n\n以官爵人，\n德之殺也。\n死而謚，\n今也；\n古者生無爵，\n死無謚。\n\n禮之所尊，\n尊其義也。\n失其義，\n陳其數，\n祝、史之事也。\n故其數可陳也，\n其義難知也。\n知其義而敬守之，\n天子之所以治天下也。\n11.25天地合而后萬物興焉。\n夫昏禮，\n萬世之始也。\n取於異姓，\n所以附遠厚別也。\n\n幣必誠，\n辭無不腆。\n告之以直信；\n信，\n事人也；\n信，\n婦德也。\n壹與之齊，\n終身不改。\n故夫死不嫁。\n\n男子親迎，\n男先於女，\n剛柔之義也。\n天先乎地，\n君先乎臣，\n其義一也。\n\n執摯以相見，\n敬章別也。\n男女有別，\n然後父子親。\n父子親，\n然後義生。\n義生，\n然後禮作。\n\n禮作，\n然後萬物安。\n無別無義，\n禽獸之道也。\n\n壻親御授綏，\n親之也。\n親之也者，\n親之也。\n敬而親之，\n先王之所以得天下也。\n出乎大門而先，\n男帥女，\n女從男，\n夫婦之義由此始也。\n\n婦人，\n從人者也。\n幼從父兄，\n嫁從夫，\n夫死從子。\n夫也者，\n夫也；\n夫也者，\n以知帥人者也。\n\n玄冕齋戒，\n鬼神陰陽也。\n將以為社稷主，\n為先祖後，\n而可以不致敬乎？\n共牢而食，\n同尊卑也。\n故婦人無爵，\n從夫之爵，\n坐以夫之齒。\n\n器用陶、匏，\n尚禮然也。\n三王作牢用陶、匏。\n厥明，\n婦盥饋；\n舅姑卒食，\n婦餕餘；\n私之也。\n\n舅姑降自西階，\n婦降自阼階；\n授之室也。\n\n昏禮不用樂，\n幽陰之義也。\n樂，\n陽氣也。\n昏禮不賀，\n人之序也。\n11.26有虞氏之祭也，\n尚用氣。\n血、腥、爓祭，\n用氣也。\n11.27殷人尚聲。\n臭味未成，\n滌蕩其聲。\n樂三闋，\n然後出迎牲。\n聲音之號，\n所以詔告於天地之間也。\n\n周人尚臭，\n灌用鬯臭。\n鬱合鬯。\n臭，\n陰達於淵泉。\n灌以圭璋，\n用玉氣也。\n既灌，\n然後迎牲，\n致陰氣也。\n\n蕭合黍、稷；\n臭，\n陽達於牆屋。\n故既奠，\n然後爇蕭合羶、薌。\n凡祭\n慎諸此。\n\n魂氣歸于天，\n形魄歸于地。\n故祭，\n求諸陰陽之義也。\n殷人先求諸陽，\n周人先求諸陰。\n詔祝於室，\n坐尸於堂，\n用牲於庭，\n升首於室。\n\n直祭，\n祝于主；\n索祭，\n祝于祊。\n不知神之所在，\n於彼乎？於此乎？\n或諸遠人乎？\n祭于祊，\n尚曰求諸遠者與？\n\n祊之為言倞也，\n肵之為言敬也。\n富也者，福也。\n首也者，\n直也。\n\n相，\n饗之也。\n嘏，\n長也，\n大也。\n尸，\n陳也。\n\n毛、血，\n告幽全之物也。\n告幽全之物者，\n貴純之道也。\n血祭，\n盛氣也。\n祭肺、肝、心，\n貴氣主也。\n\n祭黍稷加肺，\n祭齊加明水，\n報陰也。\n取膟膋燔燎，\n升首，\n報陽也。\n\n明水涗齊，\n貴新也。\n凡涗，\n新之也。\n其謂之明水也，\n由主人之絜著此水也。\n\n君再拜稽首，\n肉袒親割，\n敬之至也。\n敬之至也，\n服也。\n\n拜，\n服也；\n稽首，\n服之甚也，\n肉袒，\n服之盡也。\n\n祭稱「孝孫」、「孝子」，\n以其義稱也；\n稱曾孫某，\n謂國家也。\n祭祀之相，\n主人自致其敬，\n盡其嘉，\n而無與讓也。\n\n腥肆、爓、腍祭，\n豈知神之所饗也？\n主人自盡其敬而已矣。\n\n舉斝、角，\n詔妥尸。\n古者，\n尸無事則立，\n有事而后坐也。\n尸，\n神象也。\n祝，\n將命也。\n\n縮酌用茅，\n明酌也。\n醆酒涗于清，\n汁獻涗于醆酒；\n猶明、清與醆酒于舊澤之酒也。\n\n祭有祈焉，\n有報焉，\n有由辟焉。\n齊之玄也，\n以陰幽思也。\n故君子三日齊，\n必見其所祭者。\n\n"}
{"id": "KR1d0052_012", "series": "KR1d0052", "text": "\n\n12.1后王命冢宰\n降德于眾兆民。12.2子事父母，\n雞初鳴，\n咸盥、漱，\n櫛、縰、笄、總，\n拂髦、冠、緌、纓、\n端、韠、紳，\n搢笏。\n\n左右佩用，\n左佩紛帨、刀、礪、小觿、金燧，\n右佩玦、捍、管、遰、大觿、木燧，\n偪，屨著綦。\n12.3婦事舅姑，\n如事父母。\n雞初鳴，\n咸盥、漱，\n櫛、縰、\n笄、總，\n衣紳。\n\n左佩紛帨、刀、礪、小觿、金燧，\n右佩箴、管、線、纊，\n施縏袠，大觿、木燧、\n衿纓、\n綦屨。\n\n以適父母舅姑之所，\n及所，\n下氣怡聲，\n問衣燠寒，\n疾痛苛癢，\n而敬抑搔之。\n出入，\n則或先或後，\n而敬扶持之。\n\n進盥，\n少者奉槃，\n長者奉水，\n請沃盥，\n盥卒，授巾。\n問所欲而敬進之，\n柔色以溫之，\n饘、酏、酒、醴、芼、羹、菽、麥、蕡、稻、黍、粱、秫唯所欲，\n\n棗、栗、飴、蜜以甘之，\n堇、荁、枌、榆、免、薧、滫、瀡以滑之，\n脂、膏以膏之，\n父母舅姑必嘗之而后退。\n12.4男女未冠笄者，\n雞初鳴，\n咸盥、漱，\n櫛、縰，\n拂髦，總角，\n衿纓，\n皆佩容臭，\n昧爽而朝，\n問「何食飲矣？」\n\n若已食則退，\n若未食，\n則佐長者視具。\n12.5凡內外，\n雞初鳴，\n咸盥、漱，\n衣服，\n斂枕、簟，\n灑掃室堂及庭，\n布席，\n各從其事。\n12.6孺子蚤寢晏起，\n唯所欲，\n食無時。\n12.7由命士以上，\n父子皆異宮。\n昧爽而朝，\n慈以旨甘，\n日出而退，\n各從其事，\n日入而夕，\n慈以旨甘。\n12.8父母舅姑將坐，\n奉席請何鄉？\n將衽，\n長者奉席請何趾？\n少者執床與坐，\n御者舉几，\n斂席與簟，\n縣衾篋枕，\n斂簟而襡之。\n12.9父母舅姑之衣、\n衾、簟、席、枕、几不傳，\n杖、屨祗敬之，\n勿敢近。\n敦、牟、卮、匜，\n非餕莫敢用；\n與恆食飲，\n非餕，\n莫之敢飲食。\n12.10父母在，\n朝夕恆食，\n子婦佐餕，\n既食恆餕，\n父沒母存，\n冢子御食，\n群子婦佐餕如初，\n旨甘柔滑，孺子餕。\n12.11在父母舅姑之所，\n有命之，\n應、唯敬對。\n進退、周旋慎齊，\n升降、出入、揖遊，\n不敢噦、噫、嚏、咳、欠、伸、跛、倚、睇視，\n不敢唾、洟；\n寒不敢襲，\n癢不敢搔；\n\n不有敬事，\n不敢袒裼，\n不涉不撅，\n褻衣衾不見裏。\n\n父母唾、洟不見，\n冠帶垢，\n和灰請漱；\n衣裳垢，\n和灰請澣：\n衣裳綻裂，\n紉箴請補綴。\n\n五日，\n則燂湯請浴，\n三日具沐，\n其間面垢，\n燂潘請靧；\n足垢，\n燂湯請洗。\n少事長，\n賤事貴，\n共帥時。\n12.12男不言內，\n女不言外。\n非祭非喪，\n不相授器。\n其相授，\n則女受以篚，\n其無篚，\n則皆坐奠之而后取之。\n\n外內不共井，\n不共湢浴，\n不通寢席，\n不通乞假，\n男女不通衣裳，\n內言不出，\n外言不入。\n\n男子入內，\n不嘯不指，\n夜行以燭，\n無燭則止。\n女子出門，\n必擁蔽其面，\n夜行以燭，\n無燭則止。\n\n道路，\n男子由右，\n女子由左。\n\n子婦孝者敬者，\n父母舅姑之命\n勿逆勿怠。\n若飲食之，\n雖不耆，\n必嘗而待；\n加之衣服，\n雖不欲，\n必服而待；\n\n加之事，\n人代之，\n己雖弗欲，\n姑與之，\n而姑使之，\n而後復之。\n\n子婦有勤勞之事，\n雖甚愛之，\n姑縱之，\n而寧數休之。\n子婦未孝未敬，\n勿庸疾怨，\n姑教之；\n\n若不可教，\n而後怒之；\n不可怒，\n子放婦出，\n而不表禮焉。\n\n父母有過，\n下氣怡色柔聲以諫，\n諫若不入，\n起敬起孝，\n說則復諫，\n不說，\n與其得罪於鄉黨州閭，\n寧孰諫。\n\n父母怒，不說\n而撻之流血，\n不敢疾怨，\n起敬起孝。\n\n父母有婢子若庶子庶孫，\n甚愛之，\n雖父母沒，\n沒身敬之不衰。\n\n子有二妾，\n父母愛一人焉，\n子愛一人焉，\n由衣服飲食，\n由執事，\n毋敢視父母所愛，\n雖父母沒不衰。\n\n子甚宜其妻，\n父母不說，\n出。\n子不宜其妻，\n父母曰：\n「是善事我。」\n子行夫婦之禮焉，\n沒身不衰。\n\n父母雖沒，\n將為善，\n思貽父母令名，\n必果。\n將為不善，\n思貽父母羞辱，\n必不果。\n12.13舅沒則姑老，\n冢婦所祭祀、\n賓客，\n每事必請於姑，\n介婦請於冢婦。\n\n舅姑使冢婦，\n毋怠、不友、無禮於介婦。\n舅姑若使介婦，\n毋敢敵耦於冢婦，\n不敢並行，\n不敢並命，\n不敢並坐。\n\n凡婦，\n不命適私室，\n不敢退。\n婦將有事，\n大小必請於舅姑。\n子婦無私貨，\n無私畜，\n無私器，\n不敢私假，\n不敢私與。\n\n婦或賜之飲食、衣服、布帛、佩帨、茝蘭，\n則受而獻諸舅姑，\n舅姑受之則喜，\n如新受賜，\n若反賜之則辭，\n不得命，\n如更受賜，\n藏以待乏。\n\n婦若有私親兄弟，將與之，\n則必復請其故，\n賜而后與之。\n12.14適子、庶子\n祗事宗子、宗婦。12.15雖貴富，\n不敢以貴富入宗子之家，\n雖眾車徒\n舍于外，\n以寡約入。\n子弟猶歸器，衣服、裘衾、車馬，\n則必獻其上，\n而后敢服用其次也；\n\n若非所獻，\n則不敢以入於宗子之門，\n不敢以貴富加於父兄宗族。\n若富，\n則具二牲，\n獻其賢者於宗子，\n夫婦皆齊而宗敬焉，\n終事而后敢私祭。\n12.16飯：\n黍，稷，稻，粱，\n白黍，黃粱，稰，穛。\n膳：\n膷，臐，膮，醢，牛炙。\n醢，牛胾；醢，牛膾。\n羊炙，羊胾，醢，豕炙。\n醢，豕胾，芥醬，魚膾。\n雉，兔，鶉，鷃。\n12.17飲：\n重醴，\n稻醴清、糟，\n黍醴清、糟，\n粱醴清、糟，\n或以酏為醴，\n黍酏，\n漿，水，醷，濫。\n12.18酒：清、白。\n12.19羞：\n糗，餌，粉，酏。\n12.20食：\n蝸醢而苽食，\n雉羹；\n麥食，\n脯羹，\n雞羹；\n析稌，\n犬羹，\n兔羹；\n和糝不蓼。\n\n濡豚，\n包苦實蓼；\n濡雞，\n醢醬實蓼；\n濡魚，\n卵醬實蓼；\n濡鱉，\n醢醬實蓼。\n\n腶脩，\n蚳醢，\n脯羹，\n兔醢，\n麋膚，\n魚醢，\n魚膾，\n芥醬，\n\n麋腥，\n醢，醬，\n桃諸，\n梅諸，\n卵鹽。\n12.21凡食齊視春時，\n羹齊視夏時，\n醬齊視秋時，\n飲齊視冬時。12.22凡和，\n春多酸，\n夏多苦，\n秋多辛，\n冬多鹹，\n調以滑甘。\n12.23牛宜稌，\n羊宜黍，\n豕宜稷，\n犬宜粱，\n鴈宜麥，\n魚宜苽。12.24春宜羔、豚，膳膏薌，\n夏宜腒、鱐，膳膏臊，\n秋宜犢、麛，膳膏腥，\n冬宜鮮、羽，膳膏羶。\n12.25牛脩，\n鹿脯，\n田豕脯，\n麋脯，\n麇脯，\n麋、鹿、田豕、麇，\n皆有軒，\n雉、兔皆有芼。\n\n爵，鷃，蜩，范，芝栭，\n蔆，椇，棗，栗，榛，\n柿，瓜，桃，李，梅，\n杏，柤，棃，薑，桂。\n12.26大夫燕食，\n有膾無脯，\n有脯無膾。\n士不貳羹、胾，\n庶人耆老不徒食。\n12.27膾：\n春用葱，\n秋用芥。\n豚；\n春用韭，\n秋用蓼。\n\n脂用葱，\n膏用薤，\n三牲用藙，\n和用醯，\n獸用梅。\n\n鶉羹，\n雞羹，\n鴽，\n釀之蓼。\n魴鱮烝，\n雛燒，\n雉，\n薌，無蓼。\n12.28不食雛鱉，\n狼去腸，\n狗去腎，\n狸去正脊，\n兔去尻，\n狐去首，\n豚去腦，\n魚去乙，\n鱉去醜。\n12.29肉曰脫之，\n魚曰作之，\n棗曰新之，\n栗曰撰之，\n桃曰膽之，\n柤、梨曰攢之。\n12.30牛夜鳴則庮，\n羊泠毛而毳羶，\n狗赤股而躁臊，\n鳥皫色而沙鳴鬱，\n豕望視而交睫腥，\n馬黑脊而般臂漏，\n\n雛尾不盈握，\n弗食，\n舒鴈翠，\n鵠、鴞胖，\n舒鳧翠，\n雞肝，\n鴈腎，\n鴇奧，\n鹿胃。\n12.31肉腥，細者為膾，\n大者為軒，\n或曰：麋、鹿、魚為菹，\n麇為辟雞，\n野豕為軒，\n兔為宛脾，\n切葱若薤，\n實諸醯以柔之。\n12.32羹食，\n自諸侯以下至於庶人無等。\n大夫無秩膳，\n大夫七十而有閣，\n天子之閣，\n左達五，\n右達五，\n公侯伯於房中五，\n大夫於閣三，\n士於坫一。\n12.33凡養老：\n有虞氏以燕禮，\n夏后氏以饗禮，\n殷人以食禮，\n周人脩而兼用之。\n凡五十養於鄉，\n六十養於國，\n七十養於學，\n達於諸侯。\n\n八十\n拜君命，\n一坐再至，\n瞽亦如之，\n九十者使人受。\n五十異粻，\n六十宿肉，\n七十二膳，\n八十常珍，\n\n九十飲食不違寢，\n膳飲從於遊可也。\n六十歲制，\n七十時制，\n八十月制，\n九十日脩，\n唯絞、紟、衾、冒\n死而后制。\n五十始衰，\n六十非肉不飽，\n\n七十非帛不煖，\n八十非人不煖，\n九十雖得人不煖矣。\n五十杖於家，\n六十杖於鄉，\n七十杖於國，\n八十杖於朝，\n九十者，\n天子欲有問焉，\n則就其室以珍從。\n\n七十不俟朝，\n八十月告存，\n九十日有秩。\n五十不從力政，\n六十不與服戎，\n七十不與賓客之事，\n八十齊喪之事弗及也。\n五十而爵，\n六十不親學，\n\n七十致政；\n凡自七十以上，\n唯衰麻為喪。\n凡三王養老皆引年，\n八十者\n一子不從政，\n九十者\n其家不從政；\n瞽亦如之。\n\n凡父母在，\n子雖老不坐。\n有虞氏養國老於上庠，\n養庶老於下庠；\n夏后氏養國老於東序，\n養庶老於西序；\n殷人養國老於右學，\n養庶老於左學；\n周人養國老於東膠，\n養庶老於虞庠，\n\n虞庠在國之西郊。\n有虞氏皇而祭，\n深衣而養老；\n夏后氏收而祭，\n燕衣而養老；\n殷人冔而祭，\n縞衣而養老；\n周人冕而祭，\n玄衣而養老。\n12.34曾子曰：\n「孝子之養老也，\n樂其心，不違其志，\n樂其耳目，安其寢處，\n以其飲食忠養之。\n孝子之身終，\n終身也者，\n非終父母之身，\n終其身也；\n\n是故父母之所愛亦愛之，\n父母之所敬亦敬之，\n至於犬馬盡然，\n而況於人乎！」\n\n凡養老，\n五帝憲，\n三王有乞言。\n五帝憲，\n養氣體而不乞言，\n有善則記之為惇史。\n三王亦憲，\n既養老而后乞言，\n亦微其禮，\n皆有惇史。\n12.35淳熬煎醢，\n加于陸稻上，\n沃之以膏，\n曰淳熬。\n淳毋煎醢，\n加于黍食上，\n沃之以膏，\n曰淳毋。\n\n炮，\n取豚若將，\n刲之刳之，\n實棗於其腹中，\n編萑以苴之，\n塗之以謹塗，\n炮之，\n塗皆乾，\n擘之，\n\n濯手以摩之，\n去其皽，\n為稻粉，糔、溲之以為酏，\n以付豚，煎諸膏，\n膏必滅之，\n鉅鑊湯，\n以小鼎薌脯於其中，\n使其湯毋滅鼎，\n三日三夜毋絕火，\n而后調之以醯醢。\n12.36擣珍：\n取牛、羊、麋、鹿、麇之肉必\n脄，每物與牛若一，捶\n反側之，\n去其餌，\n孰，出之，\n去其皽，\n柔其肉。\n12.37漬：\n取牛肉必新殺者，\n薄切之，\n必絕其理；\n湛諸美酒，\n期朝\n而食之以醢若醯醷。\n12.38為熬：\n捶之，\n去其皽，\n編萑，\n布牛肉焉，\n屑桂與薑，\n以洒諸上而鹽之，\n乾而食之。\n\n施羊亦如之，\n施麋、施鹿、施麇，\n皆如牛羊。\n欲濡肉，\n則釋而煎之以醢，\n欲乾肉，\n則捶而食之。\n12.39糝：\n取牛、羊、豕之肉，\n三如一，小切之，\n與稻米，\n稻米二肉一，\n合以為餌，煎之。\n12.40肝膋：\n取狗肝一，\n幪之\n以其膋，濡炙之，\n舉燋\n其膋，不蓼。\n取稻米，舉糔溲之，\n小切狼臅膏，\n以與稻米為酏。\n12.41禮，\n始於謹夫婦，\n為宮室，\n辨外內。\n男子居外，\n女子居內，\n深宮固門，\n閽寺守之，\n男不入，\n女不出。\n\n男女不同椸枷，\n不敢縣於夫之楎椸，\n不敢藏於夫之篋笥，\n不敢共湢浴。\n夫不在，\n斂枕篋，簟席襡器而藏之。\n少事長，\n賤事貴，\n咸如之。\n\n夫婦之禮，\n唯及七十，\n同藏無間。\n故妾雖老，\n年未滿五十，\n必與五日之御。\n\n將御者，\n齊，\n漱、澣，\n慎衣服，\n櫛、縰、笄、總，\n角拂髦，\n衿纓，綦屨。\n\n雖婢妾，\n衣服飲食\n必後長者。\n妻不在，\n妾御莫敢當夕。\n12.42妻將生子，\n及月辰，\n居側室，\n夫使人日再問之，\n作而自問之，\n妻不敢見，\n使姆衣服而對，\n\n至于子生，\n夫復使人日再問之，\n夫齊，\n則不入側室之門。\n子生，\n男子設弧於門左，\n女子設帨於門右。\n三日，\n始負子，\n男射女否。\n12.43國君世子生，\n告于君，\n接以大牢，\n宰掌具。\n三日，\n卜士負之，\n吉者宿齊，\n朝服寢門外，\n\n詩負之，\n射人以桑弧、\n蓬矢六，\n射天地四方，\n保受，乃負之，\n宰醴負子，\n賜之束帛，\n卜士之妻，\n大夫之妾，\n使食子。\n12.44凡接子，\n擇日，\n冢子則大牢，\n庶人特豚，\n士特豕，\n大夫少牢，\n國君世子大牢，\n其非冢子，\n則皆降一等。\n12.45異為孺子室於宮中，\n擇於諸母與可者，\n必求其寬裕、慈惠、\n溫良、恭敬、\n慎而寡言者，\n使為子師，\n其次為慈母，\n其次為保母，\n皆居子室，\n他人無事不往。\n\n三月之末，\n擇日翦髮為鬌，\n男角女羈，\n否則男左女右。\n是日也，\n妻以子見於父，\n貴人則為衣服，\n\n由命士以下\n皆漱澣，\n男女夙興，\n沐浴衣服，\n具視朔食，\n夫入門，\n升自阼階，\n立于阼西鄉，\n妻抱子出自房，\n當楣立，東面。\n\n姆先\n相曰：\n「母某敢用時日\n祗見孺子。」\n夫對曰：\n「欽有帥。」\n父執子之右手，\n咳而名之。\n妻對曰：\n「記有成。」\n\n遂左還，\n授師子，\n師辯告諸婦、諸母名，\n妻遂適寢。\n\n夫告宰名，\n宰辯告諸男名，\n書曰\n「某年某月某日某生」\n而藏之，\n\n宰告閭史，\n閭史書為二：\n其一藏諸閭府，\n其一獻諸州史。\n州史獻諸州伯，\n州伯命藏諸州府。\n夫入食如養禮。\n12.46世子生，\n則君沐浴朝服，\n夫人亦如之，\n皆立于阼階，西鄉，\n世婦抱子升自西階，\n君名之，\n乃降。\n\n適子庶子見於外寢，\n撫其首，咳而名之，\n禮帥初，\n無辭。\n12.47凡名子，\n不以日月，\n不以國，\n不以隱疾，\n大夫士之子，\n不敢與世子同名。\n\n妾將生子，\n及月辰，\n夫使人日一問之。\n\n子生三月之末，\n漱、澣，夙齊，\n見於內寢，\n禮之如始入室，\n君已食，\n徹焉，\n使之特餕，\n遂入御。\n12.48公庶子生，\n就側室。\n三月之末，\n其母沐浴朝服見於君，\n擯者以其子見，\n君所有賜，\n君名之。\n眾子\n則使有司名之。\n12.49庶人無側室者，\n及月辰，\n夫出居群室，\n其問之也，\n與子見父之禮，\n無以異也。\n\n凡父在，\n孫見於祖，\n祖亦名之，\n禮如子見父，\n無辭。12.50食子者\n三年而出，\n見於公宮則劬。\n大夫之子有食母，\n士之妻自養其子。\n12.51由命士以上及大夫之子，\n旬而見，\n冢子未食而見，\n必執其右手，\n適子庶子已食而見，\n必循其首。\n12.52子能食食，\n教以右手。\n能言，\n男唯女俞。\n男鞶革，\n女鞶絲。\n\n六年，\n教之數與方名。\n七年，\n男女不同席，\n不共食。\n八年，\n出入門戶及即席飲食，\n必後長者，\n始教之讓。\n\n九年，\n教之數日。\n十年，\n出就外傅，\n居宿於外，\n學書計，\n衣不帛襦袴，\n禮帥初，\n朝夕學幼儀，\n請肄簡諒。\n\n十有三年，\n學樂，\n誦詩，\n舞《勺》，\n成童舞《象》，\n學射御。\n\n二十而冠，\n始學禮，\n可以衣裘帛，\n舞《大夏》，\n惇行孝弟，\n博學不教，\n內而不出。\n\n三十而有室，\n始理男事，\n博學無方，\n孫友視志。\n四十始仕，\n方物出謀發慮，\n道合則服從，\n不可則去。\n\n五十命為大夫，\n服官政，\n七十致事。12.53凡男拜，\n尚左手。\n12.54女子十年不出，\n姆教婉、娩、聽從；\n執麻枲，\n治絲繭，\n織紝、組、紃，\n學女事，以共衣服，\n觀於祭祀，\n納酒漿、籩豆、菹醢，\n禮相助奠。\n\n十有五年而笄，\n二十而嫁，\n有故，\n二十三年而嫁，\n聘則為妻，\n奔則為妾。\n凡女拜，\n尚右手。\n\n"}
{"id": "KR1d0052_013", "series": "KR1d0052", "text": "\n\n13.1天子玉藻，\n十有二旒，\n前後邃延，\n龍卷以祭。\n玄端而朝日於東門之外，\n聽朔於南門之外，\n閏月\n則闔門左扉，\n立于其中。\n\n皮弁以日視朝，\n遂以食，\n日中而餕，\n奏而食。\n日少牢，\n朔月大牢；\n五飲：\n上水、漿、酒、醴、酏。\n卒食，\n玄端而居。\n\n動則左史書之，\n言則右史書之，\n御瞽幾聲之上下。\n年不順成，\n則天子素服，\n乘素車，\n食無樂。\n13.2諸侯玄端以祭，\n裨冕以朝，\n皮弁以聽朔於大廟，\n朝服以日視朝於內朝。\n\n朝，\n辨色始入。\n君日出而視之，\n退適路寢\n聽政，\n使人視大夫，\n大夫退，\n然後適小寢\n釋服。\n\n又朝服以食，\n特牲，三俎，祭肺，\n夕深衣，\n祭牢肉，\n朔月少牢，\n五俎四簋，\n子卯稷食菜羹，\n夫人與君同庖。\n\n君無故不殺牛，\n大夫無故不殺羊，\n士無故不殺犬豕。\n君子遠庖廚，\n凡有血氣之類，\n弗身踐也。\n\n至于八月不雨，\n君不舉。\n年不順成，\n君衣布搢本，\n關梁不租，\n山澤列而不賦，\n土功不興，\n大夫不得造車馬。\n13.3卜人定龜，\n史定墨，\n君定體。\n13.4君羔幦虎犆，\n大夫齊車\n鹿幦豹犆，\n朝車，\n士齊車\n鹿幦豹犆。\n13.5君子之居恆當戶，\n寢恆東首，\n若有疾風、迅雷、甚雨，\n則必變，\n雖夜必興，\n衣服冠而坐。\n\n日五盥，\n沐稷而靧粱，\n櫛用樿櫛，\n髮晞用象櫛，\n進禨進羞，\n工乃升歌。\n\n浴用二巾，\n上絺下綌。\n出杅，履蒯席，\n連用湯，\n履蒲席，\n衣布晞身，\n乃屨，進飲。\n\n將適公所，\n宿齊戒，\n居外寢，\n沐浴，\n史進象笏，\n書思對命，\n\n既服，\n習容觀、玉聲\n乃出，\n揖私朝，\n煇如也，\n登車則有光矣。\n\n天子搢珽，\n方正於天下也，\n諸侯荼，\n前詘後直，\n讓於天子也，\n大夫前詘後詘，\n無所不讓也。\n13.6侍坐，\n則必退席，\n不退，\n則必引而去君之黨。\n\n登席不由前，\n為躐席。\n徒坐不盡席尺，\n讀書，\n食，\n則齊，\n豆去席尺。\n13.7若賜之食而君客之，\n則命之祭\n然後祭；\n先飯，辯嘗羞，\n飲而俟。\n若有嘗羞者，\n則俟君之食\n然後食，\n飯，\n飲而俟。\n\n君命之羞，\n羞近者，\n命之品嘗之，\n然後唯所欲。\n凡嘗遠食，\n必順近食。\n\n君未覆手，\n不敢飧；\n君既食，\n又飯飧，\n飯飧者，\n三飯也。\n君既徹，\n執飯與醬，\n乃出授從者。\n13.8凡侑食，\n不盡食；\n食於人不飽。\n唯水漿不祭，\n若祭，\n為已偞卑。\n13.9君若賜之爵，\n則越席再拜稽首受，\n登席祭之，\n飲，卒爵\n而俟，君卒爵，\n然後授虛爵。\n\n君子之飲酒也，\n受一爵而色洒如也。\n二爵而言言斯，\n禮已\n三爵，\n而油油以退，\n退則坐取屨，\n隱辟而后屨，\n坐左納右，\n坐右納左。\n13.10凡尊必上玄酒，\n唯君面尊，\n唯饗野人皆酒，\n大夫側尊，用棜；\n士側尊，用禁。\n13.11始冠緇布冠，\n自諸侯下達，\n冠而敝之可也。\n\n玄冠朱組纓，\n天子之冠也。\n緇布冠繢緌，\n諸侯之冠也。\n玄冠丹組纓，\n諸侯之齊冠也。\n玄冠綦組纓，\n士之齊冠也。\n\n縞冠玄武，\n子姓之冠也。\n縞冠素紕，\n既祥之冠也。\n垂緌五寸，\n惰游之士也，\n玄冠縞武，\n不齒之服也。\n\n居冠屬武，\n自天子下達，\n有事然後緌。\n五十不散送，\n親沒不髦，\n大帛不緌。\n玄冠紫緌，\n自魯桓公始也。\n13.12朝玄端，\n夕深衣。\n深衣三袪，\n縫齊倍要，\n衽當旁，\n袂可以回肘。\n\n長中繼揜尺。\n袷二寸，\n袪尺二寸，\n緣廣寸半。\n以帛裹布，\n非禮也。\n\n士不衣織，\n無君者不貳采。\n衣正色，\n裳間色。\n\n非列采不入公門，\n振絺、綌不入公門，\n表裘不入公門，\n襲裘不入公門。\n纊為繭，\n縕為袍，\n襌為絅，\n帛為褶。\n13.13朝服之以縞也，\n自季康子始也。\n孔子曰：\n「朝服而朝，\n卒朔然後服之。」\n曰：\n「國家未道，\n則不充其服焉。」\n\n唯君有黼裘以誓省，\n大裘非古也。13.14君衣狐白裘，\n錦衣以裼之。\n君之右虎裘，\n厥左狼裘。\n士不衣狐白。\n\n君子狐青裘豹褎，\n玄綃衣以裼之；\n麛裘青豻褎，\n絞衣以裼之；\n羔裘豹飾，\n緇衣以裼之；\n狐裘，\n黃衣以裼之。\n錦衣狐裘，\n諸侯之服也。\n\n犬羊之裘\n不裼，\n不文飾也\n不裼。\n裘之裼也，\n見美也。\n弔則襲，\n不盡飾也，\n君在則裼，\n盡飾也。\n\n服之襲也，\n充美也，\n是故尸襲，\n執玉龜襲，\n無事則裼，\n弗敢充也。\n13.15笏：\n天子以球玉，\n諸侯以象，\n大夫以魚須文竹，\n士竹本象可也。\n\n見於天子與射，\n無說笏，\n入大廟說笏，\n非古也。\n小功不說笏，\n當事免則說之。\n既搢必盥，\n雖有執於朝，\n弗有盥矣。\n\n凡有指畫於君前，\n用笏；造\n受命於君前，\n則書於笏，\n笏畢用也，\n因飾焉。\n笏度二尺有六寸，\n其中博三寸，\n其殺六分而去一。\n\n而素帶，\n終辟，\n大夫素帶，\n辟垂，\n士練帶，\n率，下辟，\n居士錦帶，\n弟子縞帶。\n并紐約，用組。\n\n韠：君朱，\n大夫素，\n士爵韋。\n圜、殺、直，\n天子直，\n公侯前後方，\n大夫前方\n後挫角，\n士前後正。\n\n韠，下廣二尺，\n上廣一尺，\n長三尺，\n其頸五寸，\n肩，革帶，\n博二寸。\n\n大夫大帶四寸。\n雜帶，\n君朱綠；\n大夫玄華，\n士緇辟，\n二寸，\n再繚四寸。\n\n凡帶有率，\n無箴功，\n\n一命縕韍幽衡，\n再命赤韍幽衡，\n三命赤韍葱衡。\n\n天子素帶，\n朱裏，\n終辟，\n王后褘衣，\n夫人揄狄，\n\n三寸，\n長齊于帶，\n紳長制，\n士三尺，\n有司二尺有五寸。\n子游曰：\n「參分帶下，\n紳居二焉。」\n紳、韠、結三齊。\n\n君命屈狄。\n再命褘衣，\n一命襢衣，\n士褖衣。\n唯世婦命於奠繭，\n其他則皆從男子。\n\n凡侍於君，\n紳垂，\n足如履齊，\n頤霤，垂拱，\n視下而聽上，\n視帶以及袷，\n聽鄉任左。\n\n凡君召\n以三節，\n二節以走，\n一節以趨，\n在官不俟屨，\n在外不俟車。\n13.16士於大夫，\n不敢拜迎，而拜送。\n士於尊者，\n先拜，進面，\n荅之拜則走。\n\n士於君所言，\n大夫沒矣，\n則稱謚若字，\n名士。\n與大夫言，\n名士，\n字大夫。\n\n於大夫所，\n有公諱\n無私諱。\n凡祭不諱，\n廟中不諱，\n教學臨文不諱。\n13.17古之君子必佩玉，\n右徵、角，\n左宮、羽。\n趨以《采齊》，\n行以《肆夏》，\n周還中規，\n折還中矩，\n進則揖之，\n退則揚之，\n然後玉鏘鳴也。\n\n故君子在車，\n則聞鸞和之聲，\n行則鳴佩玉，\n是以非辟之心\n無自入也。\n13.18君在不佩玉，\n左結佩，\n右設佩，\n居則設佩，\n朝則結佩，\n齊則綪結佩而爵韠。\n\n凡帶必有佩玉，\n唯喪否。\n佩玉有衝牙，\n君子無故，\n玉不去身，\n君子於玉比德焉。\n\n天子佩白玉而玄組綬，\n公侯佩山玄玉而朱組綬，\n大夫佩水蒼玉而純組綬，\n世子佩瑜玉而綦組綬，\n士佩瓀玟而縕組綬，\n孔子佩象環五寸\n而綦組綬。\n13.19童子之節也，\n緇布衣，錦緣，\n錦紳，\n并紐，錦\n束髮，皆朱錦也。\n\n肆束，及帶，\n勤者有事則收之，\n走則擁之。\n\n童子不裘不帛，\n不屨絇，\n無緦服。\n聽事不麻，\n無事\n則立主人之北，南面。\n見先生，\n從人而入。\n13.20侍食於先生，異爵者\n後祭先飯。\n客祭，\n主人辭曰：\n「不足祭也。」\n客飧，\n主人辭以「疏」。\n主人自置其醬，\n則客自徹之。\n\n一室之人，\n非賓客，\n一人徹。\n壹食之人，\n一人徹。\n凡燕食，\n婦人不徹。\n13.21食棗、桃、李，\n弗致于核，\n瓜祭上環，\n食中，棄所操。\n凡食果實者後君子，\n火孰者先君子。\n有慶，\n非君賜不賀。\n有憂者，\n\n勤者有事則收之，\n走則擁之。\n孔子食於季氏，\n不辭，\n不食肉而飧。\n\n君賜車馬，\n乘以拜賜；\n衣服，\n服以拜賜；\n君未有命，\n弗敢即乘服也。\n\n君賜，\n稽首，\n據掌致諸地；\n酒肉之賜，\n弗再拜。\n凡賜，\n君子與小人不同日。\n13.22凡獻於君，\n大夫使宰，\n士親，\n皆再拜稽首送之。\n膳於君，\n有葷、桃、茢，\n於大夫去茢，\n於士去葷，\n皆造於膳宰。\n\n大夫不親拜，\n為君之荅己也。\n大夫拜賜而退，\n士待諾而退，\n又拜，\n弗荅拜。\n\n大夫親賜士，\n士拜受，\n又拜於其室。\n衣服\n弗服以拜。\n敵者不在，\n拜於其室。\n\n凡於尊者有獻，\n而弗敢以聞。\n士於大夫不承賀，\n下大夫於上大夫承賀。\n親在，\n行禮於人稱父，\n人或賜之，\n則稱父拜之。\n13.23禮不盛，\n服不充，\n故大裘不裼，\n乘路車不式。\n13.24父命呼，\n唯而不諾，\n手執業則投之，\n食在口則吐之，\n走而不趨。\n親老，\n出不易方，\n復不過時。\n親癠，色容不盛，\n此孝子之疏節也。\n\n父沒而不能讀父之書，\n手澤存焉爾；\n母沒而杯圈不能飲焉，\n口澤之氣存焉爾。\n13.25君入門，\n介拂闑，\n大夫中棖與闑之間，\n士介拂棖。13.26賓入不中門，\n不履閾，\n公事自闑西，\n私事自闑東。\n13.27君與尸行接武，\n大夫繼武，\n士中武，\n徐趨皆用是。\n疾趨則欲發，\n而手足毋移，\n圈豚行，不舉足，\n齊如流，\n席上亦然。\n\n端行，\n頤霤如矢，\n弁行，\n剡剡起屨，\n執龜、玉，\n舉前曳踵，\n蹜蹜如也。\n13.28凡行，容愓愓。13.29廟中齊齊，\n朝廷濟濟翔翔。13.30君子之容舒遟，\n見所尊者齊遬。\n足容重，\n手容恭，\n\n目容端，\n口容止，\n聲容靜，\n頭容直，\n氣容肅，\n立容德，\n色容莊，\n坐如尸。13.31燕居告溫溫。\n13.32凡祭，\n容貌顏色\n如見所祭者。13.33喪容纍纍，\n色容顛顛，\n視容瞿瞿梅梅，\n言容繭繭。\n13.34戎容暨暨，\n言容詻詻，\n色容厲肅，\n視容清明。\n立容辨，\n卑毋讇，\n頭頸必中，\n山立，時行，\n盛氣顛實\n揚休，玉色。\n13.35凡自稱，\n天子曰「予一人」，\n伯曰「天子之力臣」。\n諸侯之於天子，\n曰「某土之守臣某」，\n其在邊邑，\n曰「某屏之臣某」。\n\n其於敵以下，\n曰「寡人」，\n小國之君曰「孤」，\n擯者亦曰「孤」。\n\n上大夫曰「下臣」，\n擯者曰「寡君之老」，\n下大夫自名，\n擯者曰「寡大夫」。\n世子自名，\n擯者曰「寡君之適」，\n\n公子曰「臣孽」。\n士曰「傳遽之臣」，\n於大夫曰「外私」。\n大夫私事使，\n私人擯則稱名，\n公士擯則曰「寡大夫」、\n「寡君之老」。\n大夫有所往，\n必與公士為賓也。\n\n"}
{"id": "KR1d0052_014", "series": "KR1d0052", "text": "\n\n14.1昔者周公朝諸侯于明堂之位：\n天子負斧依南鄉而立；\n三公，\n中階之前，\n北面東上。\n諸侯之位，\n阼階之東，\n西面北上。\n\n諸伯之國，\n西階之西，\n東面北上。\n諸子之國，\n門東，\n北面東上。\n諸男之國，\n門西，\n北面東上。\n\n九夷之國，東門之外，\n西面北上。\n八蠻之國，\n南門之外，\n北面東上。\n六戎之國，\n西門之外，\n東面南上。\n\n五狄之國，\n北門之外，\n南面東上。\n九采之國，\n應門之外，\n北面東上。\n四塞，\n世告至。\n此周公明堂之位也。\n\n明堂也者，\n明諸侯之尊卑也。\n\n昔殷紂亂天下，\n脯鬼侯以饗諸侯。\n是以周公相武王以伐紂。\n武王崩，\n成王幼弱，\n周公踐天子之位，\n以治天下；\n\n六年，\n朝諸侯於明堂，\n制禮作樂，\n頒度量，\n而天下大服；\n\n七年，\n致政於成王；\n成王以周公為有勳勞於天下，\n是以封周公於曲阜，\n地方七百里，\n革車千乘，\n命魯公世世祀周公以天子之禮樂。\n\n是以魯君，\n孟春乘大路，\n載弧韣；\n旂十有二旒，\n日月之章；\n祀帝于郊，\n配以后稷。\n天子之禮也。\n14.2季夏六月，\n以禘禮祀周公於大廟，\n牲用白牡；\n尊用犧、象、\n山罍；\n鬱尊用黃目；\n\n灌用玉瓚\n大圭；\n薦用玉豆、\n雕篹；\n爵用玉琖，\n仍雕，\n加，\n以璧散、璧角；\n俎用梡嶡；\n\n升歌《清廟》，\n下管《象》；\n朱干玉戚，\n冕而舞《大武》；\n皮弁素積，\n裼而舞《大夏》。\n\n《昧》，\n東夷之樂也；\n《任》，\n南蠻之樂也。\n納夷蠻之樂於大廟，\n言廣魯於天下也。\n14.3君卷冕立于阼，\n夫人副褘立于房中。\n君肉袒迎牲于門；\n夫人薦豆、\n籩。\n卿大夫贊君，\n命婦贊夫人：\n各揚其職。\n百官廢職服大刑，\n而天下大服。\n14.4是故\n夏礿、秋嘗、冬烝，\n春社、秋省\n而遂大蜡，\n天子之祭也。\n14.5大廟，\n天子明堂。\n庫門，\n天子皋門。\n雉門，\n天子應門。14.6振木鐸於朝，\n天子之政也。\n14.7山節，藻梲，\n復廟，重檐，\n刮楹，達鄉，\n反坫，出尊，\n崇坫，康圭，\n疏屏；\n天子之廟飾也。\n14.8鸞車，\n有虞氏之路也。\n鉤車，\n夏后氏之路也。\n大路，\n殷路也。\n乘路，\n周路也。\n14.9有虞氏之旂，\n夏后氏之綏，\n殷之大白，\n周之大赤。\n14.10夏后氏駱馬，\n黑鬣。\n殷人白馬，\n黑首。\n周人黃馬，\n蕃鬣。14.11夏后氏，\n牲尚黑，\n殷白牡，\n周騂剛。\n14.12泰，\n有虞氏之尊也。\n山罍，\n夏后氏之尊也。\n著，\n殷尊也。\n犧、象，\n周尊也。\n14.13爵，\n夏后氏以琖，\n殷以斝，\n周以爵。\n14.14灌尊，\n夏后氏以雞夷，\n殷以斝，\n周以黃目。14.15其勺，\n夏后氏以龍勺，\n殷以疏勺，\n周以蒲勺。\n14.16土鼓、蕢桴、葦籥，\n伊耆氏之樂也。\n拊搏、玉磬、揩擊，\n大琴、大瑟，\n中琴、小瑟，\n四代之樂器也。\n14.17魯公之廟，\n文世室也。\n武公之廟，\n武世室也。\n14.18米廩，\n有虞氏之庠也；\n序，\n夏后氏之序也；\n瞽宗，\n殷學也；\n頖宮，\n周學也。\n14.19崇鼎、\n貫鼎、\n大璜、\n封父龜，\n天子之器也。\n越棘、\n大弓，\n天子之戎器也。\n14.20夏后氏之\n足鼓。\n殷，\n楹鼓；\n周，\n縣鼓。14.21垂之和鍾，\n叔之離磬，\n女媧之笙簧。\n14.22夏后氏之龍簨虡，\n殷之崇牙，\n周之璧翣。\n\n有虞氏之兩敦，\n夏后氏之四連，\n殷之六瑚，\n周之八簋。\n14.23俎，\n有虞氏以梡，\n夏后氏以嶡，\n殷以椇，\n周以房俎。14.24夏后氏以楬豆，\n殷玉豆，\n周獻豆。\n14.25有虞氏服韍，\n夏后氏山，\n殷火，\n周龍章。14.26有虞氏祭首，\n夏后氏祭心，\n殷祭肝，\n周祭肺。\n14.27夏后氏尚明水，\n殷尚醴，\n周尚酒。\n14.28有虞氏官五十，\n夏后氏官百，\n殷二百，\n周三百。\n有虞氏之綏，\n夏后氏之綢練，\n殷之崇牙，\n周之璧翣。\n\n凡四代之服、器、官，\n魯兼用之。\n是故\n魯，\n王禮也，\n天下傳之久矣。\n\n君臣\n未嘗相弒也；\n禮樂、刑法、政俗\n未嘗相變也。\n天下以為有道之國。\n是故\n天下資禮樂焉。\n\n"}
{"id": "KR1d0052_015", "series": "KR1d0052", "text": "\n\n15.1斬衰，\n括髮以麻；\n為母，\n括髮以麻，\n免而以布。\n齊衰，\n惡笄以終喪。\n\n男子冠而婦人笄，\n男子免而婦人髽。\n其義：\n為男子則免，\n為婦人則髽。15.2苴杖，\n竹也；\n削杖，\n桐也。\n15.3祖父卒，\n而后為祖母後者三年。15.4為父母、\n長子稽顙。\n大夫弔之，\n雖緦必稽顙。\n婦人為夫與長子稽顙，\n其餘則否。\n15.5男主必使同姓，\n婦主必使異姓。15.6為父後者，\n為出母無服。\n15.7親親，\n以三為五，\n以五為九。\n上殺、\n下殺、\n旁殺，\n而親畢矣。\n15.8王者禘其祖之所自出，\n以其祖配之，\n而立四廟。\n庶子王\n亦如之。\n15.9別子為祖，\n繼別為宗，\n繼禰者為小宗。\n有五世而遷之宗，\n其繼高祖者也。\n是故\n祖遷於上，\n宗易於下。\n尊祖故敬宗，\n敬宗所以尊祖、禰也。\n\n庶子不祭祖者，\n明其宗也。\n庶子不為長子斬，\n不繼祖與禰故也。\n庶子不祭殤與無後者，\n殤與無後者從祖祔食。\n15.10庶子不祭禰者，\n明其宗也。15.11親親、尊尊、長長，\n男女之有別，\n人道之大者也。\n15.12從服者，\n所從亡，\n則已。\n屬從者，\n所從雖沒也服。\n妾從女君而出，\n則不為女君之子服。\n15.13禮、不王不禘。15.14世子不降妻之父母；\n其為妻也，\n與大夫之適子同。\n15.15父為士，\n子為天子諸侯，\n則祭以天子諸侯，\n其尸服以士服。\n父為天子諸侯，\n子為士，\n祭以士，\n其尸服以士服。\n15.16婦當喪而出，\n則除之。\n為父母喪，\n未練而出，\n則三年。\n既練而出，\n則已。\n\n未練而反，\n則期；\n既練而反，\n則遂之。15.17再期之喪，\n三年也；\n期之喪，\n二年也。\n九月、七月之喪，\n三時也；\n\n五月之喪，\n二時也，\n三月之喪，\n一時也。\n故期而祭，\n禮也；\n期而除喪，\n道也。\n祭不為除喪也。\n\n三年而后葬者必再祭，\n其祭之間不同時，而除喪。\n大功者主人之喪，\n有三年者，\n則必為之再祭。\n朋友，\n虞、祔而已。\n士妾有子\n而為之緦，\n無子則已。\n\n生不及祖父母、諸父、昆弟\n而父稅喪，\n己則否。\n為君之父母、妻、長子，\n君已除喪而后聞喪，\n則不稅。\n降而在緦小功者，\n則稅之。\n\n近臣，\n君服斯服矣。\n其餘，\n從而服，\n不從而稅。\n君雖未知喪，\n臣服已。\n15.18虞，\n杖不入於室；\n祔，\n杖不升於堂。15.19為君母後者，\n君母卒，\n則不為君母之黨服。15.20絰殺五分而去一，\n杖大如絰。\n15.21妾為君之長子\n與女君同。\n除喪者\n先重者，\n易服者\n易輕者。\n無事不辟廟門。\n哭皆於其次。\n15.22復與書銘，\n自天子達於士，\n其辭一也。\n男子稱名，\n婦人書姓與伯仲，\n如不知姓則書氏。15.23斬衰之葛與齊衰之麻同。\n齊衰之葛與大功之麻同，\n麻同\n皆兼服之。\n15.24報葬者報虞，\n三月而後卒哭。15.25父母之喪偕，\n先葬者不虞、祔，\n待後事。\n其葬，\n服斬衰。\n15.26大夫降其庶子，\n其孫不降其父。\n大夫不主士之喪。15.27為慈母之父母無服。15.28夫為人後者，\n其妻為舅姑大功。15.29士祔於大夫則易牲。\n15.30繼父不同居也者，\n必嘗同居。\n皆無主後。\n同財而祭其祖、禰為同居；\n有主後者為異居。\n15.31哭朋友者\n於門外之右，南面。15.32祔葬者不筮宅。\n15.33士大夫不得祔於諸侯，\n祔於諸祖父之為士大夫者，\n其妻祔於諸祖姑。\n妾祔於妾祖姑。\n亡則中一以上而祔。\n祔必以其昭穆。\n諸侯不得祔於天子，\n天子諸侯大夫可以祔於士。\n15.34為母之君母，\n母卒則不服。15.35宗子，\n母在為妻禫。15.36為慈母後者，\n為庶母可也，\n為祖庶母可也。15.37為父母、妻、長子禫。15.38慈母與妾母，\n不世祭也。\n15.39丈夫冠而不為殤，\n婦人笄而不為殤。15.40為殤後者，\n以其服服之。\n15.41久而不葬者，\n唯主喪者不除；\n其餘以麻終月數者，\n除喪則已。15.42箭笄終喪三年。\n齊衰三月與大功同者，\n繩屨。\n15.43練，\n筮日、筮尸、\n視濯，\n皆要絰、杖、繩屨。\n有司告具\n而后去杖。\n筮日、筮尸，\n有司告事畢而后杖，\n拜送賓。\n\n大祥，\n吉服而筮尸。\n15.44庶子在父之室，\n則為其母不禫。\n庶子不以杖即位。\n父不主庶子之喪，\n則孫以杖即位可也。\n父在，\n庶子為妻，\n以杖即位可也。\n15.45諸侯弔於異國之臣，\n則其君為主。15.46諸侯弔，\n必皮弁錫衰。\n所弔雖已葬，\n主人必免。\n主人未喪服，\n則君亦不錫衰。\n15.47養有疾者不喪服，\n遂以主其喪。\n非養者入主人之喪，\n則不易己之喪服。\n養尊者必易服，\n養卑者否。\n15.48妾無妾祖姑者，\n易牲而祔於女君可也。15.49婦之喪、虞、卒哭，\n其夫若子主之。\n祔，\n則舅主之。\n\n士不攝大夫。\n士攝大夫\n唯宗子。\n主人未除喪，\n有兄弟自他國至，\n則主人不免而為主。\n\n陳器之道，\n多陳之而省納之可也；\n省陳之而盡納之可也。15.50奔兄弟之喪，\n先之墓而後之家，\n為位而哭，\n所知之喪，\n則哭於宮而后之墓。15.51父不為眾子次於外。\n\n與諸侯為兄弟者服斬。\n下殤小功，\n帶，\n澡麻不絕本，\n詘而反以報之。\n婦祔於祖姑，\n祖姑有三人，\n則祔於親者。\n15.52其妻，為大夫而卒，\n而后其夫不為大夫，\n而祔於其妻則不易牲。\n妻卒而后夫為大夫，\n而祔於其妻，\n則以大夫牲。15.53為父後者，\n為出母無服。\n無服也者，\n喪者不祭故也。\n15.54婦人不為主而杖者：\n姑在為夫杖，\n母為長子削杖。\n女子子在室為父母，\n其主喪者不杖，\n則子一人杖。\n15.55緦小功，\n虞、卒哭則免。\n既葬而不報虞，\n則雖主人皆冠，\n及虞則皆免。\n為兄弟，\n既除喪已。\n及其葬也，\n反服其服。\n報虞卒哭則免。\n如不報虞則除之。\n\n遠葬者比反哭者皆冠，\n及郊而后免，反哭。\n君弔，\n雖不當免時也，\n主人必免，\n不散麻。\n雖異國之君，\n免也。\n親者皆免。\n\n除殤之喪者，\n其祭也必玄。15.56除成喪者，\n其祭也\n朝服縞冠。\n15.57奔父之喪，\n括髮於堂上，\n袒，降、踊，\n襲絰于東方。\n奔母之喪，\n不括髮，\n袒於堂上，\n降、踊，\n襲免于東方，\n\n絰即位，成踊，\n出門，哭止。\n三日而五哭三袒。\n15.58適婦不為舅後者，\n則姑為之小功。\n\n"}
{"id": "KR1d0052_016", "series": "KR1d0052", "text": "\n\n16.1禮：\n不王不禘。\n王者禘其祖之所自出，\n以其祖配之。\n諸侯及其大祖，\n大夫士有大事，\n省於其君，\n干祫，\n及其高祖。\n\n牧之野，\n武王之大事也。\n既事而退，\n柴於上帝，\n祈於社，\n設奠於牧室。\n\n遂率天下諸侯\n執豆、籩，\n逡奔走；\n追王大王亶父、\n王季歷、文王昌；\n不以卑臨尊也。\n16.2上治祖、禰，\n尊尊也；\n下治子孫，\n親親也；\n旁治昆弟，\n合族以食，\n序以昭繆，\n別之以禮義，\n人道竭矣。\n\n聖人南面而聽天下，\n所且先者五，\n民不與焉。\n一曰治親，\n二曰報功，\n三曰舉賢，\n四曰使能，\n五曰存愛。\n\n五者一得於天下，\n民無不足，\n無不贍者。\n五者，\n一物紕繆。\n民莫得其死。\n聖人南面而治天下，\n必自人道始矣。\n\n立權、度、量，\n考文章，\n改正朔，\n易服色，\n殊徽號，\n異器械，\n別衣服，\n此其所得與民變革者也。\n\n其不可得變革者則有矣：\n親親也，\n尊尊也，\n長長也，\n男女有別，\n此其不可得與民變革者也。\n16.3同姓從宗，\n合族屬；\n異姓主名，\n治際會。\n名著\n而男女有別。\n\n其夫\n屬乎父道者，\n妻皆「母」道也。\n其夫\n屬乎子道者，\n妻皆「婦」道也。\n謂弟之妻「婦」者，\n是嫂亦可謂之「母」乎？\n名者，人治之大者也，\n可無慎乎？\n16.4四世而緦，\n服之窮也；\n五世袒免，\n殺同姓也。\n六世，\n親屬竭矣。\n\n其庶姓別於上，\n而戚單於下，\n昏姻可以通乎？\n繫之以「姓」而弗別，\n綴之以食而弗殊，\n雖百世而昏姻不通者，\n周道然也。\n16.5服術有六：\n一曰親親，\n二曰尊尊，\n三曰名，\n四曰出入，\n五曰長幼，\n六曰從服。\n\n16.6從服有六：\n有屬從，\n有徒從，\n有從有服而無服，\n有從無服而有服，\n有從重而輕，\n有從輕而重。\n16.7自仁率親，\n等而上之，\n至于祖，\n名曰輕。\n自義率祖，\n順而下之，\n至于禰，\n名曰重。\n一輕一重，\n其義然也。\n16.8君有合族之道，\n族人不得以其戚戚君，\n位也。\n16.9庶子不祭，\n明其宗也。\n庶子不得為長子三年，\n不繼祖也。\n別子為祖，\n繼別為宗，\n繼禰者為小宗。\n\n有百世不遷之宗，\n有五世則遷之宗。\n百世不遷者，\n別子之後也；\n宗其繼別子之所自出者，\n百世不遷者也。\n\n宗其繼高祖者，\n五世則遷者也。\n尊祖故敬宗。\n敬宗，\n尊祖之義也。\n16.10有小宗而無大宗者，\n有大宗而無小宗者，\n有無宗亦莫之宗者，\n公子是也。\n公子有宗道：\n公子之公，\n為其士大夫之庶者\n宗其士大夫之適者，\n公子之宗道也。\n16.11絕族無移服，\n親者屬也。\n16.12自仁率親，\n等而上之，\n至于祖；\n自義率祖，\n順而下之，\n至於禰。\n是故\n人道親親也。\n\n親親故尊祖，\n尊祖故敬宗，\n敬宗故收族，\n收族故宗廟嚴，\n宗廟嚴故重社稷，\n重社稷故愛百姓，\n愛百姓故刑罰中，\n刑罰中故庶民安，\n\n庶民安故財用足，\n財用足故百志成，\n百志成故禮俗刑，\n禮俗刑然後樂。\n《詩》云：\n「不顯不承，\n無斁於人斯」。\n此之謂也。\n\n"}
{"id": "KR1d0052_017", "series": "KR1d0052", "text": "\n\n17.1聞\n始見君子者，\n辭曰：\n「某固願聞名於將命者。」\n不得階主。\n\n敵者，曰\n「某固願見」。\n罕見曰\n「聞名」。\n亟見曰\n「朝夕」。\n瞽曰\n「聞名」。\n17.2適有喪者曰\n「比」。\n童子曰\n「聽事」。\n適公卿之喪，\n則曰\n「聽役於司徒」。\n17.3君將適他，\n臣如致金玉貨貝於君，\n則曰：\n「致馬資於有司」；\n敵者曰：\n「贈從者。」\n17.4臣致襚於君，\n則曰：\n「致廢衣於賈人」；\n敵者曰：\n「襚。」\n親者兄弟不，\n以襚進。\n\n臣為君喪，\n納貨貝於君，\n則曰：\n「納甸於有司。」\n\n賵馬入廟門；\n賻馬與其幣，\n大白兵車，\n不入廟門。17.5賻者既致命，\n坐委之，\n擯者舉之。\n主人無親受也。\n17.6受立、\n授立不坐。\n性之直者則有之矣。\n始入而辭，\n曰：\n「辭矣。」\n即席，\n曰：\n「可矣。」\n\n排闔說屨於戶內者，\n一人而已矣。\n有尊長在則否。\n17.7問品味，曰：\n「子亟食於某乎？」\n問道藝，曰：\n「子習於某乎？\n「子善於某乎？」\n不疑在躬，\n不度民械，\n不願於大家，\n不訾重器。\n\n氾埽曰埽，\n埽席前曰拚；\n拚席不以鬣。\n執箕膺擖。17.8不貳問。\n問卜筮，曰：\n「義與？\n志與？」\n義則可問，\n志則否。\n17.9尊長於己踰等，\n不敢問其年。\n燕見不將命。\n遇於道，\n見則面，\n不請所之。\n喪俟事不犆弔。\n\n侍坐，弗使\n不執琴瑟，\n不畫地，\n手無容，\n不翣也。\n寢，則坐而將命。\n\n侍射則約矢，\n侍投則擁矢。\n勝則洗而以請，\n客亦如之。\n不角，\n不擢馬。\n17.10執君之乘車則坐。\n僕者右帶劍，\n負良綏，\n申之面，\n扡諸幦，\n以散綏升，\n執轡然後步。\n17.11請見不請退。\n朝廷曰退，\n燕遊曰歸，\n師役曰罷。\n17.12侍坐於君子，\n君子欠伸，\n運笏，\n澤劍首，\n還屨，\n問日之蚤莫，\n雖請退可也。\n17.13事君者量而后入，\n不入而后量；\n凡乞假於人，\n為人從事者亦然。\n然，\n故上無怨，\n而下遠罪也。\n\n不窺密，\n不旁狎，\n不道舊故，\n不戲色。\n17.14為人臣下者，\n有諫而無訕，\n有亡而無疾；\n頌而無讇，\n諫而無驕；\n怠則張而相之，\n廢則埽而更之；\n謂之社稷之役。\n17.15毋拔來，\n毋報往，\n毋瀆神，\n毋循枉，\n毋測未至。\n士依於德，\n游於藝；\n工依於法，\n游於說。\n\n毋訾衣服成器，\n毋身質言語。\n\n言語之美，\n穆穆皇皇；\n朝廷之美，\n濟濟翔翔；\n祭祀之美，\n齊齊皇皇；\n車馬之美，\n匪匪翼翼；\n鸞和之美，\n肅肅雍雍。\n17.16問國君之子長幼，\n長，\n則曰\n「能從社稷之事矣」；\n幼，\n則曰\n「能御」，\n「未能御」。\n\n問大夫之子長幼，\n長，\n則曰\n「能從樂人之事矣」；\n幼，\n則曰\n「能正於樂人」，\n「未能正於樂人」。\n\n問士之子長幼，\n長，\n則曰\n「能耕矣」；\n幼，\n則曰\n「能負薪」，\n「未能負薪」。\n17.17執玉執龜筴不趨，\n堂上不趨，\n城上不趨。\n武車不式；\n介者不拜。\n\n婦人，吉事，\n雖有君賜，\n肅拜。\n為尸坐，\n則不手拜，\n肅拜；\n為喪主，則不手拜。\n\n葛絰而麻帶。\n取俎、進俎不坐。17.18執虛如執盈，\n入虛如有人。\n\n凡祭於室中、\n堂上無跣，\n燕則有之。\n\n未嘗不食新。17.19僕於君子，\n君子升、下則授綏；\n始乘則式；\n君子下行，\n然後還立。\n17.20乘貳車則式，\n佐車則否。\n貳車者，\n諸侯七乘，\n上大夫五乘，\n下大夫三乘。\n\n有貳車者之乘馬、服車不齒。\n觀君子之衣服、\n服劍、\n乘馬\n弗賈。\n\n其以乘壺酒、\n束脩、\n一犬賜人，\n若獻人，\n則陳酒、執脩以將命，\n亦曰：「乘壺酒、\n束脩、\n一犬。」\n\n其以鼎肉，\n則執以將命。\n其禽加於一雙，\n則執一雙以將命，\n委其餘。\n\n犬則執緤；\n守犬、\n田犬，\n則授擯者，\n既受，\n乃問犬名。\n牛則執紖，\n馬則執靮，\n皆右之。\n臣則左之。\n\n車則說綏，\n執以將命。\n甲，若有以前之，\n則執以將命；\n無以前之，\n則袒櫜奉冑。\n器則執蓋。\n弓則以左手屈韣執拊。\n劍則啟櫝，蓋襲之，\n加夫襓與劍焉。\n\n笏、書、脩、苞苴、弓、茵、席、枕、几、熲、杖、琴、瑟、戈有刃者櫝、筴、籥，\n其執之皆尚左手。\n刀卻刃授穎。\n削授拊。\n凡有刺刃者，\n以授人則辟刃。\n\n乘兵車，\n出先刃，\n入後刃。\n軍尚左，\n卒尚右。\n\n賓客主恭，\n祭祀主敬，\n喪事主哀，\n會同主詡。\n軍旅思險，\n隱情以虞。\n17.21燕侍食於君子，\n則先飯而後已；\n毋放飯，\n毋流歠；\n小飯而亟之；\n數噍，毋為口容。\n客自徹，\n辭焉則止。\n17.22客爵居左，\n其飲居右；\n介爵、酢爵、\n僎爵皆居右。17.23羞濡魚者進尾；\n冬右腴，\n夏右鰭；\n祭膴。\n17.24凡齊，\n執之以右，\n居之以左。17.25贊幣自左，\n詔辭自右。17.26酌尸之僕，\n如君之僕。\n其在車則左執轡，右受爵，\n祭左右軌范，乃飲。\n17.27凡羞有俎者，\n則於俎內祭。\n君子不食圂腴。\n小子走而不趨，\n舉爵則坐祭立飲。\n凡洗必盥。\n牛羊之肺，\n離而不提心。\n凡羞有湆者，\n不以齊。\n\n為君子擇葱薤，\n則絕其本末。\n羞首者，\n進喙祭耳。\n尊者以酌者之左為上尊。\n尊壺者面其鼻。\n飲酒者、禨者、醮者、\n有折俎不坐。\n未步爵，\n不嘗羞。\n17.28牛與羊魚之腥，\n聶而切之為膾；\n麋鹿為菹，\n野豕為軒，\n皆聶而不切；\n麇為辟雞，\n兔為宛脾，\n皆聶而切之。\n切葱若薤，\n實之醯以柔之。\n17.29其有折俎者，\n取祭肺，\n反之，\n不坐；\n燔亦如之。\n尸則坐。\n\n17.30衣服在躬，\n而不知其名為罔。\n17.31其未有燭，而有後至者，\n則以在者告。\n道瞽亦然。\n凡飲酒，為獻主者\n執燭抱燋，\n客作而辭，\n然後以授人。\n\n執燭，不讓、\n不辭、\n不歌。\n洗、盥、執食飲者勿氣，\n有問焉，\n則辟咡而對。\n17.32為人祭曰致福；\n為己祭而致膳於君子曰膳；\n祔、練曰告。\n\n凡膳告於君子，\n主人展之，\n以授使者于阼階之南，\n南面，再拜稽首送；\n反命，\n主人又再拜稽首。\n其禮：\n大牢則以牛左肩、臂、臑折九箇，\n少牢則以羊左肩七箇，\n犆豕則以豕左肩五箇。\n17.33國家靡敝，\n則車不雕幾，\n甲不組縢，\n食器不刻鏤，\n君子不履絲屨，\n馬不常秣。\n\n"}
{"id": "KR1d0052_018", "series": "KR1d0052", "text": "\n\n18.1發慮憲，\n求善良，\n足以謏聞，\n不足以動眾；\n就賢體遠，\n足以動眾，\n未足以化民。\n君子如欲化民成俗，\n其必由學乎！\n18.2玉不琢，\n不成器；\n人不學，\n不知道。\n是故古之王者\n建國君民，\n教學為先。\n《兌命》曰：\n「念終始典于學。」\n其此之謂乎！\n\n雖有嘉肴，\n弗食，\n不知其旨也；\n雖有至道，\n弗學，\n不知其善也。\n是故學然後知不足，\n教然後知困。\n\n知不足，\n然後能自反也；\n知困，\n然後能自強也。\n故曰：\n教學相長也。\n《兌命》曰：\n「學學半。」\n其此之謂乎。\n\n古之教者，\n家有塾，\n黨有庠，\n術有序，\n國有學。\n\n比年入學，\n中年考校。\n一年視離經辨志，\n三年視敬業樂群，\n五年視博習親師，\n七年視論學取友，\n謂之小成；\n九年知類通達，\n強立而不反，\n謂之大成。\n\n夫然後足以化民易俗，\n近者說服，\n而遠者懷之，\n此大學之道也。\n《記》曰：\n「蛾子時術之。」\n其此之謂乎。\n18.3大學始教，\n皮弁祭菜，\n示敬道也；\n《宵雅》肄三，\n官其始也；\n入學鼓篋，\n孫其業也；\n夏、楚二物，\n收其威也；\n\n未卜禘不視學，\n游其志也；\n時觀而弗語，\n存其心也；\n幼者聽而弗問，\n學不躐等也。\n此七者，\n教之大倫也。\n\n《記》曰：\n「凡學官先事，\n士先志。」\n其此之謂乎。\n\n大學之教也時，\n教必有正業，\n退息必有居。\n\n學，\n不學操縵，\n不能安弦；\n不學博依，\n不能安詩；\n不學雜服，\n不能安禮；\n不興其藝，\n不能樂學。\n\n故君子之於學也，\n藏焉，\n脩焉，\n息焉，\n遊焉。\n夫然，\n故安其學而親其師，\n樂其友而信其道。\n是以雖離師輔而不反也。\n\n《兌命》曰：\n「敬孫務時敏，\n厥脩乃來。」\n其此之謂乎。\n18.4今之教者，\n呻其佔畢，\n多其訊\n言，及于數，\n進而不顧其安，\n使人不由其誠，\n教人不盡其材；\n其施之也悖，\n其求之也佛。\n\n夫然，\n故隱其學而疾其師，\n苦其難而不知其益也，\n雖終其業，\n其去之必速。\n教之不刑，\n其此之由乎！\n\n大學之法，\n禁於未發之謂豫，\n當其可之謂時，\n不陵節而施之謂孫，\n相觀而善之謂摩。\n此四者，\n教之所由興也。\n18.5發然後禁，\n則扞格而不勝；\n時過然後學，\n則勤苦而難成；\n雜施而不孫，\n則壞亂而不脩；\n獨學而無友，\n則孤陋而寡聞；\n燕朋逆其師；\n燕辟廢其學。\n\n此六者，\n教之所由廢也。\n18.6君子既知教之所由興，\n又知教之所由廢，\n然後可以為人師也。\n\n故君子之教喻也，\n道而弗牽，\n強而弗抑，\n開而弗達。\n道而弗牽則和，\n強而弗抑則易，\n開而弗達則思；\n和易以思，\n可謂善喻矣。\n18.7學者有四失，\n教者必知之。\n人之學也，\n或失則多，\n或失則寡，\n或失則易，\n或失則止。\n\n此四者，\n心之莫同也。\n知其心，\n然後能救其失也。\n教也者，\n長善而救其失者也。\n\n善歌者，\n使人繼其聲；\n善教者，\n使人繼其志。\n其言也約而達，\n微而臧，\n罕譬而喻，\n可謂繼志矣。\n18.8君子知至學之難易，\n而知其美惡，\n然後能博喻；\n能博喻然後能為師；\n能為師然後能為長；\n能為長然後能為君。\n\n故師也者，\n所以學為君也。\n是故擇師不可不慎也。\n《記》曰：\n「三王四代唯其師。」\n此之謂乎。\n18.9凡學之道，\n嚴師為難。\n師嚴然後道尊，\n道尊然後民知敬學。\n是故君之所不臣於其臣者二：\n當其為尸則弗臣也，\n當其為師則弗臣也。\n\n大學之禮，\n雖詔於天子，\n無北面；\n所以尊師也。\n\n善學者，\n師逸而功倍，\n又從而庸之；\n不善學者，\n師勤而功半，\n又從而怨之。\n\n善問者，\n如攻堅木，\n先其易者，\n後其節目，\n及其久也，\n相說以解；\n不善問者反此。\n\n善待問者，\n如撞鐘，\n叩之以小者則小鳴，\n叩之以大者則大鳴，\n待其從容，\n然後盡其聲；\n不善荅問者反此。\n此皆進學之道也。\n18.10記問之學，\n不足以為人師。\n必也其聽語乎，\n力不能問，\n然後語之；\n語之而不知，\n雖舍之可也。\n\n良冶之子，\n必學為裘；\n良弓之子，\n必學為箕；\n始駕馬者反之，\n車在馬前。\n君子察於此三者，\n可以有志於學矣。\n18.11古之學者：\n比物醜類。\n鼓無當於五聲，\n五聲弗得不和。\n水無當於五色，\n五色弗得不章。\n學無當於五官，\n五官弗得不治。\n師無當於五服，\n五服弗得不親。\n18.12君子曰：\n「大德不官，\n大道不器，\n大信不約，\n大時不齊。\n察於此四者，\n可以有志於學矣。」\n\n三王之祭川也，\n皆先河而後海；\n或源也，\n或委也。\n此之謂務本。\n\n"}
{"id": "KR1d0052_019", "series": "KR1d0052", "text": "\n\n19.1凡音之起，\n由人心生也。\n人心之動，\n物使之然也。\n感於物而動，\n故形於聲。\n\n聲相應，\n故生變；\n變成方，\n謂之音；\n比音而樂之，\n及干戚、羽旄，\n謂之樂。\n\n樂者，\n音之所由生也；\n其本在人心之感於物也。\n是故其哀心感者，\n其聲噍以殺。\n其樂心感者，\n其聲嘽以緩。\n其喜心感者，\n其聲發以散。\n\n其怒心感者，\n其聲粗以厲。\n其敬心感者，\n其聲直以廉。\n其愛心感者，\n其聲和以柔。\n六者，\n非性也，\n感於物而后動。\n是故先王慎所以感之者。\n\n故禮以道其志，\n樂以和其聲，\n政以一其行，\n刑以防其姦。\n禮、樂、刑、政，\n其極一也；\n所以同民心而出治道也。\n\n凡音者，\n生人心者也。\n情動於中，\n故形於聲。\n聲成文，\n謂之音。\n\n是故\n治世之音安以樂，\n其政和。\n亂世之音怨以怒，\n其政乖。\n亡國之音哀以思，\n其民困。\n聲音之道，\n與政通矣。\n\n宮為君，\n商為臣，\n角為民，\n徵為事，\n羽為物。\n\n五者不亂，\n則無怗懘之音矣。\n宮亂則荒，\n其君驕。\n商亂則陂，\n其官壞。\n角亂則憂，\n其民怨。\n徵亂則哀，\n其事勤。\n\n羽亂則危，\n其財匱。\n五者皆亂，\n迭相陵，\n謂之慢。\n如此，\n則國之滅亡無日矣。\n\n鄭、衛之音，\n亂世之音也，\n比於慢矣。\n桑間、濮上之音，\n亡國之音也，\n其政散，\n其民流，\n誣上行私而不可止也。\n\n凡音者，\n生於人心者也。\n樂者，\n通倫理者也。\n是故\n知聲而不知音者，\n禽獸是也；\n知音而不知樂者，\n眾庶是也。\n唯君子為能知樂。\n\n是故\n審聲以知音，\n審音以知樂，\n審樂以知政，\n而治道備矣。\n\n是故\n不知聲者不可與言音，\n不知音者不可與言樂。\n知樂，\n則幾於禮矣。\n禮樂皆得，\n謂之有德。\n德者得也。\n\n是故\n樂之隆，\n非極音也。\n食饗之禮，\n非致味也。\n《清廟》之瑟，\n朱弦而疏越，\n壹倡而三歎，\n有遺音者矣。\n\n大饗之禮，\n尚玄酒而俎腥魚，\n大羹不和，\n有遺味者矣。\n是故先王之制禮樂也，\n非以極口腹耳目之欲也，\n將以教民平好惡\n而反人道之正也。\n\n人生而靜，\n天之性也；\n感於物而動，\n性之欲也。\n物至知知，\n然後好惡形焉。\n好惡無節於內，\n知誘於外，\n不能反躬，\n天理滅矣。\n\n夫物之感人無窮，\n而人之好惡無節，\n則是物至而人化物也。\n人化物也者，\n滅天理而窮人欲者也。\n於是有悖逆詐偽之心，\n有淫泆作亂之事。\n\n是故\n強者脅弱，\n眾者暴寡，\n知者詐愚，\n勇者苦怯，\n疾病不養，\n老幼孤獨不得其所，\n此大亂之道也。\n\n是故先王之制禮樂，\n人為之節；\n衰麻哭泣，\n所以節喪紀也；\n鐘鼓干戚，\n所以和安樂也；\n昏姻冠笄，\n所以別男女也；\n射鄉食饗，\n所以正交接也。\n\n禮節民心，\n樂和民聲，\n政以行之，\n刑以防之，\n禮、樂、刑、政，\n四達而不悖，\n則王道備矣。\n\n樂者為同，\n禮者為異。\n同則相親，\n異則相敬。\n樂勝則流，\n禮勝則離。\n合情飾貌者\n禮樂之事也。\n\n禮義立，\n則貴賤等矣；\n樂文同，\n則上下和矣；\n好惡著，\n則賢不肖別矣。\n刑禁暴，\n爵舉賢，\n則政均矣。\n\n仁以愛之，\n義以正之，\n如此，\n則民治行矣。\n\n樂由中出，\n禮自外作。\n樂由中出故靜，\n禮自外作故文。\n大樂必易，\n大禮必簡。\n\n樂至則無怨，\n禮至則不爭。\n揖讓而治天下者，\n禮樂之謂也。\n暴民不作，\n諸侯賓服，\n兵革不試，\n五刑不用，\n\n百姓無患，\n天子不怒，\n如此，\n則樂達矣。\n合父子之親，\n明長幼之序，\n以敬四海之內天子，\n如此，\n則禮行矣。\n19.2大樂與天地同和，\n大禮與天地同節。\n和故百物不失，\n節故祀天祭地，\n明則有禮樂，\n幽則有鬼神。\n如此，\n則四海之內，\n合敬同愛矣。\n\n禮者殊事合敬者也；\n樂者異文合愛者也。\n禮樂之情同，\n故明王以相沿也。\n故事與時並，\n名與功偕。\n19.3故鐘、鼓、管、磬，\n羽、籥、干、戚，\n樂之器也。\n屈伸俯仰，\n綴、兆、舒、疾，\n樂之文也。\n\n簠、簋、俎、豆，\n制度、文章，\n禮之器也。\n升降上下，\n周還裼襲，\n禮之文也。\n\n故知禮樂之情者能作，\n識禮樂之文者能述。\n作者之謂聖，\n述者之謂明；\n明聖者，\n述作之謂也。\n19.4樂者，\n天地之和也；\n禮者，\n天地之序也。\n和故百物皆化；\n序故群物皆別。\n樂由天作，\n禮以地制。\n\n過制則亂，\n過作則暴。\n明於天地，\n然後能興禮樂也。\n\n論倫無患，\n樂之情也；\n欣喜歡愛，\n樂之官也。\n中正無邪，\n禮之質也，\n莊敬恭順，\n禮之制也。\n\n若夫禮樂之施於金石，\n越於聲音，\n用於宗廟社稷，\n事乎山川鬼神，\n則此所與民同也。\n19.5王者功成作樂，\n治定制禮。\n其功大者其樂備，\n其治辯者其禮具。\n干戚之舞非備樂也，\n孰亨而祀非達禮也。\n\n五帝殊時，\n不相沿樂；\n三王異世，\n不相襲禮。\n樂極則憂，\n禮粗則偏矣。\n及夫敦樂而無憂，\n禮備而不偏者，\n其唯大聖乎？\n19.6天高地下，\n萬物散殊，\n而禮制行矣。\n流而不息，\n合同而化，\n而樂興焉。\n\n春作夏長，\n仁也；\n秋斂冬藏，\n義也。\n仁近於樂，\n義近於禮。\n\n樂者敦和，\n率神而從天，\n禮者別宜，\n居鬼而從地。\n故聖人作樂以應天，\n制禮以配地。\n禮樂明備，\n天地官矣。\n\n天尊地卑，\n君臣定矣。\n卑高已陳，\n貴賤位矣。\n動靜有常，\n小大殊矣。\n方以類聚，\n物以群分，\n則性命不同矣。\n\n在天成象，\n在地成形；\n如此，\n則禮者天地之別也。\n\n地氣上齊，\n天氣下降，\n陰陽相摩，\n天地相蕩，\n鼓之以雷霆，\n奮之以風雨，\n動之以四時，\n煖之以日月，\n而百化興焉。\n\n如此，\n則樂者天地之和也。\n\n化不時則不生，\n男女無辨則亂升；\n天地之情也。\n及夫禮樂之極乎天而蟠乎地，\n行乎陰陽而通乎鬼神；\n窮高極遠而測深厚。\n\n樂著大始，\n而禮居成物。\n著不息者天也，\n著不動者地也。\n一動一靜者\n天地之間也。\n故聖人曰「禮樂」云。\n19.7昔者，\n舜作五弦之琴以歌南風，\n夔始制樂以賞諸侯。19.8故天子之為樂也，\n以賞諸侯之有德者也。\n德盛而教尊，\n五穀時熟，\n然後賞之以樂。\n\n故其治民勞者，\n其舞行綴遠；\n其治民逸者，\n其舞行綴短。\n故觀其舞，\n知其德；\n聞其謚，\n知其行也。\n19.9《大章》，\n章之也。\n《咸池》，\n備矣。\n《韶》，\n繼也。\n《夏》，\n大也。\n殷周之樂，\n盡矣。\n\n天地之道，\n寒暑不時則疾，\n風雨不節則饑。\n教者，\n民之寒暑也；\n教不時則傷世。\n事者，\n民之風雨也；\n事不節則無功。\n\n然則先王之為樂也，\n以法治也，\n善則行象德矣。19.10夫豢豕為酒，\n非以為禍也，\n而獄訟益繁，\n則酒之流生禍也。\n\n是故先王因為酒禮，\n壹獻之禮，\n賓主百拜，\n終日飲酒而不得醉焉；\n此先王之所以備酒禍也。\n故酒食者所以合歡也；\n樂者所以象德也；\n禮者所以綴淫也。\n\n是故先王有大事，\n必有禮以哀之；\n有大福，\n必有禮以樂之。\n哀樂之分，\n皆以禮終。\n\n樂也者，\n聖人之所樂也，\n而可以善民心，\n其感人深，\n其移風易俗\n易，\n故先王著其教焉。\n19.11夫民有血氣心知之性，\n而無哀樂喜怒之常，\n應感起物而動，\n然後心術形焉。\n是故志微、噍殺之音作，\n而民思憂。\n嘽諧、慢易、\n繁文、簡節之音作，\n而民康樂。\n\n粗厲、猛起、\n奮末、廣賁之音作，\n而民剛毅。\n廉直、勁正、莊誠之音作，\n而民肅敬。\n寬裕、肉好、順成、和動之音作，\n而民慈愛。\n流辟、邪散、狄成、滌濫之音作，\n而民淫亂。\n19.12是故\n先王本之情性，\n稽之度數，\n制之禮義。\n合生氣之和，\n道五常之行，\n\n使之陽而不散，\n陰而不密，\n剛氣不怒，\n柔氣不懾，\n四暢交於中\n而發作於外，\n皆安其位而不相奪也；\n\n然後立之學等，\n廣其節奏，\n省其文采，\n以繩德厚。\n律小大之稱，\n比終始之序，\n以象事行。\n\n使親疏、貴賤、長幼、男女之理\n皆形見於樂，\n故曰：\n「樂觀其深矣。」\n\n土敝則草木不長，\n水煩則魚鱉不大，\n氣衰則生物不遂，\n世亂則禮慝而樂淫。\n\n是故其聲哀而不莊，\n樂而不安；\n慢易以犯節，\n流湎以忘本。\n廣則容姦，\n狹則思欲；\n感條暢之氣\n而滅平和之德。\n是以君子賤之也。\n19.13凡姦聲感人，\n而逆氣應之，\n逆氣成象，\n而淫樂興焉。\n正聲感人，\n而順氣應之，\n順氣成象，\n而和樂興焉。\n\n倡和有應，\n回邪曲直，\n各歸其分；\n而萬物之理，\n各以類相動也。\n是故\n君子反情以和其志，\n比類以成其行。\n\n姦聲、亂色\n不留聰明，\n淫樂、慝禮\n不接心術。\n惰慢、邪辟之氣\n不設於身體，\n使耳、目、鼻、口、心知、百體\n皆由順正以行其義。\n\n然後發以聲音，\n而文以琴瑟，\n動以干戚，\n飾以羽旄，\n從以簫管。\n奮至德之光，\n動四氣之和，\n以著萬物之理。\n\n是故清明象天，\n廣大象地，\n終始象四時，\n周還象風雨。\n五色成文而不亂，\n八風從律而不姦，\n百度得數而有常。\n\n小大相成，\n終始相生。\n倡和清濁，\n迭相為經。\n\n故樂行而倫清，\n耳目聰明，\n血氣和平，\n移風易俗，\n天下皆寧。\n19.14故曰：\n「樂者樂也。」\n君子樂得其道，\n小人樂得其欲。\n以道制欲，\n則樂而不亂；\n以欲忘道，\n則惑而不樂。\n19.15是故\n君子反情以和其志，\n廣樂以成其教，\n樂行，\n而民鄉方，\n可以觀德矣。\n\n德者性之端也。\n樂者\n德之華也。\n金石絲竹，\n樂之器也。\n詩言其志也，\n歌詠其聲也，\n舞動其容也。\n三者本於心，\n然後樂氣從之。\n\n是故情深而文明，\n氣盛而化神。\n和順積中而英華發外，\n唯樂不可以為偽。\n19.16樂者，\n心之動也；\n聲者，\n樂之象也。\n文采節奏，\n聲之飾也。\n君子動其本。19.17樂其象，\n然後治其飾。\n\n是故先鼓以警戒，\n三步以見方，\n再始以著往，\n復亂以飭歸。\n奮疾而不拔，\n極幽而不隱。\n獨樂其志，\n不厭其道；\n備舉其道，\n不私其欲。\n\n是故情見而義立，\n樂終而德尊。\n君子以好善，\n小人以聽過。\n故曰：\n「生民之道，\n樂為大焉。」\n19.18樂也者，施也；\n禮也者，報也。\n樂，\n樂其所自生；\n而禮，\n反其所自始。\n樂章德，\n禮報情反始也。\n19.19所謂大輅者，\n天子之車也。\n龍旂九旒，\n天子之旌也。\n青黑緣者，\n天子之寶龜也。\n從之以牛羊之群，\n則所以贈諸侯也。\n19.20樂也者，\n情之不可變者也。\n禮也者，\n理之不可易者也。\n樂統同，\n禮辨異，\n禮樂之說，\n管乎人情矣。\n19.21窮本知變，\n樂之情也；\n著誠去偽，\n禮之經也。\n禮樂偩天地之情，\n達神明之德，\n降興上下之神，\n而凝是精粗之體，\n領父子君臣之節。\n19.22是故\n大人舉禮樂，\n則天地將為昭焉。\n天地訢合，\n陰陽相得，\n煦嫗覆育萬物，\n\n然後草木茂，\n區萌達，\n羽翼奮，\n角觡生，\n蟄蟲昭蘇，\n羽者嫗伏，\n毛者孕鬻，\n胎生者不殰，\n而卵生者不殈，\n則樂之道歸焉耳。\n19.23樂者，\n非謂黃鐘、大呂、弦、歌、干、揚也，\n樂之末節也，\n故童者舞之。\n鋪筵、席，\n陳尊、俎，\n列籩、豆，\n以升降為禮者，\n禮之末節也，\n故有司掌之。\n\n樂師辨乎聲詩，\n故北面而弦；\n宗、祝辨乎宗廟之禮，\n故後尸；\n商祝辨乎喪禮，\n故後主人。\n\n是故\n德成而上，\n藝成而下；\n行成而先，\n事成而後。\n是故先王有上有下，\n有先有後，\n然後可以有制於天下也。\n19.24魏文侯問於子夏曰：\n「吾端冕而聽古樂，\n則唯恐臥；\n聽鄭、衛之音，\n則不知倦。\n敢問\n古樂之如彼何也？\n新樂之如此何也？」\n\n子夏對曰：\n「今夫古樂，\n進旅退旅，\n和正以廣。\n弦、匏、笙、簧，\n會守拊、鼓，\n始奏以文，\n復亂以武，\n治亂以相，\n訊疾以雅。\n\n君子於是語，\n於是道古，\n脩身及家，\n進俯退俯，\n姦聲以濫，\n溺而不止；\n及優、侏儒，\n獶雜子女，\n不知父子。\n樂終不可以語，\n不可以道古。\n此新樂之發也。\n\n今君之所問者樂也，\n所好者音也！\n夫樂者，\n與音相近而不同。」\n\n文侯曰：\n「敢問何如？」\n子夏對曰：\n「夫古者，\n天地順而四時當，\n民有德而五穀昌，\n疾疢不作而無妖祥，\n此之謂大當。\n\n然後聖人作為父子君臣，\n以為紀綱。\n紀綱既正，\n天下大定。\n天下大定，\n然後正六律，\n和五聲，\n弦歌《詩》、《頌》，\n此之謂德音；\n德音之謂樂。\n\n《詩》云：\n『莫其德音，\n其德克明。\n克明克類，\n克長克君，\n王此大邦；\n\n克順克俾，\n俾于文王，\n其德靡悔。\n既受帝祉，\n施于孫子。』\n此之謂也。\n\n今君之所好者，\n其溺音乎？」\n文侯曰：\n「敢問溺音何從出也？」\n子夏對曰：\n「鄭音好濫淫志，\n宋音燕女溺志，\n衛音趨數煩志，\n齊音敖辟喬志；\n\n此四者皆淫於色\n而害於德，\n是以祭祀弗用也。\n\n《詩》云：\n『肅雍和鳴，\n先祖是聽。』\n夫肅肅，\n敬也；\n雍雍，\n和也。\n夫敬以和，\n何事不行。\n\n為人君者\n謹其所好惡而已矣。\n君好之，\n則臣為之。\n上行之，\n則民從之。\n《詩》云：\n『誘民孔易。』\n此之謂也。\n\n然後\n聖人作為鞉、鼓、椌、楬、壎、篪，\n此六者，德音之音也。\n然後鍾、磬、竽、瑟以和之，\n干、戚、旄、狄以舞之，\n此所以祭先王之廟也，\n所以獻、酬、酳、酢也，\n所以官序貴賤各得其宜也，\n所以示後世有尊卑長幼之序也。\n\n鍾聲鏗，\n鏗以立號，\n號以立橫，\n橫以立武。\n君子聽鍾聲\n則思武臣。\n石聲磬，\n磬以立辨，\n辨以致死。\n\n君子聽磬聲\n則思死封疆之臣。\n絲聲哀，\n哀以立廉，\n廉以立志。\n君子聽琴瑟之聲\n則思志義之臣。\n竹聲濫，\n濫以立會，\n會以聚眾。\n\n君子聽竽、笙、簫、管之聲\n則思畜聚之臣。\n鼓鼙之聲讙，\n讙以立動，\n動以進眾。\n君子聽鼓鼙之聲\n則思將帥之臣。\n君子之聽音，\n非聽其鏗鎗而已也，\n彼亦有所合之也。」\n19.26賓（󰋎）\n牟賈侍坐於孔子，\n孔子與之言，及樂，\n曰：\n「夫《武》之備戒之已久，\n何也？」\n對曰：\n「病不得其眾也。」\n「詠歎之，\n淫液之，\n何也？」\n\n對曰：\n「恐不逮事也。」\n「發揚蹈厲之已蚤，\n何也？」\n對曰：\n「及時事也。」\n「《武》坐，致右憲左，\n何也？」\n對曰：\n「非《武》坐也。」\n\n「聲淫及商，\n何也？」\n對曰：\n「非《武》音也。」\n子曰：\n「若非《武》音，\n則何音也？」\n\n對曰：\n「有司失其傳也。\n若非有司失其傳，\n則武王之志荒矣。」\n子曰：\n「唯！\n丘之聞諸萇弘，\n亦若吾子之言是也。」\n\n賓牟賈起，\n免席而請曰：\n「夫《武》之備戒之已久，\n則既聞命矣，\n敢問\n遲之遲而又久，\n何也？」\n子曰：\n「居！\n吾語汝。\n\n夫樂者，\n象成者也；\n總干而山立，\n武王之事也；\n發揚蹈厲，\n大公之志也。\n《武》亂皆坐，\n周、召之治也。\n\n且夫《武》，\n始而北出，\n再成而滅商。\n三成而南，\n四成而南國是疆，\n五成而分周公左，召公右，\n六成復綴，\n以崇天子。\n\n夾振之而駟伐，\n盛威於中國也。\n分夾而進，\n事蚤濟也。\n久立於綴，\n以待諸侯之至也。\n\n且女獨未聞牧野之語乎？\n武王克殷，\n反商。\n未及下車\n而封黃帝之後於薊，\n封帝堯之後於祝，\n封帝舜之後於陳。\n\n下車而封夏后氏之後於杞，\n投殷之後於宋。\n封王子比干之墓：\n釋箕子之囚，\n使之行商容而復其位。\n庶民弛政，\n庶士倍祿。\n\n濟河而西，\n馬\n散之華山之陽\n而弗復乘；\n牛\n散之桃林之野\n而弗復服。\n車甲衅而藏之府庫，\n而弗復用。\n\n倒載干戈，\n包之以虎皮；\n將帥之士，\n使為諸侯；\n名之曰\n『建櫜』。\n然後\n天下知武王之不復用兵也。\n\n散軍而郊射，\n左射《貍首》，\n右射《騶虞》，\n而貫革之射息也。\n裨冕搢笏，\n而虎賁之士說劍也。\n祀乎明堂而民知孝。\n\n朝覲，\n然後諸侯知所以臣；\n耕藉，\n然後諸侯知所以敬。\n五者，\n天下之大教也。\n\n食三老、五更於大學，\n天子袒而割牲，\n執醬而饋，\n執爵而酳，\n冕而揔干，\n所以教諸侯之弟也。\n\n若此，\n則周道四達，\n禮樂交通。\n則夫《武》之遟久，\n不亦宜乎？」\n\n君子曰：\n「禮樂不可斯須去身。\n致樂以治心，\n則易直子諒之心油然生矣。\n易直子諒之心生則樂，\n樂則安，\n安則久，\n久則天，\n天則神。\n\n天則不言而信，\n神則不怒而威，\n致樂以治心者也。\n致禮以治躬則莊敬，\n莊敬則嚴威。\n心中斯須不和不樂，\n而鄙詐之心入之矣。\n外貌斯須不莊不敬，\n而易慢之心\n入之矣。\n\n故樂也者，\n動於內者也；\n禮也者，\n動於外者也。\n樂極和，\n禮極順，\n內和而外順，\n則民瞻其顏色，\n而弗與爭也；\n\n望其容貌，\n而民不生易僈焉。\n故德煇動於內，\n而民莫不承聽；\n理發諸外，\n而民莫不承順。\n故曰：\n「致禮樂之道，\n舉而錯之\n天下，\n無難矣。」\n\n樂也者，\n動於內者也；\n禮也者，\n動於外者也。\n故禮主其減，\n樂主其盈。\n禮減而進，\n以進為文；\n樂盈而反，\n以反為文。\n\n禮減而不進則銷，\n樂盈而不反則放；\n故禮有報而樂有反。\n禮得其報則樂，\n樂得其反則安；\n禮之報，\n樂之反，\n其義一也。\n\n夫樂者樂也，\n人情之所不能免也。\n樂必發於聲音，\n形於動靜，\n人之道也。\n聲音動靜，\n性術之變\n盡於此矣。\n\n故人不耐無樂，\n樂不耐無形，\n形而不為道，\n不耐無亂。\n19.27先王恥其亂，\n故制《雅》、《頌》之聲以道之，\n使其聲足樂而不流，\n使其文足論而不息，\n使其曲直、繁瘠、廉肉、節奏\n足以感動人之善心而已矣。\n不使放心邪氣得接焉，\n是先王立樂之方也。\n19.28是故樂在宗廟之中，\n君臣上下同聽之\n則莫不和敬；\n在族長鄉里之中，\n長幼同聽之\n則莫不和順；\n在閨門之內，\n父子兄弟同聽之\n則莫不和親。\n\n故樂者，\n審一以定和，\n比物以飾節；\n節奏合以成文。\n所以合和父子君臣，\n附親萬民也，\n是先王立樂之方也。\n\n故聽其《雅》、《頌》之聲，\n志意得廣焉；\n執其干戚，\n習其俯仰詘伸，\n容貌得莊焉；\n行其綴兆，\n要其節奏，\n行列得正焉，\n進退得齊焉。\n\n故樂者，\n天地之命，\n中和之紀，\n人情之所不能免也。\n\n夫樂者，\n先王之所以飾喜也，\n軍旅鈇鉞者，\n先王之所以飾怒也。\n故先王之喜怒\n皆得其儕焉。\n喜則天下和之，\n怒則暴亂者畏之。\n先王之道，\n禮樂可謂盛矣。\n19.29子贛見師乙而問焉，\n曰：\n「賜聞聲歌各有宜也，\n如賜者，\n宜何歌也？」\n師乙曰：\n「乙，賤工也，\n何足以問所宜？\n請誦其所聞，\n而吾子自執焉。\n\n愛者宜歌《商》；\n溫良而能斷者宜歌《齊》。\n夫歌者，\n直己而陳德也。\n動己而天地應焉，\n四時和焉，\n星辰理焉，\n萬物育焉。\n\n故《商》者，\n五帝之遺聲也。\n\n寬而靜，\n柔而正者宜歌《頌》。\n廣大而靜，\n疏達而信者宜歌《大雅》。\n恭儉而好禮者，\n宜歌《小雅》，\n正直而靜，\n廉而謙者宜歌《風》。\n肆直而慈愛。」\n商之遺聲也，\n商人識之，\n故謂之《商》。\n《齊》者，\n三代之遺聲也，\n齊人識之，\n故謂之《齊》。\n\n明乎商之音者，\n臨事而屢斷；\n明乎齊之音者，\n見利而讓。\n臨事而屢斷，\n勇也；\n見利而讓，\n義也。\n有勇有義，\n非歌孰能保此？\n\n故歌者，\n上如抗，\n下如隊，\n曲如折，\n止如槀木，\n倨中矩，\n句中鉤，\n纍纍乎端如貫珠。\n\n故歌之為言也，\n長言之也。\n說之，\n故言之；\n言之不足，\n故長言之；\n長言之不足，\n故嗟歎之；\n\n嗟歎之不足，\n故不知手之舞之，\n足之蹈之也。」\n子貢問樂。\n\n"}
{"id": "KR1d0052_020", "series": "KR1d0052", "text": "\n\n20.1諸侯行而死於館，\n則其復\n如於其國。\n如於道，\n則升其乘車之左轂，\n以其綏復。\n其輤有裧，\n緇布裳帷，素錦以為屋而行。\n\n至於廟門，\n不毀牆，\n遂入，適所殯，\n唯輤為說於廟門外。\n20.2大夫士死於道，\n則升其乘車之左轂，\n以其綏復。\n如於館死，\n則其復\n如於家。\n\n大夫以布為輤而行，\n至於家而說輤，\n載以輲車，\n入自門，\n至於阼階下而說車，\n舉自阼階，\n升適所殯。\n士輤，\n葦席以為屋，\n蒲席以為裳帷。\n20.3凡訃於其君，\n曰：\n「君之臣某死。」\n父母、妻、長子，\n曰：\n「君之臣某之某死。」\n君訃於他國之君，\n曰：\n「寡君不祿，\n敢告於執事。」\n\n夫人，\n曰：\n「寡小君不祿。」\n大子之喪，\n曰：\n「寡君之適子某死。」\n\n大夫訃於同國：\n適者，\n曰：\n「某不祿」；\n訃於士，\n亦曰：\n「某不祿。」\n訃於他國之君，\n曰：\n「君之外臣寡大夫某死。」\n\n訃於適者，\n曰：\n「吾子之外私寡大夫\n某不祿，\n使某實。」\n訃於士，\n亦曰：\n「吾子之外私寡大夫某不祿，\n使某實。」\n\n士訃於同國，大夫，\n曰：\n「某死。」\n訃於士，\n亦曰：\n「某死。」\n\n訃於他國之君，\n曰：\n「君之外臣某死。」\n訃於大夫，\n曰：\n「吾子之外私某死。」\n訃於士，\n亦曰：\n「吾子之外私某死。」\n\n大夫次於公館以終喪，\n士練而歸。\n士次於公館，\n大夫居廬，\n士居堊室。\n\n大夫為其父母、兄弟之未為大夫者之喪\n服如士服。\n士為其父母、兄弟之為大夫者之喪\n服如士服。\n大夫之適子，\n服大夫之服。\n20.4大夫之庶子為大夫，\n則為其父母服大夫服；\n其位\n與未為大夫者齒。20.5士之子為大夫，\n則其父母弗能主也，\n使其子主之。\n無子，\n則為之置後。\n\n大夫卜宅與葬日，\n有司麻衣、布衰、布帶，\n因喪屨，\n緇布冠不蕤，\n占者皮弁。\n如筮，\n則史練冠、長衣以筮。\n占者朝服。\n\n大夫之喪，\n既薦馬。\n薦馬者，\n哭踊，\n出，\n乃包奠，而讀書。\n大夫之喪，\n大宗人相，\n小宗人命龜，\n卜人作龜。\n\n內子以鞠衣、\n襃衣，\n素沙。\n下大夫以襢衣，\n其餘如士。\n\n復，\n諸侯以襃衣、冕服、\n爵弁服。\n夫人稅衣、揄狄，\n狄、稅素沙。\n\n復西上。\n大夫不揄絞\n屬於池下。\n大夫附於士，\n士不附於大夫，\n附於大夫之昆弟。\n無昆弟，\n則從其昭穆。\n雖王父母在，\n亦然。\n\n婦附於其夫之所附之妃，\n無妃，\n則亦從其昭穆之妃。\n妾附於妾祖姑，\n無妾祖姑，\n則亦從其昭穆之妾。\n\n男子附於王父則配；\n女子附於王母，\n則不配。\n公子附於公子。20.6君薨，\n大子號稱「子」，\n待猶君也。\n20.7有三年之練冠，\n則以大功之麻易之；\n唯杖、屨不易。\n有父母之喪，\n尚功衰，\n而附兄弟之殤則練冠。\n附於殤，\n稱「陽童某甫」，\n不名，\n神也。\n20.8凡異居，\n始聞兄弟之喪，\n唯以哭對，\n可也。\n其始麻，\n散帶絰。\n\n未服麻而奔喪，\n及主人之未成絰也：\n疏者\n與主人皆成之；\n親者\n終其麻帶絰之日數。\n20.9主妾之喪，\n則自附，至於練、祥，\n皆使其子主之。\n其殯祭，\n不於正室。\n君不撫僕、妾。20.10女君死，\n則妾為女君之黨服。\n攝女君，\n則不為先女君之黨服。\n\n聞兄弟之喪，\n大功以上，\n見喪者之鄉而哭。\n適兄弟之送葬者弗及，\n遇主人於道，\n則遂之於墓。\n凡主兄弟之喪，\n雖疏亦虞之。\n20.11凡喪服未畢，\n有弔者，\n則為位而哭拜踊。\n大夫之哭大夫，\n弁絰；\n大夫與殯，\n亦弁絰。\n大夫有私喪之葛，\n則於其兄弟之輕喪，\n則弁絰。\n20.12為長子杖，\n則其子不以杖即位。\n為妻，\n父母在，\n不杖，\n不稽顙。\n母在，\n不稽顙。\n稽顙者，\n其贈也拜。\n\n違諸侯，之大夫，\n不反服。\n違大夫，之諸侯，\n不反服。\n\n喪冠條屬，\n以別吉凶。\n三年之練冠，\n亦條屬，\n右縫，\n小功以下左。\n緦冠繰纓。\n大功以上散帶。\n\n朝服十五升，\n去其半而緦；\n加灰\n錫也。\n\n諸侯相襚，\n以後路與冕服。\n先路與襃衣\n不以襚。\n遣車視牢具。\n疏布輤，\n四面有章，\n置於四隅。\n\n載粻，\n有子曰：\n「非禮也。\n喪奠\n脯、醢而已。」\n祭稱「孝子」、「孝孫」。\n喪稱「哀子」、「哀孫」。\n端衰、\n喪車，\n皆無等。\n\n大白冠、\n緇布之冠，\n皆不蕤。\n委武玄、縞而後蕤。\n\n大夫冕而祭於公，\n弁而祭於己。\n士弁而祭於公，\n冠而祭於己。\n士弁而親迎，\n然則\n士弁而祭於己可也。\n\n暢，臼以椈，\n杵以梧。\n枇以桑，\n長三尺；\n或曰五尺。\n畢用桑，\n長三尺，\n刊其柄與末。\n20.13率𢄔，\n諸侯大夫皆五采；\n士二采。20.14醴者，\n稻醴也。\n甕、甒、筲、衡，\n實見間，\n而后折入。20.15重，\n既虞而埋之。\n20.16凡婦人，\n從其夫之爵位。\n小斂、大斂、啟，\n皆辯拜。20.17朝夕哭\n不帷。\n無柩者不帷。\n20.18君若載而后弔之，\n則主人東面而拜，\n門右北面而踊。\n出待，\n反而后奠。\n20.19子羔之襲也：\n繭衣裳與稅衣、纁袡為一，\n素端一，\n皮弁一，\n爵弁一，\n玄冕一。\n曾子曰：\n「不襲婦服。」\n20.20為君使而死，公館\n復；\n私館不復。\n公館者，\n公宮與公所為也。\n私館者，\n自卿大夫以下之家也。\n20.21公七踊，\n大夫五踊，\n婦人居間；\n士三踊，\n婦人皆居間。\n\n公襲：\n卷衣一，\n玄端一，\n朝服一，\n素積一，\n纁裳一，\n爵弁二，\n玄冕一，\n襃衣一。\n\n朱綠帶，\n申加大帶於上。\n\n小斂環絰，\n公、大夫、士一也。\n公視大斂，\n公升，\n商祝鋪席，\n乃斂。\n魯人之贈也：\n三玄二纁，\n廣尺，\n長終幅。\n\n弔者即位于門西，\n東面；\n其介在其東南，\n北面西上，\n西於門。\n主孤西面。\n相者受命曰：\n「孤某使某請事。」\n客曰：\n「寡君使某，如何不淑」；\n\n相者入告，\n出曰：\n「孤某須矣。」\n弔者入，\n主人升堂，\n西面。\n弔者升自西階，\n\n東面，\n致命曰：\n「寡君聞君之喪，\n寡君使某，\n如何不淑！」\n子拜稽顙，\n弔者降，\n反位。\n\n含者執璧將命，曰：\n「寡君使某含。」\n相者入告，\n出曰：\n「孤某須矣。」\n含者入，\n升堂，\n致命。\n再拜稽顙。\n\n含者坐委于殯東南，\n有葦席；\n既葬，\n蒲席。\n降，\n出，\n反位。\n\n宰夫朝服，\n即喪屨，升自西階，\n西面，\n坐取璧，\n降自西階，以東。\n\n襚者曰：\n「寡君使某襚。」\n相者入告，\n出曰：\n「孤某須矣。」\n襚者執冕服：\n左執領，\n右執要，入，\n升堂致命曰：\n「寡君使某襚。」\n\n子拜稽顙。\n委衣于殯東。\n襚者降，\n受爵弁服於門內霤，\n將命，\n子拜稽顙，\n如初。\n受皮弁服於中庭，\n自西階受朝服，\n自堂受玄端，\n\n將命，\n子拜稽顙，\n皆如初。\n襚者降，\n出，\n反位。\n宰夫五人\n舉以東。\n降自西階。\n其舉亦西面。\n\n上介賵：\n執圭將命，\n曰：\n「寡君使某賵。」\n相者入告，\n反命曰：\n「孤某須矣。」\n\n陳乘黃、\n大路於中庭，\n北輈。\n執圭將命。\n客使自下，\n由路西。\n子拜稽顙，\n坐委於殯東南隅。\n宰舉以東。\n\n凡將命，\n鄉殯將命，\n子拜稽顙。\n西面而坐\n委之。\n\n宰舉璧與圭，\n宰夫舉襚，\n升自西階，\n西面\n坐取之，\n降自西階。\n賵者出，\n反位于門外。\n\n上客臨，\n曰：\n「寡君有宗廟之事，\n不得承事，\n使一介老某相執綍。」\n\n相者反命，\n曰：\n「孤某須矣。」\n臨者入門右，\n介者皆從之，\n立于其左，東上。\n\n宗人納賓，\n升，\n受命于君；\n降曰：\n「孤敢辭吾子之辱，\n請吾子之復位。」\n客對曰：\n「寡君命，某\n毋敢視賓客，\n敢辭。」\n\n宗人反命曰：\n「孤敢固辭吾子之辱，\n請吾子之復位。」\n客對曰：\n「寡君命，某\n毋敢視賓客，\n敢固辭。」\n\n宗人反命曰：\n「孤敢固辭吾子之辱，\n請吾子之復位。」\n客對曰：\n「寡君命，\n使臣某\n毋敢視賓客，\n是以敢固辭。\n固辭不獲命，\n敢不敬從。」\n\n客立于門西，\n介立于其左，\n東上。\n孤降自阼階，\n拜之，\n升，哭，\n與客拾踊三。\n客出，\n送于門外，\n拜稽顙。\n20.22其國有君喪，\n不敢受弔。\n20.23外宗房中南面，\n小臣鋪席，\n商祝鋪絞、紟、衾，\n士盥于盤北，\n舉遷尸于斂上，\n卒斂，\n宰告，\n子馮之踊。\n夫人東面坐，\n馮之興踊。\n\n士喪有與天子同者三：\n其終夜燎，\n及乘人，\n專道而行。\n\n"}
{"id": "KR1d0052_021", "series": "KR1d0052", "text": "\n\n21.1有父之喪，\n如未沒喪而母死，\n其除父之喪也，\n服其除服。\n卒事，\n反喪服。\n21.2雖諸父昆弟之喪，\n如當父母之喪，\n其除諸父昆弟之喪也，\n皆服其除喪之服。\n卒事，\n反喪服。\n\n如三年之喪，\n則既顈，\n其練、祥皆行。\n王父死，\n未練、祥而孫又死，\n猶是附於王父也。\n21.3有殯，\n聞外喪，\n哭之他室。\n入奠，\n卒奠\n出，\n改服即位，\n如始即位之禮。\n21.4大夫士將與祭於公，\n既視濯，\n而父母死，\n則猶是與祭也，\n次於異宮。\n既祭，\n釋服，出公門外\n哭而歸。\n其它，\n如奔喪之禮。\n\n如未視濯，\n則使人告。\n告者反，\n而后哭。\n如諸父、昆弟、姑、姊妹之喪，\n則既宿，\n則與祭。\n卒事，\n出公門，\n釋服而后歸。\n\n其它如奔喪之禮，\n如同宮，\n則次于異宮。\n21.5曾子問曰：\n「卿大夫將為尸於公，\n受宿矣，\n而有齊衰內喪，\n則如之何？」\n孔子曰：\n「出舍乎公宮以待事，\n禮也。」\n\n孔子曰：\n「尸弁冕而出，\n卿、大夫、士皆下之。\n尸必式，必有前驅。」\n21.6父母之喪，\n將祭\n而昆弟死；\n既殯而祭。\n如同宮，\n則雖臣妾，\n葬而后祭。\n\n祭，\n主人之升降散等，\n執事者亦散等。\n雖虞、附亦然。\n21.7自諸侯達諸士，\n小祥之祭，\n主人之酢也嚌之；\n眾賓、兄弟\n則皆啐之。\n大祥：\n主人啐之，\n眾賓、兄弟皆飲之\n可也。\n21.8凡侍祭喪者，\n告賓祭薦而不食。\n\n子貢問喪，\n子曰：\n「敬為上，\n哀次之，\n瘠為下。\n顏色稱其情；\n戚容稱其服。」\n\n「請問兄弟之喪。」\n子曰：\n「兄弟之喪，\n則存乎書策矣。」\n君子不奪人之喪，\n亦不可奪喪也。\n\n孔子曰：\n「少連、大連善居喪，\n三日不怠，\n三月不解，\n期悲哀，\n三年憂。\n東夷之子也。」\n21.9三年之喪，\n言而不語，\n對而不問：\n廬、\n堊室之中，\n不與人坐焉；\n在堊室之中，\n非時見乎母也，\n不入門。\n\n疏衰皆居堊室，不廬。\n廬，\n嚴者也。\n21.10妻視叔父母，\n姑、姊妹視兄弟，\n長、中、下殤視成人。21.11親喪外除，\n兄弟之喪內除。21.12視君之母與妻，\n比之兄弟。\n發諸顏色者\n亦不飲食也。\n21.13免喪之外，\n行於道路，\n見似目瞿，\n聞名心瞿。\n弔死而問疾，\n顏色戚容必有以異於人也。\n\n如此\n而后可以服三年之喪。\n其餘\n則直道而行之\n是也。\n21.14祥，\n主人之除也，\n於夕為期，\n朝服。\n祥因其故服。\n子游曰：\n「既祥，\n雖不當縞者必縞，\n然後反服。」\n\n當袒，\n大夫至，\n雖當踊，\n絕踊而拜之，\n反改成踊，\n乃襲。\n於士，\n既事成踊，\n襲而后拜之，\n不改成踊。\n\n上大夫之虞也\n少牢。\n卒哭成事，\n附，\n皆大牢。\n下大夫之虞也\n犆牲。\n卒哭成事，\n附，\n皆少牢。\n21.15祝稱卜葬、虞，\n子孫曰「哀」，\n夫曰「乃」，\n兄弟曰「某」，\n卜葬其兄弟曰「伯子某」。\n21.16古者，\n貴賤皆杖。\n叔孫武叔朝，\n見輪人以其杖關轂而輠輪者，\n於是，\n有爵而后杖也。\n21.17鑿巾以飯，\n公羊賈為之也。21.18冒者何也？\n所以揜形也。\n自襲以至小斂，\n不設冒則形，\n是以襲而后設冒也。\n21.19或問於曾子曰：\n「夫既遣而包其餘，\n猶既食而裹其餘與？\n君子既食，\n則裹其餘乎？」\n\n曾子曰：\n「吾子不見大饗乎？\n夫大饗，\n既饗，\n卷三牲之俎歸于賓館。\n父母而賓客之，\n所以為哀也！\n子不見大饗乎！」\n21.20非為人喪，\n問與賜與。21.21三年之喪，\n以其喪拜；\n非三年之喪，\n以吉拜。\n\n三年之喪，\n如或遺之酒肉，\n則受之，必三辭。\n主人衰絰而受之。\n如君命，\n則不敢辭，\n受而薦之。\n\n喪者不遺人，\n人遺之，\n雖酒肉，\n受也。\n從父昆弟以下，\n既卒哭，\n遺人可也。\n\n縣子曰：\n「三年之喪，\n如斬。\n期之喪，\n如剡。」\n\n期之喪，\n十一月而練，\n十三月而祥，\n十五月而禫。\n三年之喪，\n雖功衰不弔，\n自諸侯達諸士。\n如有服而將往哭之，\n則服其服而往。\n練則弔。\n\n既葬，\n大功弔，\n哭而退，\n不聽事焉。\n期之喪，\n未葬，\n弔於鄉人，\n哭而退，\n不聽事焉。\n\n功衰弔，\n待事，不執事。\n小功緦，\n執事，不與於禮。\n21.22相趨也，\n出宮而退。\n相揖也，\n哀次而退。\n相問也，\n既封而退。\n相見也，\n反哭而退。\n朋友，\n虞、（附）而退。\n21.23弔\n非從主人也。\n四十者執綍：\n鄉人五十者從反哭，\n四十者待盈坎。\n21.24喪食雖惡必充饑，\n饑而廢事，\n非禮也；\n飽而忘哀，\n亦非禮也。\n\n視不明，\n聽不聰，\n行不正，\n不知哀，\n君子病之。\n故有疾飲酒食肉，\n五十不致毀，\n六十不毀，\n七十飲酒食肉，\n皆為疑死。\n21.25有服，\n人召之食，\n不往。\n大功以下，\n既葬，\n適人，\n人食之，\n其黨也食之，\n非其黨弗食也。\n\n功衰，食菜果，\n飲水漿，\n無鹽、酪。\n不能食食，\n鹽、酪可也。\n\n孔子曰：\n「身有瘍則浴，\n首有創則沐，\n病則飲酒食肉。\n毀瘠為病，\n君子弗為也。\n毀而死，\n君子謂之無子。」\n21.26非從柩與反哭，\n無免於堩。21.27凡喪，\n小功以上，\n非虞、附、練、祥，\n無沐浴。\n21.28疏衰之喪，\n既葬，\n人請見之，\n則見；\n不請見人。\n小功，\n請見人可也。\n大功不以執摯。\n唯父母之喪，\n不辟涕泣而見人。\n21.29三年之喪，\n祥而從政；\n期之喪，\n卒哭而從政；\n九月之喪，\n既葬而從政；\n小功緦之喪，\n既殯而從政。\n\n曾申問於曾子曰：\n「哭父母有常聲乎？」\n曰：\n「中路嬰兒失其母焉，\n何常聲之有？」\n\n卒哭而諱。\n王父母、兄弟、\n世父、叔父、\n姑、姊妹。\n子與父同諱。\n母之諱，\n宮中諱。\n妻之諱，\n不舉諸其側；\n與從祖昆弟同名則諱。\n\n以喪冠者，\n雖三年之喪\n可也。\n既冠於次，\n入哭踊，\n三者三，\n乃出。\n\n大功之末，\n可以冠子，\n可以嫁子。\n父，\n大功之末，\n可以冠子，\n可以嫁子，\n可以取婦。\n\n己，\n雖小功，\n既卒哭，\n可以冠，\n取妻；\n下殤之小功\n則不可。\n21.30凡弁絰，\n其衰侈袂。\n\n父有服，\n宮中子不與於樂。\n母有服，\n聲聞焉不舉樂。\n妻有服，\n不舉樂於其側。\n大功將至，\n辟琴瑟。\n小功至，\n不絕樂。\n21.31姑、姊妹，\n其夫死，\n而夫黨無兄弟，\n使夫之族人主喪。\n妻之黨，\n雖親弗主。\n\n夫若無族矣，\n則前後家，\n東西家；\n無有，\n則里尹主之。\n或曰：\n主之，\n而附於夫之黨。\n21.32麻者不紳，\n執玉不麻。\n麻不加於采。21.33國禁哭，\n則止，朝夕之奠\n即位，自因也。\n\n童子哭不偯，\n不踊，\n不杖，\n不菲，\n不廬。\n\n孔子曰：\n「伯母、叔母\n疏衰，\n踊不絕地。\n姑、姊妹之大功，\n踊絕於地。\n如知此者，\n由文矣哉！\n由文矣哉！」\n21.34世柳之母死，\n相者由左。\n世柳死，\n其徒由右相。\n由右相，\n世柳之徒為之也。\n21.35天子飯，\n九貝；\n諸侯七，\n大夫五，\n士三。\n\n士三月而葬，\n是月也卒哭；\n大夫三月而葬，\n五月而卒哭；\n諸侯五月而葬，\n七月而卒哭。\n士三虞，\n大夫五，\n諸侯七。\n\n諸侯使人弔，\n其次：\n含、襚、賵、臨，\n皆同日而畢事者也，\n其次如此也。\n\n卿大夫疾，\n君問之無筭；\n士壹問之。\n君於卿大夫，\n比葬不食肉，\n比卒哭不舉樂；\n為士，\n比殯不舉樂。\n21.36升正柩，\n諸侯執綍五百人，\n四綍，\n皆衘枚，\n司馬執鐸，\n左八人，\n右八人，\n匠人執羽葆御柩。\n\n大夫之喪，\n其升正柩也，\n執引者三百人，\n執鐸者\n左右各四人，\n御柩以茅。\n21.37孔子曰：\n「管仲鏤簋而朱紘，\n旅樹而反坫，\n山節而藻梲。\n賢大夫也，\n而難為上也。\n\n晏平仲祀其先人。\n豚肩不揜豆。\n賢大夫也，\n而難為下也。\n君子上不僣上，\n下不偪下。」\n21.38婦人非三年之喪，\n不踰封而弔。\n如三年之喪，\n則君夫人歸。\n夫人，\n其歸也以諸侯之弔禮；\n其待之也，\n若待諸侯然。\n\n夫人至，\n入自闈門，\n升自側階，\n君在阼。\n其他如奔喪禮然。21.39嫂不撫叔，\n叔不撫嫂。\n\n君子有三患：\n未之聞，\n患弗得聞也；\n既聞之，\n患弗得學也；\n既學之，\n患弗能行也。\n\n君子有五恥：\n居其位，\n無其言，\n君子恥之。\n有其言，\n無其行，\n君子恥之。\n\n既得之而又失之，\n君子恥之。\n地有餘而民不足，\n君子恥之。\n眾寡均而倍焉，\n君子恥之。\n21.40孔子曰：\n「凶年則乘駑馬。\n祀，\n以下牲。」21.41恤由之喪，\n哀公使孺悲之孔子學\n「士喪禮」，\n《士喪禮》於是乎書。\n21.42子貢觀於蜡。\n孔子曰：\n「賜也樂乎？」\n對曰：\n「一國之人皆若狂，\n賜未知其樂也！」\n\n子曰：\n「百日之蜡，\n一日之澤，\n非爾所知也。\n張而不弛，\n文武弗能也；\n弛而不張，\n文武弗為也。\n一張一弛，\n文武之道也。」\n21.43孟獻子曰：\n「正月日至，\n可以有事於上帝；\n七月日至，\n可以有事於祖。」\n七月而禘，\n獻子為之也。21.44夫人之不命於天子，\n自魯昭公始也。\n21.45外宗為君、夫人，\n猶內宗也。\n21.46廄焚，\n孔子拜鄉人為火來者。\n拜之，\n士壹，\n大夫再。\n亦相弔之道也。\n\n孔子曰：\n「管仲遇盜，\n取二人焉，\n上以為公臣，\n曰：\n『『其所與遊辟也。\n可人也！』\n\n管仲死，\n桓公使為之服。\n宦於大夫者之為之服也，\n自管仲始也，\n有君命焉爾也。」\n21.47過而舉君之諱，\n則起。\n與君之諱同，\n則稱字。21.48內亂不與焉，\n外患弗辟也。\n21.49贊，\n大行曰圭。\n公九寸，\n侯伯七寸，\n子男五寸。\n博三寸，\n厚半寸。\n剡上，\n左右各寸半，\n玉也。\n\n藻三采六等。\n哀公問子羔曰：\n「子之食奚當？」\n對曰：\n「文公之下執事也。」\n21.50成廟則釁之。\n其禮：\n祝、宗人、宰夫、雍人，\n皆爵弁、純衣。\n雍人拭羊，\n宗人視之，\n宰夫北面\n于碑南，\n東上。\n\n雍人舉羊\n升屋，自中，\n中屋南面\n刲羊，\n血流于前，\n乃降。\n門、夾室\n皆用雞。\n先門而後夾室。\n\n其衈\n皆于屋下。\n割雞，\n門當門，\n夾室中室。\n有司皆鄉室而立，\n門則有司當門北面。\n既事，\n宗人告事畢，\n乃皆退。\n\n反命于君曰：\n「釁某廟事畢。」\n反命于寢，\n君南鄉于門內朝服。\n既反命，\n乃退。\n路寢成，\n則考之而不釁。\n釁屋者，\n交神明之道也。\n\n凡宗廟之器，\n其名者\n成，則釁之以豭豚。\n21.51諸侯出夫人，\n夫人比至于其國，\n以夫人之禮行；\n至，\n以夫人入。\n使者將命曰：\n「寡君不敏，\n不能從而事社稷、宗廟，\n使使臣某，\n敢告於執事。」\n\n主人對曰：\n「寡君固前辭『不教』矣，\n寡君敢不敬須以俟命。」\n有司官陳器皿；\n主人有司亦官受之。\n\n妻出，\n夫使人致之，曰：\n「某不敏，\n不能從而共粢盛，\n使某也敢告於侍者。」\n主人對曰：\n「某之子不肖，\n不敢辟誅，\n敢不敬須以俟命。」\n\n使者退，\n主人拜送之。\n如舅在，\n則稱舅。\n舅沒，\n則稱兄。\n無兄，\n則稱夫。\n\n主人之辭曰：\n「某之子不肖。」\n如姑、姊妹，\n亦皆稱之。\n\n孔子曰：\n「吾食於少施氏而飽，\n少施氏食我以禮。\n吾祭，\n作而辭曰：\n『疏食不足祭也。』\n吾飧，\n作而辭曰：\n『疏食也，\n不敢以傷吾子。』」\n\n納幣一束：\n束五兩，\n兩五尋。\n婦見舅姑，\n兄弟、姑、姊妹\n皆立于堂下，\n西面，北上，\n是見已。\n見諸父\n各就其寢。\n\n女雖未許嫁，\n年二十而笄，\n禮之，\n婦人執其禮。\n燕則鬈首。\n21.52韠，\n長三尺，\n下廣二尺，\n上廣一尺。\n會去上五寸，\n紕以爵韋六寸，\n不至下五寸。\n純以素，\n紃以五采。\n\n"}
{"id": "KR1d0052_022", "series": "KR1d0052", "text": "\n\n22.1疾病，\n外內皆埽。22.2君、大夫徹縣，\n士去琴瑟。\n寢東首於北牖下。\n廢床。\n徹褻衣，\n加新衣，\n體一人。\n\n男女改服。\n屬纊以俟絕氣。\n男子不死於婦人之手，\n婦人不死於男子之手。22.3君夫人卒於路寢，\n大夫世婦卒於適寢，\n內子未命，\n則死於下室。\n遷尸于寢，\n士士之妻皆死于寢。\n22.4復，\n有林麓，\n則虞人設階；\n無林麓，\n則狄人設階。\n22.5小臣復，\n復者朝服。\n君以卷，\n夫人以屈狄；\n大夫以玄赬，\n世婦以襢衣；\n士以爵弁，\n士妻以稅衣。\n皆升自東榮，\n中屋履危，\n\n北面三號，\n捲衣投于前，\n司服受之，\n降自西北榮。\n其為賓，\n則公館復，\n私館不復；\n其在野，\n則升其乘車之左轂而復。\n\n復衣不以衣尸，\n不以斂。\n婦人復，\n不以袡。\n凡復，\n男子稱名，\n婦人稱字。\n唯哭先復，\n復而後行死事。\n22.6始卒，\n主人啼，\n兄弟哭，\n婦人哭踊。\n\n既正尸，\n子坐于東方，\n卿、大夫、父、兄、子姓立于東方，\n有司、庶士哭于堂下，北面；\n夫人坐于西方，\n內命婦、姑、姊妹、子姓立于西方，\n外命婦率外宗哭于堂上，北面。\n22.7大夫之喪，\n主人坐于東方，\n主婦坐于西方，\n其有命夫、命婦則坐，\n無則皆立。\n士之喪，\n主人、父、兄、子姓皆坐于東方，\n主婦、姑、姊妹、子姓皆坐于西方。\n凡哭尸于室者，\n主人二手承衾而哭。\n22.8君之喪，\n未小斂，\n為寄公、國賓出；\n大夫之喪，\n未小斂，\n為君命出；\n士之喪，\n於大夫不當斂而出。\n22.9凡主人之出也，\n徒跣扱衽拊心，\n降自西階。\n君拜寄公，國賓于位；\n大夫於君命，\n迎于寢門外，\n使者升堂致命，\n主人拜于下；\n\n士於大夫親弔，\n則與之哭；\n不逆於門外。\n22.10夫人為寄公夫人出，\n命婦為夫人之命出，\n士妻不當斂，\n則為命婦出。\n22.11小斂，\n主人即位于戶內，\n主婦東面，\n乃斂。\n\n卒斂，\n主人馮之踊，\n主婦亦如之。\n主人袒，說髦，\n括髮以麻，\n婦人髽，\n帶麻于房中。\n22.12徹帷，\n男女奉尸夷于堂，\n降拜。22.13君拜寄公、國賓，\n大夫士拜卿大夫於位，\n於士旁三拜；\n大夫亦拜寄公夫人於堂上，\n大夫內子、\n士妻特拜\n命婦、\n氾拜眾賓於堂上。\n\n主人即位，\n襲、帶、絰、踊。\n－母之喪，\n即位而免，\n乃奠。\n弔者襲裘，\n加武，帶、絰，\n與主人拾踊。\n22.14君喪，\n虞人出木、角，\n狄人出壺，\n雍人出鼎，\n司馬縣之，\n乃官代哭，\n大夫官代哭，\n不縣壺，\n士代哭不以官。\n\n君堂上二燭、\n下二燭，\n大夫堂上一燭、\n下二燭，\n士堂上一燭、\n下一燭。\n22.15賓出，徹帷。22.16哭尸于堂上，\n主人在東方，\n由外來者在西方，\n諸婦南鄉。\n22.17婦人迎客、送客不下堂，\n下堂不哭；\n男子出寢門\n見人不哭。\n\n其無女主，\n則男主拜女賓于寢門內；\n其無男主，\n則女主拜男賓于阼階下。\n子幼，\n則以衰抱之，\n人為之拜；\n\n為後者不在，\n則有爵者辭，\n無爵者\n人為之拜。\n在竟內則俟之，\n在竟外則殯、葬可也。\n喪有無後，\n無無主。\n22.18君之喪：\n三日，\n子、夫人杖，\n五日既殯，\n授大夫、世婦杖。\n子、大夫寢門之外杖，\n寢門之內輯之；\n夫人、世婦在其次則杖，\n即位則使人執之。\n\n子有王命則去杖，\n國君之命則輯杖，\n聽卜、有事於尸則去杖。\n大夫於君所則輯杖，\n於大夫所則杖。\n22.19大夫之喪：\n三日之朝既殯，\n主人、主婦、室老皆杖。\n大夫有君命則去杖，\n大夫之命則輯杖；\n內子為夫人之命去杖，\n為世婦之命授人杖。\n22.20士之喪：\n二日而殯，\n三日而朝，\n主人杖，\n婦人皆杖。\n於君命、夫人之命如大夫，\n於大夫、世婦之命如大夫。\n\n子皆杖，\n不以即位。\n大夫士哭殯則杖，\n哭柩則輯杖。\n棄杖者，\n斷而棄之於隱者。\n22.21君設大盤造冰焉，\n大夫設夷盤造冰焉，\n士併瓦盤無冰，\n設床襢笫，\n有枕。\n含一床，\n襲一床，\n遷尸於堂又一床，\n皆有枕－\n君大夫士一也。22.22始死，\n遷尸于床，\n幠用斂衾，\n去死衣，\n小臣楔齒用角柶，\n綴足用燕几，\n君、大夫、士一也。\n22.23管人汲，\n不說繘，屈之，\n盡階不升堂，\n授御者；\n御者入浴：\n小臣四人抗衾，\n御者二人浴，\n浴水用盆，\n沃水用枓，\n\n浴用絺巾，\n挋用浴衣，\n如它日；小臣爪足，\n浴餘水棄于坎。\n其母之喪，\n則內御者抗衾而浴。\n22.24管人汲，\n授御者，\n御者差沐于堂上。\n─君沐粱，\n大夫沐稷，\n士沐粱。\n甸人為垼于西牆下，\n陶人出重鬲，\n管人受沐，\n乃煮之，\n\n甸人取所徹廟之西北厞薪，\n用爨之。\n管人授御者沐，\n乃沐；\n沐用瓦盤，\n挋用巾，如它日，\n小臣爪手翦須，\n濡濯棄于坎。\n\n22.25君之喪，\n子、大夫、公子、眾士皆三日不食。\n子、大夫、公子食粥，\n納財，\n朝一溢米，\n莫一溢米，\n食之無筭；\n士疏食水飲，\n食之無筭；\n\n夫人、世婦、諸妻皆疏食水飲，\n食之無筭。22.26大夫之喪，\n主人、室老、子姓皆食粥；\n眾士疏食水飲；\n妻妾疏食水飲。\n士亦如之。\n22.27既葬，\n主人疏食水飲，\n不食菜果；\n婦人亦如之，\n－君、大夫、士一也。\n練而食菜果，\n祥而食肉。\n22.28食粥於盛，不盥，\n食於篹者盥。\n食菜以醯、醬，\n始食肉者先食乾肉，\n始飲酒者先飲醴酒。\n22.29期之喪，\n三不食；\n食：\n疏食水飲，\n不食菜果，\n三月既葬，\n食肉飲酒。\n\n期終喪，\n不食肉，\n不飲酒，\n父在為母，\n為妻。\n九月之喪，\n食飲猶期之喪也，\n食肉飲酒，\n不與人樂之。\n22.30五月、三月之喪，\n壹不食，再不食可也。\n比葬，\n食肉飲酒，\n不與人樂之。\n叔母、世母、\n故主、宗子，\n食肉飲酒。\n\n不能食粥，\n羹之以菜可也；\n有疾、\n食肉飲酒可也。\n五十不成喪，\n七十唯衰麻在身。\n22.31既葬，\n若君食之，\n則食之；\n大夫、父之友食之，\n則食之矣。\n不辟粱肉，\n若有酒、醴則辭。\n22.32小斂於戶內，\n大斂於阼。\n君以簟席，\n大夫以蒲席，\n士以葦席。22.33小斂：\n布絞，\n縮者一，\n橫者三。\n\n君錦衾，\n大夫縞衾，\n士緇衾，\n皆一。\n衣十有九稱，\n君陳衣于序東；\n大夫士陳衣于房中；\n皆西領，北上，\n─絞、紟不在列。\n\n"}
{"id": "KR1d0052_023", "series": "KR1d0052", "text": "\n\n23.1大斂：\n布絞，\n縮者三，\n橫者五，\n布紟，二衾，\n－君、大夫、士一也。\n\n君陳衣于庭，\n百稱，\n北領，西上；\n大夫陳衣于序東，\n五十稱，\n西領，南上；\n士陳衣于序東，\n三十稱，\n西領，南上。\n\n絞、紟如朝服，\n絞一幅為三，\n不辟，\n紟五幅，\n無紞。\n23.2小斂之衣，\n祭服不倒。\n君無襚，\n大夫士畢主人之祭服；\n親戚之衣\n受之，不以即陳。\n\n小斂，\n君、大夫、士皆用複衣、複衾；\n大斂，\n君、大夫、士祭服無筭，\n君褶衣、褶衾，\n大夫士猶小斂也。23.3袍必有表，\n不襌，\n衣必有裳，\n謂之一稱。\n23.4凡陳衣者\n實之篋，\n取衣者亦以篋，\n升降者自西階。\n凡陳衣、不詘，\n非列采不入，\n絺、綌、紵不入。23.5凡斂者袒，\n遷尸者襲。\n\n君之喪，\n大胥是斂，\n眾胥佐之；\n大夫之喪，\n大胥侍之，\n眾胥是斂；\n士之喪，\n胥為侍，\n士是斂。\n23.6小斂、大斂，\n祭服不倒，\n皆左衽，\n結絞不紐。23.7斂者既斂必哭。\n士與共執事則斂，\n斂焉則為之壹不食。\n凡斂者六人。\n23.8君錦冒，黼殺，\n綴旁七；\n大夫玄冒，黼殺，\n綴旁五；\n士緇冒，赬殺，\n綴旁三。\n\n凡冒質長與手齊，\n殺三尺，\n自小斂以往用夷衾，\n夷衾質殺之，\n裁猶冒也。\n23.9君將大斂，\n子弁絰，\n即位于序端，\n卿大夫即位于堂廉楹西，\n北面東上，\n父兄堂下北面，\n夫人、命婦尸西東面，\n外宗房中南面。\n\n小臣鋪席，\n商祝鋪絞、紟、衾、衣，\n士盥于盤\n上，士舉遷尸于斂上。\n卒斂，\n宰告，\n子馮之踊，\n夫人東面亦如之。\n23.10大夫之喪，\n將大斂，\n既鋪絞、紟、衾、衣，\n君至，主人迎，\n先入門右，\n巫止于門外，\n君釋菜，\n祝先入升堂，\n\n君即位于序端，\n卿大夫即位于堂廉楹西，\n北面東上，\n主人房外南面，\n主婦尸西東面。\n遷尸，卒斂，\n宰告，\n主人降，\n北面于堂下，\n\n君撫之，\n主人拜稽顙，\n君降，升主人馮之，\n命主婦馮之。23.11士之喪，\n將大斂，\n君不在，\n其餘禮猶大夫也。\n23.12鋪絞紟、踊，\n鋪衾、踊，\n鋪衣、踊，\n遷尸、踊，\n斂衣、踊，\n斂衾、踊，\n斂絞紟、踊。\n23.13君撫大夫，\n撫內命婦；\n大夫撫室老，\n撫姪娣。\n君、大夫馮父、母、妻、長子，\n不馮庶子；\n士馮父、母、妻、長子、庶子，\n庶子有子，\n則父母不馮其尸。\n\n凡馮尸者，\n父母先，\n妻子後。\n君於臣撫之，\n父母於子執之，\n子於父母馮之，\n婦於舅姑奉之，\n舅姑於婦撫之，\n妻於夫拘之，\n夫於妻、於昆弟執之。\n\n馮尸不當君所。\n凡馮尸，\n興必踊。\n23.14父母之喪，\n居倚廬，不塗，\n寢苫枕凷，\n非喪事不言。\n君為廬，宮之，\n大夫士襢之。23.15既葬，柱楣，\n塗廬不於顯者。\n君、大夫、士皆宮之。\n23.16凡非適子者，\n自未葬以於隱者為廬。23.17既葬，\n與人立：\n君言王事，\n不言國事；\n大夫士言公事，\n不言家事。\n23.18君既葬，\n王政入於國，\n既卒哭而服王事；\n大夫士既葬，\n公政入於家，\n既卒哭，\n弁、絰、帶，\n金革之事無辟也。\n23.19既練，\n居堊室，\n不與人居。\n君謀國政，\n大夫士謀家事。\n既祥，\n黝堊。\n祥而外無哭者；\n禫而內無哭者，\n樂作矣故也。\n23.20禫而從御，\n吉祭而復寢。\n\n期，居廬，\n終喪不御於內者，\n父在為母為妻；\n齊衰期者，\n大功布衰九月者，\n皆三月不御於內。\n\n婦人不居廬，\n不寢苫。\n喪父母，\n既練而歸；\n期、九月者，\n既葬而歸。23.21公之喪，\n大夫俟練，\n士卒哭而歸。\n23.22大夫士，父母之喪\n既練而歸。\n朔月、忌日，\n則歸哭于宗室。\n諸父、兄弟之喪，\n既卒哭而歸。23.23父不次於子，\n兄不次於弟。\n23.24君於大夫，\n世婦，大斂焉；\n為之賜，\n則小斂焉。23.25於外命婦，\n既加蓋而君至。\n於士，\n既殯而往；\n為之賜，\n大斂焉。\n\n夫人於世婦，\n大斂焉；\n為之賜，\n小斂焉。\n於諸妻，\n為之賜，\n大斂焉。\n於大夫、外命婦，\n既殯而往。\n\n大夫士既殯而君往焉，\n使人戒之，\n主人具殷奠之禮，\n俟于門外。\n見馬首，\n先入門右，\n巫止于門外，\n祝代之先，\n君釋菜于門內。\n\n祝先升自阼階，\n負墉南面。\n君即位于阼。\n小臣二人執戈立于前，\n二人立于後。\n擯者進，\n主人拜稽顙。\n君稱言，\n視祝而踊，\n主人踊。\n23.26大夫則奠可也，\n－士則出俟于門外，\n命之反奠，\n乃反奠。\n卒奠，\n主人先俟于門外，\n君退，\n主人送于門外，\n拜稽顙。\n\n君於大夫疾，\n三問之；\n在殯，\n三往焉；\n士疾，\n壹問之；\n在殯，\n壹往焉。23.27君弔則復殯服。\n23.28夫人弔於大夫士，\n主人出迎于門外，\n見馬首，\n先入門右。\n夫人入，\n升堂即位。\n主婦降自西階，\n拜稽顙于下。\n\n夫人視世子而踊。\n奠如君至之禮。\n夫人退，\n主婦送于門內，\n拜稽顙；\n主人送于大門之外，\n不拜。\n23.29大夫君不迎于門外。\n入即位于堂下。\n主人北面，\n眾主人南面；\n婦人即位于房中。\n若有君命，\n命夫、命婦之命，\n四鄰賓客，\n其君後主人而拜。\n23.30君弔，\n見尸、柩而后踊。23.31大夫士若君不戒而往，\n不具殷奠；\n君退必奠。\n23.32君大棺八寸，\n屬六寸，\n椑四寸；\n上大夫大棺八寸，\n屬六寸；\n下大夫大棺六寸，\n屬四寸，\n士棺六寸。\n23.33君裏棺用朱、綠，\n用雜金鐕；\n大夫裏棺用玄、綠，\n用牛骨鐕；\n士不綠。\n23.34君蓋用漆，\n三衽三束；\n大夫蓋用漆，\n二衽二束；\n士蓋不用漆，\n二衽二束。23.35君、大夫鬊爪；\n實于綠中；\n士埋之。\n23.36君殯用輴，\n欑至于上，\n畢塗屋；\n大夫殯以幬，\n欑置于西序，\n塗不暨于棺；\n士殯見衽，\n塗上。帷之。\n23.37熬，\n君四種八筐，\n大夫三種六筐，\n士二種四筐，\n加魚、腊焉。\n23.38飾棺，\n君龍帷，\n三池，\n振容。\n黼荒，\n火三列，\n黼三列。\n\n素錦褚，\n加偽荒。\n纁紐六。\n齊\n五采，五貝。\n黼翣二，\n黻翣二，\n畫翣二，\n皆戴圭。\n\n魚躍拂池。\n君纁戴六，\n纁披六。\n大夫畫帷，二池，\n不振容。\n畫荒，\n火三列，\n黻三列。\n\n素錦褚。\n纁紐二，\n玄紐二。\n齊三采，三貝。\n黻翣二，\n畫翣二，\n皆戴綏。\n魚躍拂池。\n大夫戴前纁後玄，\n披亦如之。\n\n士布帷，布荒，\n一池，\n揄絞。\n纁紐二，\n緇紐二。\n\n齊\n三采，一貝。\n畫翣二，\n皆戴綏。\n士戴前纁後緇，\n二披，用纁。\n23.39君葬用輴，\n四綍二碑，\n御棺用羽葆。\n大夫葬用輴，\n二綍二碑，\n御棺用茅。\n士葬用國車，\n二綍無碑，\n比出宮，\n御棺用功布。\n23.40凡封，\n用綍去碑負引，\n君封以衡，\n大夫士以咸。\n君，命毋譁，\n以鼓封；\n大夫，命毋哭；\n士，哭者相止也。\n23.41君松椁，\n大夫柏椁，\n士雜木椁。23.42棺、椁之間，\n君容祝，\n大夫容壺，\n士容甒。23.43君裏椁、虞筐，\n大夫不裏椁，\n士不虞筐。\n\n"}
{"id": "KR1d0052_024", "series": "KR1d0052", "text": "\n\n24.1祭法：\n有虞氏禘黃帝而郊嚳，\n祖顓頊而宗堯。\n夏后氏亦禘黃帝而郊鯀，\n祖顓頊而宗禹。\n殷人禘嚳而郊冥，\n祖契而宗湯。\n周人禘嚳而郊稷，\n祖文王而宗武王。\n24.2燔柴於泰壇，\n祭天也；\n瘞埋於泰折，\n祭地也；\n用騂、\n犢。\n24.3埋少牢於泰昭，\n祭時也；\n相近於坎、壇，\n祭寒暑也。\n王宮，\n祭日也；\n夜明，\n祭月也；\n幽宗，\n祭星也；\n\n雩宗，\n祭水旱也；\n四坎、壇，\n祭四方也。\n山林、川谷、丘陵，\n能出雲為風雨，\n見怪物，皆曰神。\n\n有天下者，\n祭百神。\n諸侯，\n在其地則祭之，\n亡其地則不祭。\n24.4大凡生於天地之間者，\n皆曰命。\n其萬物死，\n皆曰折；\n人死，\n曰鬼；\n此五代之所不變也。\n七代之所更立者：\n禘、郊、宗、祖；\n其餘不變也。\n24.5天下有王，\n分地建國，\n置都立邑，\n設廟、祧、壇、墠而祭之，\n乃為親疏多少之數。\n是故\n王立七廟、\n一壇、一墠：\n\n曰考廟，\n曰王考廟，\n曰皇考廟，\n曰顯考廟，\n曰祖考廟；\n皆月祭之。\n遠廟為祧，\n有二祧，\n享嘗乃止。\n\n去祧為壇，\n去壇為墠。\n壇、墠，\n有禱焉祭之；\n無禱，\n乃止。\n去墠曰鬼。\n\n諸侯立五廟、\n一壇、一墠：\n曰考廟，\n曰王考廟，\n曰皇考廟，\n皆月祭之；\n顯考廟，\n祖考廟，\n享嘗乃止。\n\n去祖為壇，\n去壇為墠。\n壇、墠，\n有禱焉祭之，\n無禱\n乃止。\n去墠為鬼。\n大夫立三廟、\n二壇：\n\n曰考廟，\n曰王考廟，\n曰皇考廟，\n享嘗乃止。\n顯考、祖考無廟，\n有禱焉，\n為壇祭之。\n去壇為鬼。\n\n適士二廟、\n一壇：\n曰考廟，\n曰王考廟，\n享嘗乃止。\n顯考無廟，\n有禱焉，\n為壇祭之。\n去壇為鬼。\n\n官師一廟：\n曰考廟。\n王考無廟而祭之，\n去王考為鬼。\n庶士、庶人無廟，\n死曰鬼。\n24.6王為群姓立社，\n曰大社。\n王自為立社，\n曰王社。\n諸侯為百姓立社，\n曰國社。\n諸侯自為立社，\n曰侯社。\n大夫以下，\n成群立社，曰置社。\n24.7王為群姓立七祀：\n曰司命，\n曰中霤，\n曰國門，\n曰國行，\n曰泰厲，\n曰戶，\n曰竈。\n王自為立七祀。\n\n諸侯為國立五祀，\n曰司命，\n曰中霤，\n曰國門，\n曰國行，\n曰公厲。\n諸侯自為立五祀。\n\n大夫立三祀：\n曰族厲，\n曰門，\n曰行。\n適士立二祀：\n曰門，\n曰行。\n\n庶士、\n庶人\n立一祀，\n或立戶，\n或立竈。\n24.8王下祭殤五：\n適子、\n適孫、\n適曾孫、\n適玄孫、\n適來孫。\n諸侯下祭三；\n大夫下祭二，\n適士及庶人，\n祭子而止。\n24.9夫聖王之制祭祀也：\n法施於民，\n則祀之；\n以死勤事，\n則祀之；\n以勞定國，\n則祀之；\n能禦大菑，\n則祀之；\n\n能捍大患，\n則祀之。\n是故\n厲山氏之有天下也，\n其子曰農，\n能殖百穀；\n夏之衰也，\n周棄繼之，\n故祀以為稷。\n\n共工氏之霸九州也，\n其子曰后土，\n能平九州，\n故祀以為社。\n帝嚳能序星辰以著眾；\n堯能賞均刑法以義終；\n舜勤眾事而野死。\n鯀鄣鴻水而殛死，\n禹能脩鯀之功。\n\n黃帝正名百物以明民共財，\n顓頊能脩之。\n契為司徒而民成；\n冥勤其官而水死。\n湯以寬治民而除其虐；\n文王以文治，\n武王以武功\n去民之菑。\n此皆有功烈於民者也。\n\n及夫日月、星辰，\n民所瞻仰也；\n山林、川谷、丘陵，\n民所取財用也。\n非此族也，\n不在祀典。\n\n"}
{"id": "KR1d0052_025", "series": "KR1d0052", "text": "\n\n25.1祭不欲數，\n數則煩，\n煩則不敬。\n祭不欲疏，\n疏則怠，\n怠則忘。\n是故\n君子合諸天道：\n春禘、秋嘗。\n\n霜露既降，\n君子履之，\n必有悽愴之心，\n非其寒之謂也。\n春\n雨露既濡，\n君子履之，\n必有怵惕之心，\n如將見之。\n\n樂以迎來，\n哀以送往，\n故禘有樂\n而嘗無樂。\n25.2致齊於內，\n散齊於外。\n齊之日：\n思其居處，\n思其笑語，\n思其志意，\n思其所樂，\n思其所嗜。\n齊三日，\n乃見其所為齊者。\n25.3祭之日：\n入室，\n僾然必有見乎其位，\n周還出戶，\n肅然必有聞乎其容聲，\n出戶而聽，\n愾然必有聞乎其嘆息之聲。\n25.4是故\n先王之孝也，\n色不忘乎目，\n聲不絕乎耳，\n心志嗜欲不忘乎心。\n致愛則存，\n致愨則著。\n著、存不忘乎心，\n夫安得不敬乎？\n25.5君子生則敬養，\n死則敬享，\n思終身弗辱也。\n君子有終身之喪，\n忌日之謂也。\n忌日不用，\n非不祥也。\n言夫日，\n志有所至，\n而不敢盡其私也。\n25.6唯聖人為能饗帝，\n孝子為能饗親。\n饗者，\n鄉也。\n鄉之，\n然後能饗焉。\n是故\n孝子臨尸而不怍。\n\n君牽牲，\n夫人奠盎。\n君獻尸，\n夫人薦豆。\n卿大夫相君，\n命婦相夫人。\n齊齊乎其敬也，\n愉愉乎其忠也，\n勿勿諸其欲其饗之也。\n25.7文王之祭也：\n事死者如事生，\n思死者如不欲生，\n忌日必哀，\n稱諱如見親。\n祀之忠也：\n如見親之所愛，\n如欲色然；\n其文王與？\n\n《詩》云：\n「明發不寐，\n有懷二人。」\n文王之謂也。\n祭之明日，\n明發不寐，\n饗而致之，\n又從而思之。\n\n祭之日，\n樂與哀半；\n饗之必樂，\n已至必哀。\n25.8仲尼嘗，\n奉薦而進，\n其親也愨，\n其行也趨趨以數。\n\n已祭，\n子贛問曰：\n「子之言祭，\n濟濟漆漆然；\n今子之祭，\n無濟濟漆漆\n何也？」\n\n子曰：\n「濟濟者，\n容也遠也；\n漆漆者，\n容也自反也。\n容以遠，\n若容以自反也，\n夫何神明之及交，\n夫何濟濟漆漆之有乎？\n\n反饋，\n樂成，\n薦其薦、俎，\n序其禮樂，\n備其百官。\n君子致其濟濟漆漆，\n夫何慌惚之有乎？\n夫言\n豈一端而已，\n夫各有所當也。」\n25.9孝子將祭，\n慮事不可以不豫；\n比時具物，\n不可以不備；\n虛中以治之。25.10宮室既脩，\n牆屋既設，\n百物既備，\n夫婦齊戒、沐浴、\n盛服，\n\n奉承而進之，\n洞洞乎，\n屬屬乎，\n如弗勝，\n如將失之，\n其孝敬之心至也與！\n\n薦其薦、俎，\n序其禮樂，\n備其百官，\n奉承而進之。25.11於是\n諭其志意，\n以其慌惚以與神明交，\n庶或饗之。\n「庶或饗之」，\n孝子之志也。\n25.12孝子之祭也，\n盡其愨而愨焉，\n盡其信而信焉，\n盡其敬而敬焉，\n盡其禮而不過失焉。\n進退必敬，\n如親聽命，\n則或使之也。\n25.13孝子之祭\n可知也：\n其立之也，\n敬以詘；\n其進之也，\n敬以愉；\n其薦之也，\n敬以欲；\n退而立，\n如將受命；\n\n已徹而退，\n敬齊之色不絕於面。\n孝子之祭也，\n立而不詘，\n固也；\n進而不愉，\n疏也；\n薦而不欲，\n不愛也；\n\n退立而不如受命，\n敖也；\n已徹而退，\n無敬齊之色，\n而忘本也。\n如是而祭，\n失之矣。\n25.14孝子之有深愛者，\n必有和氣；\n有和氣者，\n必有愉色；\n有愉色者，\n必有婉容。\n\n孝子如執玉，\n如奉盈，\n洞洞屬屬然，\n如弗勝，\n如將失之。\n嚴威儼恪，\n非所以事親也，\n成人之道也。\n25.15先王之所以治天下者五：\n貴有德，\n貴貴，\n貴老，\n敬長，\n慈幼。\n此五者，\n先王之所以定天下也。\n貴有德，\n何為也？\n\n為其近於道也。\n貴貴，\n為其近於君也。\n貴老，\n為其近於親也。\n敬長，\n為其近於兄也。\n慈幼，\n為其近於子也。\n\n是故\n至孝近乎王，\n至弟近乎霸。\n至孝近乎王，\n雖天子\n必有父；\n至弟近乎霸，\n雖諸侯\n必有兄。\n\n先王之教，\n因而弗改，\n所以領天下國家也。\n25.16子曰：\n「立愛自親始，\n教民睦也。\n立教自長始，\n教民順也。\n教以慈睦，\n而民貴有親；\n教以敬長，\n而民貴用命。\n\n孝以事親，\n順以聽命，\n錯諸天下，\n無所不行。」\n25.17郊之祭也，\n喪者不敢哭，\n凶服者不敢入國門，\n敬之至也。25.18祭之日，\n君牽牲，\n穆荅君，\n卿大夫序從。\n\n既入廟門，\n麗于碑，\n卿大夫袒，\n而毛牛尚耳，\n鸞刀以刲，\n取膟、膋，\n乃退。\n爓祭，\n祭腥而退，\n敬之至也。\n25.19郊之祭，\n大報天而主日，\n配以月。\n夏后氏祭其闇，\n殷人祭其陽，\n周人祭日，\n以朝及闇。\n25.20祭日於壇，\n祭月於坎，\n以別幽明，\n以制上下。25.21祭日於東，\n祭月於西，\n以別外內，\n以端其位。\n25.22日出於東，\n月生於西。\n陰陽長短，\n終始相巡，\n以致天下之和。\n25.23天下之禮，\n致反始也，\n致鬼神也，\n致和用也，\n致義也，\n致讓也。\n致反始，\n以厚其本也；\n致鬼神，\n以尊上也；\n\n致物用，\n以立民紀也。\n致義，\n則上下不悖逆矣。\n致讓，\n以去爭也。\n合此五者，\n以治天下之禮也，\n雖有奇邪，\n而不治者則微矣。\n25.24宰我曰：\n「吾聞鬼神之名，\n不知其所謂。」\n子曰：\n「氣也者，\n神之盛也；\n魄也者，\n鬼之盛也；\n合鬼與神，\n教之至也。」\n25.25眾生必死，\n死必歸土：\n此之謂鬼。\n骨肉斃于下，\n陰為野土。25.26其氣發揚于上，\n為昭明，\n\n焄蒿、\n悽愴，\n此百物之精也，\n神之著也。25.27因物之精，\n制為之極，\n明命鬼神，\n以為黔首則。\n百眾以畏，\n萬民以服。\n25.28聖人以是為未足也，\n築為宮室，\n設為宗、祧，\n以別親疏遠邇，\n教民反古復始，\n不忘其所由生也。\n眾之服自此，\n故聽且速也。\n25.29二端既立，\n報以二禮。\n建設朝事，\n燔燎羶、薌，\n見以蕭光，\n以報氣也。\n此教眾反始也。\n\n薦黍稷，\n羞肝、肺、首、心，\n見間以俠甒，\n加以鬱鬯，\n以報魄也。\n教民相愛，\n上下用情，\n禮之至也。\n25.30君子反古復始，\n不忘其所由生也，\n是以致其敬，\n發其情，\n竭力從事，\n以報其親，\n不敢弗盡也。\n25.31是故\n昔者\n天子為藉千畝，\n冕而朱紘，\n躬秉耒。\n\n諸侯為藉百畝，\n冕而青紘，\n躬秉耒，\n以事天地、山川、社稷、先古，\n以為醴、酪、齊盛，\n於是乎取之，\n敬之至也。\n25.32古者\n天子諸侯必有養獸之官，\n及歲時，\n齊戒沐浴而躬朝之。\n犧、牷、祭牲\n必於是取之，\n敬之至也。\n君召牛，\n納而視之，\n\n擇其毛而卜之，\n吉，\n然後養之。\n君皮弁、素積，\n朔月、\n月半，\n君巡牲，\n所以致力，\n孝之至也。\n25.33古者天子諸侯\n必有公桑、蠶室，\n近川而為之。\n築宮，仞有三尺，\n棘牆而外閉之。\n及大昕之朝，\n君皮弁、素積，\n卜三宮之夫人、世婦之吉者，\n使入蠶于蠶室，\n\n奉種浴于川；\n桑于公桑，\n風戾以食之。\n歲既單矣：\n世婦卒蠶，\n奉繭以示于君，\n遂獻繭于夫人。\n夫人曰：\n「此所以為君服與？」\n\n遂副、褘而受之，\n因少牢以禮之。\n古之獻繭者，\n其率用此與？\n及良日，\n夫人繅，\n三盆手，\n遂布于三宮夫人、世婦之吉者，\n使繅；\n\n遂朱、綠之，\n玄、黃之，\n以為黼黻、文章。\n服既成，\n君服以祀先王、先公，\n敬之至也。\n25.34君子曰：\n「禮樂不可斯須去身。\n致樂以治心，\n則易直子諒之心\n油然生矣。\n易直子諒之心生則樂，\n樂則安，\n安則久，\n久則天，\n天則神。\n\n天則不言而信，\n神則不怒而威。\n致樂以治心者也。\n致禮以治躬則莊敬，\n莊敬則嚴威。\n心中斯須不和不樂，\n而鄙詐之心入之矣；\n外貌斯須不莊不敬，\n而慢易之心入之矣。\n\n故樂也者，\n動於內者也，\n禮也者，\n動於外者也。\n樂極和，\n禮極順。\n內和而外順，\n則民瞻其顏色而不與爭也；\n望其容貌，\n而眾不生慢易焉。\n\n故德煇動乎內，\n而民莫不承聽；\n理發乎外，\n而眾莫不承順。\n故曰：\n『致禮樂之道，\n而天下塞焉，\n舉而錯之無難矣。』\n\n樂也者，\n動於內者也；\n禮也者，\n動於外者也。\n故禮主其減，\n樂主其盈。\n禮減而進，\n以進為文；\n樂盈而反，\n以反為文。\n\n禮減而不進則銷，\n樂盈而不反則放。\n故禮有報而樂有反。\n禮得其報則樂，\n樂得其反則安。\n禮之報，\n樂之反，\n其義一也。」\n25.35曾子曰：\n「孝有三：\n大孝尊親，\n其次弗辱，\n其下能養。」\n公明儀問於曾子曰：\n「夫子可以為孝乎？」\n\n曾子曰：\n「是何言與？\n是何言與？\n君子之所為孝者：\n先意承志，\n諭父母於道。\n參，\n直養者也！\n安能為孝乎？」\n\n曾子曰：\n「身也者，\n父母之遺體也。\n行父母之遺體，\n敢不敬乎？\n居處不莊，\n非孝也；\n事君不忠，\n非孝也；\n\n涖官不敬，\n非孝也；\n朋友不信，\n非孝也；\n戰陳無勇，\n非孝也；\n五者不遂，\n災及於親，\n敢不敬乎？\n\n亨、孰、羶、薌，\n嘗而薦之，\n非孝也，\n養也。\n君子之所謂孝也者，\n國人稱願然曰：\n「『幸哉有子\n如此！』\n所謂孝也已。\n\n眾之本教曰孝，\n其行曰養。\n養\n可能也，\n敬為難；\n敬\n可能也，\n安為難；\n安\n可能也，\n\n卒為難。\n父母既沒，\n慎行其身，\n不遺父母惡名，\n可謂能終矣。\n仁者，\n仁此者也；\n禮者，\n履此者也；\n\n義者，\n宜此者也；\n信者，\n信此者也；\n強者，\n強此者也。\n樂自順此生，\n刑自反此作。」\n\n曾子曰：\n「夫孝，\n置之而塞乎天地，\n溥之而橫乎四海，\n施諸後世而無朝夕，\n推而放諸東海而準，\n推而放諸西海而準，\n推而放諸南海而準，\n推而放諸北海而準。\n\n《詩》云：\n『自西自東，自南自北，\n無思不服。』\n此之謂也。」\n\n曾子曰：\n「樹木以時伐焉，\n禽獸以時殺焉。\n夫子曰：\n『『斷一樹，\n殺一獸，\n不以其時，\n非孝也。』\n\n孝有三：\n小孝用力，\n中孝用勞，\n大孝不匱。\n思慈愛忘勞，\n可謂用力矣。\n尊仁、\n安義，\n可謂用勞矣。\n博施、備物，\n可謂不匱矣。\n\n父母愛之，\n嘉而弗忘；\n父母惡之，\n懼而無怨，\n父母有過，\n諫而不逆；\n父母既沒，\n必求仁者之粟以祀之。\n此之謂禮終。」\n25.36樂正子春下堂而傷其足，\n數月不出，\n猶有憂色。\n門弟子曰：\n「夫子之足瘳矣，\n數月不出，\n猶有憂色，\n何也？」\n\n樂正子春曰：\n「善如爾之問也！\n善如爾之問也！\n吾聞諸曾子，\n曾子聞諸夫子曰：\n『『天之所生，\n地之所養，\n無人為大。\n\n父母全而生之，\n子全而歸之，\n可謂孝矣。\n不虧其體，\n不辱其身，\n可謂全矣。\n故君子頃步而弗敢忘孝也。』\n今予忘孝之道，\n予是以有憂色也。\n\n壹舉足而不敢忘父母，\n壹出言而不敢忘父母。\n壹舉足而不敢忘父母，\n是故道而不徑，\n舟而不游，\n不敢以先父母之遺體行殆。\n壹出言而不敢忘父母，\n是故惡言不出於口，\n忿言不及於身。\n\n不辱其身，\n不羞其親，\n可謂孝矣。」\n25.37昔者\n有虞氏貴德而尚齒，\n夏后氏貴爵而尚齒，\n殷人貴富而尚齒，\n周人貴親而尚齒。\n虞、夏、殷、周，\n天下之盛王也，\n未有遺年者。\n\n年之貴乎天下，\n久矣；\n次乎事親也。25.38是故\n朝廷同爵則尚齒。\n七十杖於朝，\n君問則席。\n八十不俟朝，\n君問則就之，\n而弟達乎朝廷矣。\n25.39行，\n肩而不併，\n不錯則隨。\n見老者，\n則車徒辟；\n斑白者不以其任行乎道路，\n而弟達乎道路矣。\n\n居鄉以齒，\n而老窮不遺，\n強不犯弱，\n眾不暴寡，\n而弟達乎州巷矣。\n25.40古之道，\n五十不為甸徒，\n頒禽隆諸長者，\n而弟達乎獀狩矣。\n軍旅什伍，\n同爵則尚齒，\n而弟達乎軍旅矣。\n25.41孝弟發諸朝廷，\n行乎道路，\n至乎州巷，\n放乎獀狩，\n循乎軍旅，\n眾以義死之，\n而弗敢犯也。\n25.42祀乎明堂，\n所以教諸侯之孝也；\n食三老五更於大學，\n所以教諸侯之弟也。\n祀先賢於西學，\n所以教諸侯之德也；\n耕藉，\n所以教諸侯之養也；\n朝覲，\n所以教諸侯之臣也。\n\n五者，\n天下之大教也。\n25.43食三老五更於大學，\n天子袒而割牲，\n執醬而饋，\n執爵而酳，\n冕而揔干，\n所以教諸侯之弟也。\n\n是故\n鄉里有齒，\n而老窮不遺，\n強不犯弱，眾不暴寡，\n此由大學來者也。\n天子設四學，\n當入學，\n而大子齒。\n25.44天子巡守，\n諸侯待于竟。\n天子先見百年者。\n八十、九十者東行，\n西行者弗敢過；\n西行，\n東行者弗敢過。\n欲言政者，\n君就之可也。\n25.45壹命齒于鄉里，\n再命齒于族，\n三命不齒；\n族有七十者，\n弗敢先。\n七十者，\n不有大故不入朝；\n若有大故而入，\n君必與之揖讓，\n而后及爵者。\n25.46天子有善，\n讓德於天；\n諸侯有善，\n歸諸天子；\n卿大夫有善，\n薦於諸侯；\n士庶人有善，\n本諸父母，\n薦諸長老；\n\n祿爵慶賞，\n成諸宗廟；\n所以示順也。\n昔者\n聖人建陰陽天地之情，\n立以為易。\n易抱龜南面，\n天子卷冕北面，\n\n雖有明知之心，\n必進斷其志焉。\n示不敢專，\n以尊天也。\n善則稱人，\n過則稱己。\n教不伐以尊賢也。\n25.47孝子將祭祀，\n必有齊莊之心以慮事，\n以具服物，\n以脩宮室，\n以治百事。\n及祭之日，\n顏色必溫，\n行必恐，\n如懼不及愛然。\n\n其奠之也，\n容貌必溫，\n身必詘，\n如語焉而未之然。\n宿者皆出，\n其立卑靜以正，\n如將弗見然。\n及祭之後，\n陶陶遂遂。\n如將復入然。\n\n是故\n愨善不違身，\n耳目不違心，\n思慮不違親。\n結諸心，\n形諸色，\n而術省之；\n孝子之志也。\n25.48建國之神位；\n右社稷，\n而左宗廟。\n\n"}
{"id": "KR1d0052_026", "series": "KR1d0052", "text": "\n\n26.1凡治人之道，\n莫急於禮。\n禮有五經，\n莫重於祭。\n夫祭者，\n非物自外至者也，\n自中出，生於心也；\n心怵而奉之以禮。\n是故\n唯賢者能盡祭之義。\n26.2賢者之祭也，\n必受其福。\n非世所謂福也。\n福者，\n備也；\n備者，\n百順之名也。\n\n無所不順者，\n謂之備。\n言\n內盡於己，\n而外順於道也。\n忠臣以事其君，\n孝子以事其親，\n其本一也。\n\n上則順於鬼神，\n外則順於君長，\n內則以孝於親。\n如此之謂備。\n唯賢者能備，\n能備然後能祭。\n是故\n賢者之祭也：\n致其誠信\n與其忠敬，\n\n奉之以物，\n道之以禮，\n安之以樂，\n參之以時。\n明薦之而已矣，\n不求其為。\n此孝子之心也。\n\n祭者，\n所以追養繼孝也。\n孝者，畜也。\n順於道，\n不逆於倫，\n是之謂畜。26.3是故\n孝子之事親也，\n有三道焉：\n生則養，\n\n沒則喪，\n喪畢則祭。\n養則觀其順也，\n喪則觀其哀也，\n祭則觀其敬而時也。\n盡此三道者，\n孝子之行也。\n26.4既內自盡，\n又外求助，\n昏禮是也。\n故國君取夫人之辭曰：\n「請君之玉女\n與寡人共有敝邑，\n事宗廟、社稷。」\n此求助之本也。\n\n夫祭也者，\n必夫婦親之，\n所以備外內之官也；\n官備則具備。\n水草之菹，\n陸產之醢，\n小物備矣；\n三牲之俎，\n八簋之實，\n美物備矣；\n\n昆蟲之異，\n草木之實，\n陰陽之物備矣。26.5凡天之所生，\n地之所長，\n苟可薦者，\n莫不咸在，\n示盡物也。\n\n外則盡物，\n內則盡志，\n此祭之心也。\n\n是故\n天子親耕於南郊\n以共齊盛；\n王后蠶於北郊\n以共純服。\n諸侯耕於東郊\n亦以共齊盛；\n夫人蠶於北郊\n以共冕服。\n\n天子諸侯非莫耕也，\n王后、夫人非莫蠶也，\n身致其誠信，\n誠信之謂盡，\n盡之謂敬，\n敬盡然後可以事神明，\n此祭之道也。\n26.6及時將祭，\n君子乃齊。\n齊之為言齊也。\n齊不齊以致齊者也。\n是以君子非有大事也，\n非有恭敬也，\n則不齊。\n不齊則於物無防也，\n嗜欲無止也。\n\n及其將齊也，\n防其邪物，\n訖其嗜欲，\n耳不聽樂。\n故記曰：\n「齊者不樂。」\n言不敢散其志也。\n心不苟慮，\n必依於道；\n\n手足不苟動，\n必依於禮。\n是故君子之齊也，\n專致其精明之德也。\n故散齊七日以定之，\n致齊三日以齊之。\n定之之謂齊。\n齊者，\n精明之至也，\n然後可以交於神明也。\n\n是故\n先期旬有一日，\n宮宰宿夫人，\n夫人亦散齊七日，\n致齊三日。\n君致齊於外，\n夫人致齊於內，\n然後會於大廟。\n\n君純冕立於阼，\n夫人副、褘立於東房。\n君執圭瓚祼尸，\n大宗執璋瓚亞祼。\n\n及迎牲，\n君執紖，\n卿大夫從，\n士執芻。\n宗婦執盎從，夫人薦涗水。\n君執鸞刀\n羞嚌，\n夫人薦豆，\n此之謂\n「夫婦親之」。\n26.7及入舞，\n君執干戚\n就舞位，\n君為東上，\n冕而揔干，\n率其群臣\n以樂皇尸。\n\n是故天子之祭也，\n與天下樂之；\n諸侯之祭也，\n與竟內樂之。\n冕而揔干，\n率其群臣\n以樂皇尸，\n此與竟內樂之之義也。\n26.8夫祭有三重焉：\n獻之屬\n莫重於祼，\n聲莫重於升歌，\n舞莫重於《武宿夜》；\n此周道也。\n\n凡三道者，\n所以假於外\n而以增君子之志也，\n故與志進退；\n志輕則亦輕，\n志重則亦重。\n輕其志而求外之重也，\n雖聖人弗能得也。\n\n是故君子之祭也，\n必身自盡也，\n所以明重也。\n道之以禮，\n以奉三重，\n而薦諸皇尸，\n此聖人之道也。\n26.9夫祭有餕；\n餕者，\n祭之末也，\n不可不知也。\n是故\n古之人有言曰：\n「善終者如始。」\n餕其是已。\n\n是故\n古之君子曰：\n「尸亦餕鬼神之餘」也，\n惠術也，\n可以觀政矣。\n是故\n尸謖，\n君與卿四人餕。\n君起，\n大夫六人餕。\n\n臣餕君之餘也。\n大夫起，\n士八人餕。\n賤餕貴之餘也。\n士起，\n各執其具以出，\n陳于堂下，\n百官進，\n徹之，\n下餕上之餘也。\n\n凡餕之道，\n每變以眾，\n所以別貴賤之等，\n而興施惠之象也。\n是故\n以四簋黍，見其脩於廟中也。\n廟中者，\n竟內之象也。\n\n祭者，\n澤之大者也。\n是故\n上有大澤，\n則惠必及下，\n顧上先下後耳。\n非上積重而下有凍餒之民也。\n\n是故上有大澤，\n則民夫人待于下流，\n知惠之必將至也，\n由餕見之矣。\n故曰：\n「可以觀政矣。」\n26.10夫祭之為物大矣，\n其興物備矣。\n順以備者也，\n其教之本與？\n是故\n君子之教也，\n外則教之以尊其君長，\n內則教之以孝於其親。\n\n是故\n明君在上，\n則諸臣服從；\n崇事宗廟、社稷，\n則子孫順孝。\n盡其道，\n端其義，\n而教生焉。\n\n是故君子之事君也，\n必身行之，\n所不安於上，\n則不以使下；\n所惡於下，\n則不以事上；\n非諸人，\n行諸己，\n非教之道也。\n\n是故君子之教也，\n必由其本，\n順之至也，\n祭其是與？\n故曰：\n「祭者，\n教之本也已。」\n26.11夫祭有十倫焉；\n見事鬼神之道焉，\n見君臣之義焉，\n見父子之倫焉，\n見貴賤之等焉，\n見親疏之殺焉，\n\n見爵賞之施焉，\n見夫婦之別焉，\n見政事之均焉，\n見長幼之序焉，\n見上下之際焉。\n此之謂十倫。\n26.12鋪筵，設同几，\n為依神也；\n詔、祝於室，\n而出于祊，\n此交神明之道也。26.13君迎牲而不迎尸，\n別嫌也。\n\n尸在廟門外，\n則疑於臣，\n在廟中則全於君；\n君在廟門外則疑於君，\n入廟門則全於臣，\n全於子。\n是故\n不出者，\n明君臣之義也。\n26.14夫祭之道，\n孫為王父尸。\n所使為尸者，\n於祭者子行也；\n父北面而事之，\n所以明子事父之道也。\n此父子之倫也。\n26.15尸飲五，\n君洗玉爵獻卿；\n尸飲七，\n以瑤爵獻大夫；\n尸飲九，\n以散爵獻士\n及群有司，。\n明尊卑之等也。\n26.16夫祭有昭穆，\n昭穆者，\n所以別父子、遠近、長幼、親疏之序而無亂也。\n是故\n有事於大廟，\n則群昭群穆咸在\n而不失其倫。\n此之謂親疏之殺也。\n26.17古者\n明君爵有德而祿有功，\n必賜爵祿於大廟，\n示不敢專也。\n\n故祭之日，\n一獻，\n君降立于阼階之南，\n南鄉。\n所命北面，\n史由君右執策命之。\n再拜稽首，\n受書以歸，\n而舍奠于其廟。\n此爵賞之施也。\n26.18君卷冕立于阼，\n夫人副、褘立于東房。\n夫人薦豆執校，\n執醴授之執鐙。\n尸酢夫人執柄，\n夫人受尸執足。\n夫婦相授受，\n不相襲處，\n酢必易爵。\n明夫婦之別也。\n26.19凡為俎者，\n以骨為主。\n骨有貴賤；\n殷人貴髀，\n周人貴肩，\n凡前貴於後。\n俎者，\n所以明祭之必有惠也。\n\n是故\n貴者取貴骨，\n賤者取賤骨。\n貴者不重，\n賤者不虛，\n示均也。\n惠均則政行，\n政行則事成，\n事成則功立。\n\n功之所以立者\n不可不知也。\n俎者，\n所以明惠之必均也。\n善為政者如此，\n故曰：\n「見政事之均焉。」\n26.20凡賜爵，\n昭為一，\n穆為一。\n昭與昭齒，\n穆與穆齒，\n凡群有司皆以齒，\n此之謂長幼有序。\n26.21夫祭有畀煇、胞、翟、閽者，\n惠下之道也。\n唯有德之君為能行此，\n明足以見之，\n仁足以與之。\n畀之為言與也，\n能以其餘畀其下者也。\n\n煇者，\n甲吏之賤者也；\n胞者，\n肉吏之賤者也；\n翟者，\n樂吏之賤者也；\n閽者，\n守門之賤者也。\n古者不使刑人守門，\n\n此四守者，\n吏之至賤者也。\n尸又至尊；\n以至尊既祭之末，\n而不忘至賤，\n而以其餘畀之。\n是故\n明君在上，\n則竟內之民無凍餒者矣，\n此之謂上下之際。\n26.22凡祭有四時：\n春祭曰礿，\n夏祭曰禘，\n秋祭曰嘗，\n冬祭曰烝。\n\n礿、禘，\n陽義也；\n嘗、烝，\n陰義也。\n禘者，\n陽之盛也，\n嘗者，\n陰之盛也。\n故曰：「莫重於禘、嘗。」\n\n古者於禘也，\n發爵賜服，\n順陽義也；\n於嘗也，\n出田邑，\n發秋政，\n順陰義也。\n\n故記曰：\n「嘗之日，\n發公室，\n示賞也」；\n草艾則墨；\n未發秋政，\n則民弗敢艾草也。\n\n故曰：\n「禘、嘗之義大矣。\n治國之本也，\n不可不知也。」\n明其義者，\n君也；\n能其事者，\n臣也。\n\n不明其義，\n君人不全；\n不能其事，\n為臣不全。\n夫義者，\n所以濟志也，\n諸德之發也。\n\n是故\n其德盛者\n其志厚，\n其志厚者\n其義章，\n其義章者\n其祭也敬。\n祭敬，\n則竟內之子孫莫敢不敬矣。\n\n是故\n君子之祭也，\n必身親涖之；\n有故，\n則使人可也。\n雖使人也，\n君不失其義者，\n君明其義故也。\n\n其德薄者\n其志輕，\n疑於其義\n而求祭；\n使之必敬也，\n弗可得已。\n祭而不敬，\n何以為民父母矣。\n26.23夫鼎有銘，\n銘者，\n自名也。\n自名，\n以稱揚其先祖之美，\n而明著之後世者也。\n為先祖者，\n莫不有美焉，\n莫不有惡焉，\n\n銘之義，\n稱美而不稱惡，\n此孝子孝孫之心也。\n唯賢者能之。\n銘者，\n論譔其先祖之有德善，\n功烈、勳勞、慶賞、聲名，\n\n列於天下，\n而酌之祭器，\n自成其名焉，\n以祀其先祖者也。\n顯揚先祖，\n所以崇孝也。\n身比焉，\n順也。\n明示後世，\n教也。\n\n夫銘者，\n壹稱而上下皆得焉耳矣。\n是故君子之觀於銘也，\n既美其所稱，\n又美其所為。\n\n為之者，\n明足以見之，\n仁足以與之，\n知足以利之，\n可謂賢矣。\n賢而勿伐，\n可謂恭矣。\n\n故衛孔悝之鼎銘曰：\n「六月丁亥，\n公假于大廟。」\n公曰：\n「叔舅！\n乃祖莊叔，\n左右成公。\n成公乃命莊叔\n隨難于漢陽，\n即宮于宗周，\n\n奔走無射。\n啟右獻公。\n獻公乃命成叔\n纂乃祖服。\n\n乃考文叔，\n興舊耆欲，\n作率慶士，\n躬恤衛國，\n其勤公家，\n夙夜不解，\n民咸曰：\n休哉！」\n\n公曰：\n「叔舅！\n予女銘，\n若纂乃考服。」\n悝拜稽首曰：\n「對揚以辟之，\n勤大命\n施于烝彝鼎。」\n此衛孔悝之鼎銘也。\n\n古之君子，\n論譔其先祖之美，\n而明著之後世者也。\n以比其身，\n以重其國家\n如此。\n\n子孫之守宗廟、社稷者，\n其先祖無美而稱之，\n是誣也；\n有善而弗知，\n不明也；\n知而弗傳，\n不仁也。\n此三者，\n君子之所恥也。\n26.24昔者\n周公旦有勳勞於天下。\n周公既沒，\n成王、康王追念周公之所以勳勞者，\n而欲尊魯；\n故賜之以重祭。\n外祭\n則郊、社是也；\n內祭\n則大嘗、禘是也。\n\n夫大嘗、禘，\n升歌《清廟》，\n下而管\n《象》；\n朱干玉戚，\n以舞《大武》；\n八佾\n以舞《大夏》；\n此天子之樂也。\n\n康周公，\n故以賜魯也。\n子孫纂之，\n至于今不廢，\n所以明周公之德，\n而又以重其國也。\n\n"}
{"id": "KR1d0052_027", "series": "KR1d0052", "text": "\n\n27.1孔子曰：\n「入其國，\n其教可知也。\n其為人也：\n溫柔敦厚，\n《詩》教也；\n疏通知遠，\n《書》教也；\n\n廣博易良，\n《樂》教也；\n絜靜精微，\n《易》教也；\n恭儉莊敬，\n《禮》教也；\n屬辭比事，\n《春秋》教也。\n\n故《詩》之失，\n愚；\n《書》之失，\n誣；\n《樂》之失，\n奢；\n\n《易》之失，\n賊；\n《禮》之失，\n煩；\n《春秋》之失，\n亂。\n\n其為人也：\n溫柔敦厚而不愚，\n則深於《詩》者也。\n疏通知遠而不誣，\n則深於《書》者也。\n廣博易良而不奢，\n則深於《樂》者也。\n\n絜靜精微而不賊，\n則深於《易》者也。\n恭儉莊敬而不煩，\n則深於《禮》者也。\n屬辭比事而不亂，\n則深於《春秋》者也。」\n27.2天子者，\n與天地參。\n故德配天地，\n兼利萬物，\n與日月並明，\n明照四海而不遺微小。\n其在朝廷，\n則道仁聖禮義之序；\n\n燕處，\n則聽《雅》、《頌》之音；\n行步，\n則有環佩之聲；\n升車，\n則有鸞和之音。\n居處有禮，\n進退有度，\n百官得其宜，\n萬事得其序。\n\n《詩》云：\n「淑人君子，\n其儀不忒。\n其儀不忒，\n正是四國。」\n此之謂也。\n\n發號出令而民說，\n謂之和。\n上下相親，\n謂之仁。\n民不求其所欲而得之，\n謂之信。\n\n除去天地之害，\n謂之義。\n義與信，\n和與仁，\n霸王之器也。\n有治民之意而無其器，\n則不成。\n27.3禮之於正國也：\n猶衡之於輕重也，\n繩墨之於曲直也，\n規矩之於方圜也。\n\n故\n衡誠縣，\n不可欺以輕重；\n繩墨誠陳，\n不可欺以曲直；\n規矩誠設，\n不可欺以方圜；\n君子審禮，\n不可誣以姦詐。\n\n是故\n隆禮、由禮，\n謂之有方之士；\n不隆禮、不由禮，\n謂之無方之民。\n敬讓之道也。\n故以奉宗廟則敬，\n\n以入朝廷\n則貴賤有位，\n以處室家\n則父子親、兄弟和，\n以處鄉里\n則長幼有序。\n孔子曰：\n「安上治民，\n莫善於禮。」\n此之謂也。\n27.4故朝覲之禮，\n所以明君臣之義也。\n聘問之禮，\n所以使諸侯相尊敬也。\n喪祭之禮，\n所以明臣子之恩也。\n鄉飲酒之禮，\n所以明長幼之序也。\n昏姻之禮，\n所以明男女之別也。\n\n夫禮，\n禁亂之所由生，\n猶坊止水之所自來也。\n故以舊坊為無所用而壞之者，\n必有水敗；\n以舊禮為無所用而去之者，\n必有亂患。\n27.5故昏姻之禮廢，\n則夫婦之道苦，\n而淫辟之罪多矣。\n鄉飲酒之禮廢，\n則長幼之序失，\n而爭鬭之獄繁矣。\n\n喪祭之禮廢，\n則臣子之恩薄，\n而倍死、忘先者眾矣。\n聘、覲之禮廢，\n則君臣之位失，\n諸侯之行惡，\n而倍畔、侵陵之敗起矣。\n27.6故禮之教化也微，\n其止邪也於未形，\n使人日徙善遠罪而不自知也。\n是以先王隆之也。\n《易》曰：\n「君子慎始，\n差若豪氂，\n繆以千里」，\n此之謂也。\n\n"}
{"id": "KR1d0052_028", "series": "KR1d0052", "text": "\n\n28.1哀公問於孔子曰：\n「大禮何如？\n君子之言禮，\n何其尊也？」\n孔子曰：\n「丘也小人，\n不足以知禮。」\n君曰：\n「否！\n吾子言之也。」\n\n孔子曰：\n「丘聞之，\n民之所由生，\n禮為大。\n非禮無以節事天地之神也，\n非禮無以辨君臣、上下、長幼之位也，\n非禮無以別男女、父子、兄弟之親，\n昏姻、疏數之交也；\n君子以此之為尊敬然。\n\n然後以其所能教百姓，\n不廢其會節。\n有成事，\n然後治其雕鏤、文章、黼黻以嗣。\n其順之，\n\n然後言其喪筭，\n備其鼎、俎，\n設其豕、腊，\n脩其宗廟，\n歲時以敬祭祀，\n以序宗族。\n\n即安其居，\n節醜其衣服，\n卑其宮室，\n車不雕幾，\n器不刻鏤，\n食不貳味，\n以與民同利。\n昔之君子之行禮者如此。」\n\n公曰：\n「今之君子，\n胡莫之行也？」\n孔子曰：\n「今之君子，\n好實無厭，\n淫德不倦，\n荒怠敖慢，\n固民是盡，\n午其眾以伐有道；\n\n求得當欲，\n不以其所。\n昔之用民者由前，\n今之用民者由後。\n今之君子，\n莫為禮也。」\n28.2孔子侍坐於哀公，\n哀公曰：\n「敢問人道誰為大？」\n孔子愀然作色而對曰：\n「君之及此言也，\n百姓之德也！\n固臣敢無辭而對？\n人道，\n政為大。」\n\n公曰：\n「敢問何謂為政？」\n孔子對曰：\n「政者，正也。\n君為正，\n則百姓從政矣。\n君之所為，\n百姓之所從也。\n君所不為，\n百姓何從？」\n\n公曰：\n「敢問為政如之何？」\n孔子對曰：\n「夫婦別，\n父子親，\n君臣嚴。\n三者正，\n則庶物從之矣。」\n\n公曰：\n「寡人雖無似也，\n願聞所以行三言之道，\n可得聞乎？」\n孔子對曰：\n「古之為政，\n愛人為大。\n\n所以治愛人，\n禮為大。\n所以治禮，\n敬為大。\n敬之至矣，\n大昏為大。\n大昏至矣！\n大昏既至，\n冕而親迎，\n親之也。\n\n親之也者，\n親之也。\n是故\n君子興敬為親；\n舍敬，\n是遺親也。\n弗愛不親；\n弗敬不正。\n愛與敬，\n其政之本與？」\n\n公曰：\n「寡人願有言\n然。\n冕而親迎，\n不已重乎？」\n孔子愀然作色而對曰：\n「合二姓之好，\n以繼先聖之後，\n以為天地、宗廟、社稷之主，\n君何謂已重乎？」\n\n公曰：\n「寡人固！\n不固，\n焉得聞此言也。\n寡人欲問，\n不得其辭，\n請少進！」\n\n孔子曰：\n「天地不合，\n萬物不生。\n大昏，\n萬世之嗣也，\n君何謂已重焉！」\n孔子遂言曰：\n「內以治宗廟之禮，\n足以配天地之神明；\n\n出以治直言之禮，\n足以立上下之敬。\n物恥，\n足以振之；\n國恥，\n足以興之。\n為政先禮，\n禮，\n其政之本與？」\n\n孔子遂言曰：\n「昔三代明王之政，\n必敬其妻子也，\n有道\n焉。\n妻也者，\n親之主也，\n敢不敬與？\n子也者，\n親之後也，\n敢不敬與？\n\n君子無不敬。\n敬也者，\n敬身為大。\n身也者，\n親之枝也，\n敢不敬與？\n\n不能敬其身，\n是傷其親；\n傷其親，\n是傷其本；\n傷其本，\n枝從而亡。\n\n三者，\n百姓之象也。\n身以及身，\n子以及子，\n妃以及妃，\n君行此三者，\n則愾乎天下矣，\n大王之道也。\n如此，\n國家順矣。」\n28.3公曰：\n「敢問何謂敬身？」\n孔子對曰：\n「君子過言，\n則民作辭；\n過動，\n則民作則。\n\n君子言不過辭，\n動不過則，\n百姓不命而敬恭，\n如是，\n則能敬其身；\n能敬其身，\n則能成其親矣。」\n28.4公曰：\n「敢問何謂成其親？」\n孔子對曰：\n「君子也者，\n人之成名也。\n百姓歸之名，\n謂之君子之子。\n是使其親為君子也，\n是為成其親之名也已！」\n\n孔子遂言曰：\n「古之為政，\n愛人為大。\n\n不能愛人，\n不能有其身。\n不能有其身，\n不能安土。\n不能安土，\n不能樂天。\n不能樂天，\n不能成其身。」\n28.5公曰：\n「敢問何謂成身？」\n孔子對曰：\n「不過乎物。」\n28.6公曰：\n「敢問君子何貴乎天道也？」\n\n孔子對曰：\n「貴其『不已』也。\n如日月東西相從而不已也，\n是天道也；\n不閉其久。\n是天道也；\n無為而物成，\n是天道也；\n已成而明，\n是天道也。」\n28.7公曰：\n「寡人憃，愚冥。\n幸煩子志之心也。」\n孔子蹴然辟席而對曰：\n「仁人不過乎物，\n孝子不過乎物。\n是故\n仁人之事親也如事天，\n事天如事親，\n是故孝子成身。」\n\n公曰：\n「寡人既聞此言也，\n無如後罪何！」\n孔子對曰：\n「君之及此言也，\n是臣之福也。」\n\n"}
{"id": "KR1d0052_029", "series": "KR1d0052", "text": "\n\n29.1仲尼燕居，\n子張、子貢、言游侍，\n縱言至於禮。\n子曰：\n「居！\n女三人者，\n吾語女禮，\n使女以禮周流\n無不徧也。」\n\n子貢越席而對曰：\n「敢問何如？」\n子曰：\n「敬而不中禮，\n謂之野；\n恭而不中禮，\n謂之給；\n勇而不中禮，\n謂之逆。」\n\n子曰：\n「給奪慈仁。」29.2子曰：\n「師，\n爾過；\n而商也，\n不及。\n子產猶眾人之母也，\n能食之，不能教也。」\n\n子貢越席而對曰：\n「敢問將何以為此中者也？」\n子曰：\n「禮乎禮！\n夫禮、所以制中也。」\n29.3子貢退，\n言游進曰：\n「敢問禮也者，\n領惡而全好者與？」\n子曰：\n「然。」\n「然則何如？」\n子曰：\n「郊、社之義，\n所以仁鬼神也；\n\n嘗、禘之禮，\n所以仁昭穆也；\n饋、奠之禮，\n所以仁死喪也；\n射、鄉之禮，\n所以仁鄉黨也；\n食、饗之禮，\n所以仁賓客也。」\n\n子曰：\n「明乎郊、社之義，\n嘗、禘之禮，\n治國其如指諸掌而已乎！\n是故\n以之居處有禮，\n故長幼辨也。\n以之閨門之內有禮，\n故三族和也。\n\n以之朝廷有禮，\n故官爵序也。\n以之田獵有禮，\n故戎事閑也。\n以之軍旅有禮，\n故武功成也。\n是故\n宮室得其度，\n量、鼎得其象，\n味得其時，\n\n樂得其節，\n車得其式，\n鬼神得其饗，\n喪紀得其哀，\n辨說得其黨，\n官得其體，\n政事得其施；\n加於身而錯於前，\n凡眾之動得其宜。」\n\n子曰：\n「禮者何也？\n即事之治也。\n君子有其事\n必有其治。\n治國而無禮，\n譬猶瞽之無相與？\n倀倀乎其何之？\n譬如終夜有求於幽室之中，\n非燭何見？\n\n若無禮\n則手足無所錯，\n耳目無所加，\n進退、揖讓無所制。\n是故\n以之居處，\n長幼失其別；\n閨門，\n三族失其和；\n\n朝廷，\n官爵失其序；\n田獵，\n戎事失其策；\n軍旅，\n武功失其制；\n宮室\n失其度；\n量、鼎\n失其象；\n\n味\n失其時；\n樂\n失其節；\n車\n失其式；\n鬼神\n失其饗；\n喪紀\n失其哀；\n\n辨說\n失其黨；\n官\n失其體；\n政事\n失其施；\n加於身而錯於前，\n凡眾之動失其宜。\n如此，\n則無以祖洽於眾也。」\n29.4子曰：\n「慎聽之！\n女三人者，\n吾語女\n禮，猶有九焉，\n大饗有四焉。\n苟知此矣，\n雖在畎畝之中事之，\n聖人已。\n\n兩君相見；\n揖讓而入門，\n入門而縣興。\n揖讓而升堂，\n升堂而樂闋。\n下管《象》、《武》，\n《夏》籥序興。\n陳其薦、俎，\n序其禮樂，\n備其百官。\n\n如此\n而后君子知仁焉。\n行中規，\n還中矩，\n和、鸞中《采齊》，\n客出以《雍》，\n徹以《振羽》。\n是故\n君子無物而不在禮矣。\n\n入門而金作，\n示情也。\n升歌《清廟》，\n示德也。\n下而管《象》，\n示事也。\n是故\n古之君子，\n不必親相與言也，\n以禮樂相示而已。」\n\n子曰：\n「禮也者，\n理也，\n樂也者，\n節也。\n君子無理不動，\n無節不作。\n\n不能詩，\n於禮繆；\n不能樂，\n於禮素；\n薄於德，\n於禮虛。」\n\n子曰：\n「制度在禮，\n文為在禮，\n行之，\n其在人乎？」\n子貢越席而對曰：\n「敢問\n夔其窮與？」\n\n子曰：\n「古之人與？\n古之人也。\n達於禮而不達於樂，\n謂之素；\n達於樂而不達於禮，\n謂之偏。\n\n夫夔\n達於樂而不達於禮，\n是以傳於此名也，\n古之人也。」\n29.5子張問政，\n子曰：\n「師乎！\n前，\n吾語女乎？\n君子明於禮樂，\n舉而錯之而已。」\n\n子張復問。\n子曰：\n「師，\n爾以為必鋪几、筵，\n升降，酌、獻、酬、酢，\n然後謂之禮乎？\n爾以為必行綴兆，\n興羽籥，\n作鍾鼓，\n然後謂之樂乎？\n\n言而履之，\n禮也。\n行而樂之，\n樂也。\n君子力此二者以南面而立，\n夫是以天下大平也。\n諸侯朝，\n萬物服體，\n而百官莫敢不承事矣。\n\n禮之所興，\n眾之所治也；\n禮之所廢，\n眾之所亂也。\n目巧之室，\n則有奧、阼，\n席則有上下，\n車則有左右，\n\n行則有隨，\n立則有序，\n古之義也。\n室而無奧、阼，\n則亂於堂、室也。\n席而無上下，\n則亂於席上也。\n車而無左右，\n則亂於車也。\n\n行而無隨，\n則亂於塗也。\n立而無序，\n則亂於位也。\n昔聖帝、明王、諸侯，\n辨貴賤、長幼、遠近、男女、外內，\n莫敢相踰越，\n皆由此塗出也。」\n\n三子者，\n既得聞此言也於夫子，\n昭然若發矇矣。\n\n"}
{"id": "KR1d0052_030", "series": "KR1d0052", "text": "\n\n30.1孔子閒居，\n子夏侍。\n子夏曰：\n「敢問\n《詩》云：\n『凱弟君子，\n民之父母』，\n何如斯可謂民之父母矣？」\n\n孔子曰：\n「夫民之父母乎！\n必達於禮樂之原，\n以致五至，\n而行三無，\n以橫於天下，\n四方有敗，\n必先知之。\n此之謂民之父母矣。」\n\n子夏曰：\n「民之父母，\n既得而聞之矣；\n敢問何謂五至？」\n\n孔子曰：\n「志之所至，\n詩亦至焉。\n詩之所至，\n禮亦至焉。\n禮之所至，\n樂亦至焉。\n樂之所至，\n哀亦至焉。\n哀樂相生。\n\n是故\n正明目而視之，\n不可得而見也；\n傾耳而聽之，\n不可得而聞也；\n志氣塞乎天地，\n此之謂五至。」\n30.2子夏曰：\n「五至既得而聞之矣，\n敢問何謂三無？」\n孔子曰：\n「無聲之樂，\n無體之禮，\n無服之喪，\n此之謂三無。」\n\n子夏曰：\n「三無既得略而聞之矣，\n敢問何詩近之？」\n\n孔子曰：\n「夙夜其命宥密」，\n無聲之樂也。\n「威儀逮逮，\n不可選也」，\n無體之禮也。\n「凡民有喪，\n匍匐救之」，\n無服之喪也。」\n30.3子夏曰：\n「言則大矣！\n美矣！\n盛矣！\n言盡於此而已乎？」\n孔子曰：\n「何為其然也！\n君子之服之也，\n猶有五起焉。」\n\n子夏曰：\n「何如？」\n孔子曰：\n\n「無聲之樂，\n氣志不違；\n無體之禮，\n威儀遲遲；\n無服之喪，\n內恕孔悲。\n無聲之樂，\n氣志既得；\n無體之禮，\n威儀翼翼；\n\n無服之喪，\n施及四國。\n無聲之樂，\n氣志既從；\n無體之禮，\n上下和同；\n無服之喪，\n以畜萬邦。\n無聲之樂，\n日聞四方；\n\n無體之禮，\n日就月將；\n無服之喪，\n純德孔明。\n無聲之樂，\n氣志既起；\n無體之禮，\n施及四海；\n無服之喪，\n施于孫子。」\n30.4子夏曰：\n「三王之德，\n參於天地，\n敢問：\n何如斯可謂參於天地矣？」\n孔子曰：\n「奉三無私以勞天下。」\n子夏曰：\n「敢問何謂三無私？」\n\n孔子曰：\n「天無私覆，\n地無私載，\n日月無私照。\n奉斯三者以勞天下，\n此之謂三無私。\n\n其在《詩》曰：\n『帝命不違，\n至于湯齊。\n湯降不遲，\n聖敬日齊。\n昭假遲遲，\n上帝是祗。\n帝命式于九圍』；\n是湯之德也。」\n30.5「天有四時，\n春秋冬夏，\n風雨霜露，\n無非教也。\n地載神氣，\n神氣風霆，\n風霆流形，\n庶物露生，\n無非教也。」\n30.6「清明在躬，\n氣志如神，\n嗜欲將至，\n有開必先。\n天降時雨，\n山川出雲。\n\n其在《詩》曰：\n『嵩高惟嶽，\n峻極于天。\n惟嶽降神，\n生甫及申。\n惟申及甫，\n惟周之翰。\n四國于蕃，\n四方于宣』。\n此文武之德也。」\n30.7「三代之王也，\n必先令聞，\n《詩》云：\n『明明天子，\n令聞不已』。\n三代之德也。\n『弛其文德，\n協此四國』。\n大王之德也。」\n\n子夏蹶然而起，\n負牆而立，\n曰：\n「弟子敢不承乎？」\n\n"}
{"id": "KR1d0052_031", "series": "KR1d0052", "text": "\n\n31.1子言之：\n「君子之道，\n辟則坊與？\n坊民之所不足者也。\n大為之坊，\n民猶踰之。\n故君子禮以坊德，\n刑以坊淫，\n命以坊欲。」\n31.2子云：\n「小人貧斯約，\n富斯驕，\n約斯盜，\n驕斯亂。\n禮者，\n因人之情而為之節文，\n以為民坊者也。\n\n故聖人之制富貴也，\n使民富不足以驕，\n貧不至於約，\n貴不慊於上，\n故亂益亡。」\n31.3子云：\n「貧而好樂，\n富而好禮，\n眾而以寧者，\n天下其幾矣。\n《詩》云：\n『民之貪亂，\n寧為荼毒。』\n\n故制：\n國不過千乘，\n都城不過百雉，\n家富不過百乘。\n以此坊民，\n諸侯猶有畔者。」\n31.4子云：\n「夫禮者，\n所以章疑別微，\n以為民坊者也。\n故貴賤有等，\n衣服有別，\n朝廷有位，\n則民有所讓。」\n\n子云：\n「天無二日，\n土無二王，\n家無二主，\n尊無二上，\n示民有君臣之別也。\n《春秋》不稱楚、\n越之王喪，\n禮、君不稱天，\n大夫不稱君，\n恐民之惑也。\n\n《詩》云：\n『相彼盍旦，\n尚猶患之。』」\n\n子云：\n「君不與同姓同車，\n與異姓同車不同服，\n示民不嫌也。\n以此坊民，\n民猶得同姓以弒其君。」\n31.5子云：\n「君子辭貴不辭賤，\n辭富不辭貧，\n則亂益亡。\n故君子與其使食浮於人也，\n寧使人浮於食。」\n\n子云：\n「觴酒、豆肉，\n讓而受惡，\n民猶犯齒；\n衽席之上讓\n而坐下，\n民猶犯貴；\n朝廷之位讓而就賤，\n民猶犯君。\n\n《詩》云：\n『民之無良，\n相怨一方；\n受爵不讓，\n至于己斯亡。』」\n\n子云：\n「君子貴人而賤己，\n先人而後己，\n則民作讓。\n故稱人之君曰君，\n自稱其君曰寡君。」\n\n子云：\n「利祿，\n先死者而後生者，\n則民不偝：\n先亡者而後存者，\n則民可以託。\n\n《詩》云：\n『先君之思，\n以畜寡人。』\n以此坊民，\n民猶偝死而號無告。」\n31.6子云：\n「有國家者，\n貴人而賤祿，\n則民興讓；\n尚技而賤車，\n則民興藝。\n故君子約言，\n小人先言。」\n31.7子云：\n「上酌民言，\n則下天上施；\n上不酌民言，\n則犯也；\n下不天上施，\n則亂也。\n\n故君子信讓以涖百姓，\n則民之報禮重。\n《詩》云：\n『先民有言，\n詢于芻蕘。』」\n31.8子云：\n「善則稱人，\n過則稱己，\n則民不爭；\n善則稱人，\n過則稱己，\n則怨益亡。\n《詩》云：\n『爾卜爾筮，\n履無咎言。』」\n\n子云：\n「善則稱人，\n過則稱己，\n則民讓善。\n《詩》云：\n『考卜惟王，\n度是鎬京，\n惟龜正之，\n武王成之。』」\n\n子云：\n「善則稱君，\n過則稱己，\n則民作忠。\n\n《君陳》曰：\n『爾有嘉謀嘉猷，\n入告爾君于內，\n女乃順之于外，\n曰：\n「此謀此猷，\n惟我君之德。」\n於乎！\n是惟良顯哉。』」\n\n子云：\n「善則稱親，\n過則稱己，\n則民作孝。\n\n《大誓》曰：\n『予克紂，\n非予武，\n惟朕文考無罪；\n紂克予，\n非朕文考有罪，\n惟予小子無良。』」\n31.9子云：\n「君子弛其親之過，\n而敬其美。\n《論語》曰：\n『三年無改於父之道，\n可謂孝矣。』\n高宗云：\n『三年其惟不言，\n言乃讙。』」\n\n子云：\n「從命不怠，\n微諫不倦，\n勞而不怨，\n可謂孝矣。\n《詩》云：\n『孝子不匱。』」\n\n子云：\n「睦於父母之黨，\n可謂孝矣。\n故君子因睦以合族。\n《詩》云：\n『此令兄弟，\n綽綽有裕；\n不令兄弟，\n交相為瘉。』」\n\n子云：\n「於父之執，\n可以乘其車，\n不可以衣其衣。\n君子以廣孝也。」\n\n子云：\n「小人皆能養其親，\n君子不敬，\n何以辨？」\n子云：\n「父子不同位，\n以厚敬也。\n《書》云：\n『厥辟不辟，\n忝厥祖。』」\n\n子云：\n「父母在，\n不稱老，\n言孝不言慈；\n閨門之內，\n戲而不歎。\n君子以此坊民，\n民猶有薄於孝而厚於慈。」\n\n子云：\n「長民者，\n朝廷敬老，\n則民作孝。」\n\n子云：\n「祭祀之有尸也，\n宗廟之主也，\n示民有事也。\n脩宗廟，\n敬祀事，\n教民追孝也。\n以此坊民，\n民猶忘其親。」\n31.10子云：\n「敬則用祭器。\n故君子不以菲廢禮，\n不以美沒禮。\n故食禮：\n主人親饋，\n則客祭；\n主人不親饋，\n則客不祭。\n\n故君子苟無禮，\n雖美不食焉。\n《易》曰：\n『東鄰殺牛，\n不如西鄰之禴祭，\n寔受其福。』\n\n《詩》云：\n『既醉以酒，\n既飽以德。』\n以此示民，\n民猶爭利而忘義。」\n31.11子云：\n「七日戒，\n三日齊，\n承一人焉以為尸，\n過之者趨走，\n以教敬也。\n醴酒在室，\n醍酒在堂，\n澄酒在下，\n示民不淫也。\n\n尸飲三，\n眾賓飲一，\n示民有上下也。\n因其酒肉，\n聚其宗族，\n以教民睦也。\n\n故堂上觀乎室，\n堂下觀乎上。\n《詩》云：\n『禮儀卒度，\n笑語卒獲。』」\n31.12子云：\n「賓禮每進以讓，\n喪禮每加以遠。\n浴於中霤，\n飯於牖下，\n小斂於戶內，\n大斂於阼，\n殯於客位，\n祖於庭，\n\n葬於墓，\n所以示遠也。\n殷人弔於壙，\n周人弔於家，\n示民不偝也。」\n\n子云：\n「死，\n民之卒事也，\n吾從周。\n以此坊民，\n諸侯猶有\n薨而不葬者。」\n31.13子云：\n「升自客階，\n受弔於賓位，\n教民追孝也。\n未沒喪不稱君，\n示民不爭也。\n故《魯春秋》記晉喪曰：\n『殺其君之子奚齊及其君卓。』\n以此坊民，\n子猶有弒其父者。」\n31.14子云：\n「孝以事君，\n弟以事長，\n示民不貳也。\n故君子有君不謀仕，\n唯卜之日稱二君。\n喪父三年，\n喪君三年，\n示民不疑也。\n\n父母在，\n不敢有其身，\n不敢私其財，\n示民有上下也。\n故天子四海之內無客禮，\n莫敢為主焉。\n故君適其臣，\n升自阼階，\n即位於堂，\n示民不敢有其室也。\n\n父母在，\n饋獻不及車馬，\n示民不敢專也。\n以此坊民，\n民猶忘其親而貳其君。」\n31.15子云：\n「禮之先幣帛也，\n欲民之先事而後祿也。\n先財而後禮，\n則民利；\n無辭而行情，\n則民爭。\n故君子於有饋者\n弗能見，則不視其饋。\n\n《易》曰：\n『不耕穫，\n不菑畬，\n凶。』\n以此坊民，\n民猶貴祿而賤行。」\n31.16子云：\n「君子不盡利，以遺民。\n《詩》云：\n『彼有遺秉，\n此有不斂穧，\n伊寡婦之利。』\n故君子仕則不稼，\n田則不漁；\n食時不力珍，\n\n大夫不坐羊，\n士不坐犬。\n《詩》云：\n『采葑采菲，\n無以下體，\n德音莫違，\n及爾同死。』\n以此坊民，\n民猶忘義而爭利，\n以亡其身。」\n31.17子云：\n「夫禮，\n坊民所淫，\n章民之別，\n使民無嫌，\n以為民紀者也。\n\n故男女無媒不交，\n無幣不相見，\n恐男女之無別也。\n以此坊民，\n民猶有自獻其身。\n\n《詩》云：\n『伐柯如之何？\n匪斧不克；\n取妻如之何？\n匪媒不得。』\n『蓺麻如之何？\n橫從其畝；\n取妻如之何？\n必告父母。』」\n31.18子云：\n「取妻不取同姓，\n以厚別也。\n故買妾不知其姓，\n則卜之。\n以此坊民，\n《魯春秋》猶去夫人之姓曰吳，\n其死曰孟子卒。」\n31.19子云：\n「禮，\n非祭，\n男女不交爵。\n以此坊民，\n陽侯猶殺繆侯而竊其夫人。\n故大饗廢夫人之禮。」\n31.20子云：\n「寡婦之子，\n不有見焉，\n則弗友也，\n君子以辟遠也。\n\n故朋友之交，\n主人不在，\n不有大故，\n則不入其門。\n以此坊民，\n民猶以色厚於德。」\n\n子云：\n「好德如好色。\n諸侯不下漁色。\n故君子遠色以為民紀。\n\n故男女授受不親。\n御婦人則進左手。\n姑、姊妹、女子\n子已嫁而反，\n男子不與同席而坐。\n寡婦不夜哭。\n婦人疾，\n問之不問其疾。\n以此坊民，\n民猶淫泆而亂於族。」\n31.21子云：\n「昏禮，\n壻親迎，\n見於舅姑，\n舅姑承子以授壻，\n恐事之違也。\n以此坊民，\n婦猶有不至者。」\n\n"}
{"id": "KR1d0052_032", "series": "KR1d0052", "text": "\n\n32.1天命之謂性，\n率性之謂道，\n修道之謂教。\n道也者，\n不可須臾離也；\n可離非道也。\n是故君子戒慎乎其所不睹，\n恐懼乎其所不聞。\n\n莫見乎隱，\n莫顯乎微，\n故君子慎其獨也。\n\n喜怒哀樂之未發\n謂之中。\n發而皆中節\n謂之和。\n中也者，\n天下之大本也。\n和也者，\n天下之達道也。\n\n致中和，\n天地位焉。\n萬物育焉。\n32.2仲尼曰：\n「君子中庸，\n小人反中庸。\n君子之中庸也，\n君子，而時中；\n小人之中庸也，\n小人，而無忌憚也。」\n\n子曰：\n「中庸其至矣乎！\n民鮮能久矣！」\n\n子曰：\n「道之不行也\n我知之矣。\n知者過之，\n愚者不及也。\n道之不明也\n我知之矣。\n\n賢者過之，\n不肖者不及也。\n人莫不飲食也，\n鮮能知味也。」\n\n子曰：\n「道其不行矣夫！」\n32.3子曰：\n「舜其大知也與！\n舜好問而好察邇言，\n隱惡而揚善。\n執其兩端，\n用其中於民，\n其斯以為舜乎！」\n32.4子曰：\n「人皆曰『予知』；\n驅而納諸罟擭陷阱之中，\n而莫之知辟也。\n人皆曰『予知』；\n擇乎中庸，\n而不能期月守也。」\n32.5子曰：\n「回之為人也，\n擇乎中庸，\n得一善，\n則拳拳服膺\n而弗失之矣。」\n\n子曰：\n「天下國家可均也，\n爵祿可辭也，\n白刃可蹈也，\n中庸不可能也。」\n32.6子路問強。\n子曰：\n「南方之強與？\n北方之強與？\n抑而強與？\n\n寬柔以教，\n不報無道，\n南方之強也；\n君子居之。\n衽金革，\n死而不厭，\n北方之強也；\n而強者居之。\n\n故君子和而不流，\n強哉矯；\n中立而不倚，\n強哉矯；\n國有道，\n不變塞焉，\n強哉矯；\n國無道，\n至死不變，\n強哉矯！」\n32.7子曰：\n「素隱行怪，\n後世有述焉；\n吾弗為之矣。\n君子遵道而行，\n半塗而廢；\n吾弗能已矣。\n君子依乎中庸，\n遯世不見知而不悔，\n唯聖者能之。」\n\n君子之道費而隱。\n夫婦之愚\n可以與知焉；\n及其至也，\n雖聖人亦有所不知焉。\n夫婦之不肖，\n可以能行焉；\n及其至也，\n雖聖人亦有所不能焉。\n\n天地之大也，\n人猶有所憾。\n故君子語大，\n天下莫能載焉；\n語小，\n天下莫能破焉。\n\n《詩》云：\n『鳶飛戾天，\n魚躍于淵。』\n言其上下察也。\n君子之道，\n造端乎夫婦；\n及其至也，\n察乎天地。\n32.8子曰：\n「道不遠人；\n人之為道而遠人，\n不可以為道。\n《詩》云：\n『伐柯伐柯，\n其則不遠。』\n執柯以伐柯，\n睨而視之，\n猶以為遠。\n\n故君子以人治人，\n改而止。\n忠恕違道不遠，\n施諸己而不願，\n亦勿施於人。\n\n君子之道四，\n丘未能一焉：\n所求乎子，\n以事父\n未能也；\n所求乎臣，\n以事君\n未能也；\n\n所求乎弟，\n以事兄\n未能也；\n所求乎朋友，\n先施之\n未能也。\n\n庸德之行，\n庸言之謹；\n有所不足，\n不敢不勉；\n有餘，不敢盡。\n言顧行，\n行顧言，\n君子胡不慥慥爾！」\n\n君子素其位而行，\n不願乎其外。\n素富貴，\n行乎富貴。\n素貧賤，\n行乎貧賤。\n素夷狄，\n行乎夷狄。\n素患難，\n行乎患難。\n\n君子無入而不自得焉。\n\n在上位不陵下；\n在下位不援上。\n正己而不求於人，\n則無怨；\n上不怨天，\n下不尤人。\n故君子居易以俟命，\n小人行險以徼幸。\n32.9子曰：\n「射有似乎君子；\n失諸正鵠，\n反求諸其身。」\n君子之道，\n辟如行遠，必自邇，\n辟如登高，必自卑。\n\n《詩》曰：\n『妻子好合，\n如鼓瑟琴。\n兄弟既翕，\n和樂且耽。\n宜爾室家，\n樂爾妻帑。』\n子曰：\n「父母其順矣乎！」\n32.10子曰：\n「鬼神之為德\n其盛矣乎！\n視之而弗見，\n聽之而弗聞，\n體物而不可遺。\n\n使天下之人，\n齊明盛服\n以承祭祀，\n洋洋乎\n如在其上，\n如在其左右。\n\n《詩》曰：\n『神之格思，\n不可度思，\n矧可射思！』\n夫微之顯，\n誠之不可揜如此夫！」\n32.11子曰：\n「舜其大孝也與！\n德為聖人，\n尊為天子，\n富有四海之內，\n宗廟饗之，\n子孫保之。\n\n故大德必得其位，\n必得其祿，\n必得其名，\n必得其壽。\n故天之生物，\n必因其材而篤焉。\n\n故栽者培之，\n傾者覆之。\n《詩》曰：\n『嘉樂君子，\n憲憲令德。\n宜民宜人，\n受祿于天。\n保佑命之。\n自天申之。』\n故大德者必受命。」\n32.12子曰：\n「無憂者\n其唯文王乎！\n以王季為父，\n以武王為子；\n父作之，\n子述之。\n\n武王纘大王、王季、文王之緒，\n壹戎衣而有天下，\n身不失天下之顯名，\n尊為天子，\n富有四海之內，\n宗廟饗之，\n子孫保之。\n\n武王末受命，\n周公成文武之德，\n追王大王、王季，\n上祀先公以天子之禮。\n斯禮也，\n達乎諸侯大夫\n及士庶人。\n\n父為大夫，\n子為士，\n葬以大夫，\n祭以士；\n父為士，\n子為大夫，\n葬以士，\n祭以大夫。\n\n期之喪，\n達乎大夫。\n三年之喪，\n達乎天子。\n父母之喪，\n無貴賤\n一也。」\n32.13子曰：\n「武王、周公\n其達孝矣乎！\n夫孝者，\n善繼人之志，\n善述人之事者也。\n春秋脩其祖廟，\n陳其宗器，\n設其裳衣，\n薦其時食。\n\n宗廟之禮，\n所以序昭穆也。\n序爵，\n所以辨貴賤也。\n序事，\n所以辨賢也。\n旅酬下為上，\n所以逮賤也。\n燕毛，\n所以序齒也。\n\n踐其位，\n行其禮，\n奏其樂，\n敬其所尊，\n愛其所親；\n事死如事生，\n事亡如事存，\n孝之至也。\n\n郊社之禮，\n所以事上帝也。\n宗廟之禮，\n所以祀乎其先也。\n明乎郊社之禮，\n禘嘗之義，\n治國其如示諸掌乎。」\n32.14哀公問政。\n子曰：\n「文武之政，\n布在方策。\n其人存，\n則其政舉。\n其人亡，\n則其政息。\n人道敏政，\n地道敏樹。\n\n夫政也者，\n蒲盧也。\n故為政在人，\n取人以身，\n脩身以道，\n脩道以仁。\n\n仁者，人也；\n親親為大。\n義者，宜也；\n尊賢為大。\n親親之殺，\n尊賢之等，\n禮所生也。\n\n在下位不獲乎上，\n民不可得而治矣。\n故君子不可以不脩身；\n思脩身，\n不可以不事親；\n思事親，\n不可以不知人；\n思知人，\n不可以不知天。\n\n天下之達道五，\n所以行之者三。\n曰：君臣也，\n父子也，\n夫婦也，\n昆弟也，\n朋友之交也，\n五者，天下之達道也。\n\n知、仁、勇，三者，\n天下之達德也。\n所以行之者（一）也。\n\n或生而知之，\n或學而知之，\n或困而知之，\n及其知之一也。\n或安而行之，\n或利而行之，\n或勉強而行之，\n及其成功一也。」\n32.15子曰：\n「好學近乎知，\n力行近乎仁，\n知恥近乎勇。\n知斯三者，\n則知所以脩身；\n知所以脩身，\n則知所以治人；\n知所以治人，\n則知所以治天下國家矣。」\n\n凡為天下國家有九經，\n\n曰：\n脩身也，\n尊賢也，\n親親也，\n敬大臣也，\n體群臣也，\n子庶民也，\n來百工也，\n柔遠人也，\n懷諸侯也。\n\n脩身則道立，\n尊賢則不惑，\n親親則諸父昆弟不怨，\n敬大臣則不眩，\n體群臣則士之報禮重，\n子庶民則百姓勸，\n來百工則財用足，\n柔遠人則四方歸之，\n懷諸侯則天下畏之。\n32.16齊明盛服，\n非禮不動，\n所以脩身也。\n去讒遠色，\n賤貨而貴德，\n所以勸賢也。\n尊其位，\n重其祿，\n同其好惡，\n所以勸親親也。\n\n官盛任使，\n所以勸大臣也。\n忠信重祿，\n所以勸士也。\n時使薄斂，\n所以勸百姓也。\n日省月試，\n既廩稱事，\n所以勸百工也。\n\n送往迎來，\n嘉善而矜不能，\n所以柔遠人也。\n繼絕世，\n舉廢國，\n治亂持危，\n朝聘以時，\n厚往而薄來，\n所以懷諸侯也。\n32.17凡為天下國家有九經，\n所以行之者一也。\n\n凡事豫則立，\n不豫則廢。\n言前定則不跲；\n事前定則不困；\n行前定則不疚；\n道前定則不窮。32.18在下位不獲乎上，\n民不可得而治矣。\n\n獲乎上有道，\n不信乎朋友，\n不獲乎上矣。\n信乎朋友有道，\n不順乎親，\n不信乎朋友矣。\n\n順乎親有道，\n反諸身不誠，\n不順乎親矣。\n誠身有道，\n不明乎善，\n不誠乎身矣。\n32.19誠者，\n天之道也。\n誠之者，\n人之道也。\n誠者，不勉而中，\n不思而得，\n從容中道，\n聖人也。\n誠之者，\n擇善而固執之者也。\n\n博學之，\n審問之，\n慎思之，\n明辨之，\n篤行之。\n\n有弗學，\n學之弗能弗措也；\n有弗問，\n問之弗知弗措也；\n有弗思，\n思之弗得弗措也；\n有弗辨，\n辨之弗明弗措也；\n有弗行，\n行之弗篤弗措也。\n\n人一能之，己百之；\n人十能之，己千之。\n果能此道矣，\n雖愚必明，\n雖柔必強。\n32.20自誠明，\n謂之性。\n自明誠，\n謂之教。\n誠則明矣；\n明則誠矣。\n\n唯天下至誠\n為能盡其性；\n能盡其性，\n則能盡人之性；\n能盡人之性，\n則能盡物之性；\n能盡物之性，\n則可以贊天地之化育；\n可以贊天地之化育，\n則可以與天地參矣。\n32.21其次致曲，\n曲能有誠，\n誠則形，\n形則著，\n著則明，\n明則動，\n動則變，\n變則化，\n唯天下至\n誠為能化。\n32.22至誠之道\n可以前知。\n國家將興\n必有禎祥；\n國家將亡\n必有妖孽。\n見乎蓍龜，\n動乎四體。\n\n禍福將至；\n善\n必先知之；\n不善，\n必先知之。\n故至誠如神。\n32.23誠者自成也。\n而道自道也。\n誠者物之終始；\n不誠無物。\n是故君子誠之為貴。\n\n誠者非自成己而已也，\n所以成物也。\n成己，\n仁也；\n成物，\n知也；\n性之德也，\n合外內之道也，\n故時措之宜也。\n\n故至誠無息，\n不息則久，\n久則徵，\n徵則悠遠，\n悠遠則博厚，\n博厚則高明。\n\n博厚\n所以載物也。\n高明\n所以覆物也。\n悠久\n所以成物也。\n\n博厚配地，\n高明配天，\n悠久無疆。\n如此者，\n不見而章，\n不動而變，\n無為而成。\n天地之道\n可壹言而盡也：\n\n「其為物不貣，\n則其生物不測。」\n天地之道，\n博也，\n厚也，\n高也，\n明也，\n悠也，\n久也。\n32.24今夫天，\n斯昭昭之多，\n及其無窮也，\n日月星辰繫焉，\n萬物覆焉。\n\n今夫地，\n一撮土之多，\n及其廣厚，\n載華嶽而不重，\n振河海而不洩，\n萬物載焉。\n\n今夫山，\n一拳石之多，\n及其廣大，\n草木生之，\n禽獸居之，\n寶藏興焉。\n\n今夫水，\n一勺之多，\n及其不測，\n黿鼉蛟龍魚鱉生焉，\n貨財殖焉。\n\n《詩》曰：\n『惟天之命，\n於穆不已。』\n蓋曰天之所以為天也。\n『於乎不顯，\n文王之德之純。』\n蓋曰文王之所以為文也。\n純亦不已。\n32.25大哉聖人之道，\n洋洋乎\n發育萬物，\n峻極于天。\n優優大哉！\n禮儀三百，\n威儀三千，\n待其人然後行。\n故曰：苟不至德，\n至道不凝焉。\n32.26故君子尊德性而道問學，\n致廣大而盡精微，\n極高明而道中庸，\n溫故而知新，\n敦厚以崇禮。32.27是故居上不驕，\n為下不倍。\n國有道，其言足以興；\n國無道，其默足以容。\n\n《詩》曰：\n『既明且哲，\n以保其身，』\n其此之謂與！\n32.28子曰：\n「愚而好自用；\n賤而好自專；\n生乎今之世，\n反古之道；\n如此者，\n災及其身者也。」\n\n非天子，\n不議禮，\n不制度，\n不考文。\n今天下車同軌，\n書同文，\n行同倫。\n\n雖有其位，\n苟無其德，\n不敢作禮樂焉；\n雖有其德，\n苟無其位，\n亦不敢作禮樂焉。\n32.29子曰：\n「吾說夏禮，\n杞不足徵也。\n吾學殷禮，\n有宋存焉。\n吾學周禮，\n今用之，\n吾從周。」\n\n王天下有三重焉，\n其寡過矣乎！\n上焉者雖善無徵；\n無徵不信；\n不信民弗從。\n下焉者\n雖善不尊；\n不尊不信；\n不信民弗從。\n\n故君子之道\n本諸身，\n徵諸庶民，\n考諸三王而不繆，\n建諸天地而不悖，\n質諸鬼神而無疑，\n百世以俟聖人而不惑。\n\n質諸鬼神而無疑，\n知天也。\n百世以俟聖人而不惑，\n知人也。\n是故君子動而世為天下道，\n行而世為天下法，\n言而世為天下則，\n遠之則有望，\n近之則不厭。\n\n《詩》曰：\n『在彼無惡，\n在此無射。\n庶幾夙夜，\n以永終譽。』\n君子未有不如此，\n而蚤有譽於天下者也。\n32.30仲尼祖述堯舜，\n憲章文武，\n上律天時，\n下襲水土；\n辟如天地之無不持載，\n無不覆幬。\n辟如四時之錯行，\n如日月之代明。\n\n萬物並育而不相害，\n道並行而不相悖，\n小德川流，\n大德敦化，\n此天地之所以為大也。\n\n唯天下至聖\n為能聰明睿知\n足以有臨也。\n寬裕溫柔\n足以有容也。\n\n發強剛毅\n足以有執也。\n齊莊中正\n足以有敬也。\n文理密察\n足以有別也。\n\n溥博淵泉\n而時出之。\n溥博如天，\n淵泉如淵。\n見而民莫不敬，\n言而民莫不信，\n行而民莫不說。\n\n是以聲名洋溢乎中國，\n施及蠻貊；\n舟車所至，\n人力所通，\n天之所覆，\n地之所載，\n日月所照，\n霜露所隊，\n凡有血氣者\n莫不尊親；\n\n故曰配天。\n\n唯天下至誠\n為能經綸天下之大經，\n立天下之大本，\n知天地之化育，\n夫焉有所倚？\n\n肫肫其仁，\n淵淵其淵，\n浩浩其天。\n苟不固聰明聖知達天德者\n其孰能知之？\n\n《詩》曰：\n『衣錦尚絅，\n惡其文之著也。』\n故君子之道\n闇然而日章。\n小人之道\n的然而日亡。\n\n君子之道\n淡而不厭，\n簡而文，\n溫而理，\n知遠之近，\n知風之自，\n知微之顯，\n可與入德矣。\n\n《詩》云：\n『潛雖伏矣，\n亦孔之昭。』\n故君子內省不疚，\n無惡於志。\n君子所不可及者，\n其唯人之所不見乎！\n《詩》云：\n『相在爾室，\n尚不愧于屋漏，』\n\n故君子不動而敬，\n不言而信。\n《詩》曰：\n『奏假無言，\n時靡有爭，』\n是故君子不賞而民勸，\n不怒而民威於鈇鉞。\n《詩》曰：\n『不顯惟德，\n百辟其刑之！』\n\n是故君子篤恭而天下平。\n《詩》曰：\n『予懷明德，\n不大聲以色。』\n32.31子曰：\n「聲色之於以化民，\n末也。」\n《詩》曰：\n『德輶如毛。』\n毛猶有倫。\n『上天之載，\n無聲無臭，』\n至矣！\n\n"}
{"id": "KR1d0052_033", "series": "KR1d0052", "text": "\n\n33.1子言之：\n「歸乎！\n君子隱而顯，\n不矜而莊，\n不厲而威，\n不言而信。」\n33.2子曰：\n「君子不失足於人，\n不失色於人，\n不失口於人，\n是故君子貌足畏也，\n色足憚也，\n言足信也。\n《甫刑》曰：\n『敬忌\n而罔有擇言在躬。』」\n33.3子曰：\n「裼、襲之不相因也，\n欲民之毋相瀆也。」\n子曰：\n「祭極敬，\n不繼之以樂；\n朝極辨，\n不繼之以倦。」\n33.4子曰：\n「君子慎以辟禍，\n篤以不揜，\n恭以遠恥。」33.5子曰：\n「君子莊敬日強，\n安肆日偷。\n君子不以一日使其躬儳焉\n如不終日。」\n\n子曰：\n「齊戒以事鬼神，\n擇日月以見君，\n恐民之不敬也。」\n子曰：\n「狎侮，\n死焉而不畏也。」\n33.6子曰：\n「無辭不相接也，\n無禮不相見也；\n欲民之毋相褻也。\n《易》曰：\n『初筮告，\n再三瀆，』\n瀆則不告。」\n33.7子言之：\n「仁者，\n天下之表也；\n義者，\n天下之制也；\n報者，\n天下之利也。」\n\n子曰：\n「以德報德，\n則民有所勸；\n以怨報怨，\n則民有所懲。\n《詩》曰：\n『無言不讎，\n無德不報。』\n\n《大甲》曰：\n『民非后\n無能胥以寧；\n后非民\n無以辟四方。』」\n\n子曰：\n「以德報怨，\n則寬身之仁也；\n以怨報德，\n則刑戮之民也。」\n\n子曰：\n「無欲而好仁者，\n無畏而惡不仁者，\n天下一人而已矣。\n是故君子議道自己，\n而置法以民。」\n\n子曰：\n「仁有三，\n與仁同功而異情。\n與仁同功，\n其仁未可知也；\n與仁同過，\n然後其仁可知也。\n仁者安仁，\n知者利仁，\n畏罪者強仁。\n\n仁者右也，\n道者左也。\n仁者人也，\n道者義也。\n厚於仁者薄於義，\n親而不尊；\n厚於義者薄於仁，\n尊而不親。\n\n道有至，\n義有考。\n至道以王，\n義道以霸，\n考道以為無失。」\n33.8子言之：\n「仁有數，\n義有長短小大。\n中心憯怛，\n愛人之仁也；\n率法而強之，\n資仁者也。\n\n《詩》云：\n『豐水有芑，\n武王豈不仕，\n詒厥孫謀，\n以燕翼子，\n武王烝哉。』\n數世之仁也。\n\n《國風》曰：\n『我今不閱，\n皇恤我後。』\n終身之仁也。」\n33.9子曰：\n「仁之為器重，\n其為道遠，\n舉者莫能勝也，\n行者莫能致也，\n取數多者仁也；\n夫勉於仁者，\n不亦難乎？\n\n是故君子以義度人，\n則難為人；\n以人望人，\n則賢者可知已矣。」\n\n子曰：\n「中心安仁者，\n天下一人而已矣。\n《大雅》曰：\n『德輶如毛，\n民鮮克舉之；\n我儀圖之，\n惟仲山甫舉之，\n愛莫助之。』」\n\n《小雅》曰：\n『高山仰止，\n景行行止。』\n\n子曰：\n「《詩》之好仁如此；\n鄉道而行，\n中道而廢，\n忘身之老也，\n不知年數之不足\n也，\n俛焉日有孳孳，\n斃而后已。」\n\n子曰：\n「仁之難成久矣！\n人人失其所好；\n故仁者之過易辭也。」\n\n子曰：\n「恭近禮，\n儉近仁，\n信近情，\n敬讓以行，\n此雖有過，\n其不甚矣。\n\n夫恭寡過，\n情可信，\n儉易容也；\n以此失之者，\n不亦鮮乎？\n《詩》曰：\n『溫溫恭人，\n惟德之基。』」\n\n子曰：\n「仁之難成久矣，\n惟君子能之。\n是故君子不以其所能者病人，\n不以人之所不能者愧人。\n是故聖人之制行也，\n不制以己，\n使民有所勸勉愧恥，\n以行其言。\n\n禮以節之，\n信以結之，\n容貌以文之，\n衣服以移之，\n朋友以極之，\n欲民之有壹也。\n《小雅》曰：\n『不愧于人，\n不畏于天。』\n\n是故君子服其服，\n則文以君子之容；\n有其容，\n則文以君子之辭；\n遂其辭，\n則實以君子之德。\n是故君子恥服其服而無其容，\n恥有其容而無其辭，\n恥有其辭而無其德，\n恥有其德而無其行。\n\n是故君子衰絰則有哀色；\n端冕則有敬色；\n甲冑則有不可辱之色。\n《詩》云：\n『惟鵜在梁，\n不濡其翼；\n彼記之子，\n不稱其服。』」\n33.10子言之：\n「君子之所謂義者，\n貴賤皆有事於天下；\n天子親耕，\n粢盛、秬鬯以事上帝，\n故諸侯勤以輔事於天子。」\n\n子曰：\n「下之事上也，\n雖有庇民之大德，\n不敢有君民之心，\n仁之厚也。\n是故君子恭儉以求役仁，\n信讓以求役禮，\n\n不自尚其事，\n不自尊其身，\n儉於位而寡於欲，\n讓於賢，\n卑己而尊人，\n小心而畏義，\n求以事君，\n得之自是，\n不得自是，\n以聽天命。\n\n《詩》云：\n『莫莫葛藟，\n施于條枚；\n凱弟君子，\n求福不回。』\n其舜、禹、文王、\n周公之謂與！\n有君民之大德，\n有事君之小心。\n\n《詩》云：\n『惟此文王，\n小心翼翼，\n昭事上帝，\n聿懷多福，\n厥德不回，\n以受方國。』」\n\n子曰：\n「先王謚以尊名，\n節以壹惠，\n恥名之浮於行也。\n\n是故君子不自大其事，\n不自尚其功，\n以求處情；\n過行弗率，\n以求處厚；\n彰人之善\n而美人之功，\n以求下賢。\n是故君子雖自卑，\n而民敬尊之。」\n\n子曰：\n「后稷，\n天下之為烈也，\n豈一手一足哉！\n唯欲行之浮於名也，\n故自謂便人。」\n33.11子言之：\n「君子之所謂仁者，\n其難乎！\n《詩》云：\n『凱弟君子，\n民之父母。』\n凱以強教之；\n弟以說安之。\n\n樂而毋荒；\n有禮而親；\n威莊而安；\n孝慈而敬。\n使民有父之尊，\n有母之親。\n如此而后可以為民父母矣；\n非至德其孰能如此乎？\n\n今父之親子也，\n親賢而下無能；\n母之親子也，\n賢則親之，\n無能則憐之。\n母、\n親而不尊，\n父、\n尊而不親。\n\n水之於民也，\n親而不尊；\n火、\n尊而不親。\n土之於民也，\n親而不尊；\n天、\n尊而不親。\n\n命之於民也，\n親而不尊，\n鬼、\n尊而不親。」\n33.12子曰：\n「夏道尊命，\n事鬼敬神而遠之，\n近人而忠焉，\n先祿而後威，\n先賞而後罰，\n親而不尊；\n\n其民之敝：\n憃而愚，\n喬而野，\n朴而不文。」\n33.13「殷人尊神，\n率民以事神，\n先鬼而後禮，\n先罰而後賞，\n尊而不親；\n\n其民之敝：\n蕩而不靜，\n勝而無恥。\n周人尊禮尚施，\n事鬼敬神而遠之，\n近人而忠焉，\n其賞罰用爵列，\n親而不尊；\n\n其民之敝：\n利而巧，\n文而不慚，\n賊而蔽。」\n33.14子曰：\n「夏道未瀆辭，\n不求備，\n不大望於民，\n民未厭其親；\n殷人未瀆禮，\n而求備於民；\n周人強民，\n未瀆神，\n而賞爵、刑罰窮矣。」\n33.15子曰：\n「虞、夏之道，\n寡怨於民；\n殷、周之道，\n不勝其敝。」\n\n子曰：\n「虞、夏之質，\n殷、周之文，\n至矣。\n虞、夏之文不勝其質；\n殷、周之質不勝其文。」\n\n子言之曰：\n「後世雖有作者，\n虞帝弗可及也已矣；\n君天下，\n生無私，\n死不厚其子；\n子民如父母，\n有憯怛之愛，\n有忠利之教；\n\n親而尊，\n安而敬，\n威而愛，\n富而有禮，\n惠而能散；\n\n其君子尊仁畏義，\n恥費輕實，\n忠而不犯，\n義而順，\n文而靜，\n寬而有辨。\n《甫刑》曰：\n『德威惟威，\n德明惟明。』\n非虞帝其孰能如此乎？」\n33.16子言之：\n「事君先資其言，\n拜自獻其身，\n以成其信。\n是故君有責於其臣，\n臣有死於其言。\n故其受祿不誣，\n其受罪益寡。」\n33.17子曰：\n「事君大言入則望大利，\n小言入則望小利；\n故君子不以小言受大祿，\n不以大言受小祿。\n《易》曰：\n『不家食\n吉。』」\n33.18子曰：\n「事君不下達，\n不尚辭，\n非其人弗自。\n《小雅》曰：\n『靖共爾位，\n正直是與，\n神之聽之，\n式穀以女。』」\n33.19子曰：\n「事君遠而諫，\n則讇也；\n近而不諫，\n則尸利也。」\n子曰：\n「邇臣守和，\n宰正百官，\n大臣慮四方。」\n\n子曰：\n「事君欲諫不欲陳。\n《詩》云：\n『心乎愛矣，\n瑕不謂矣；\n中心藏之，\n何日忘之。』」\n33.20子曰：\n「事君難進而易退，\n則位有序；\n易進而難退，\n則亂也。\n故君子三揖而進，\n一辭而退，\n以遠亂也。」\n\n子曰：\n「事君三違而不出竟，\n則利祿也：\n人雖曰不要，\n吾弗信也。」\n\n子曰：\n「事君慎始而敬終。」\n子曰：\n「事君可貴可賤，\n可富可貧，\n可生可殺，\n而不可使為亂。」\n33.21子曰：\n「事君，\n軍旅不辟難，\n朝廷不辭賤；\n處其位而不履其事，\n則亂也。\n\n故君使其臣，得志\n則慎慮而從之；\n否，\n則孰慮而從之，\n終事而退，\n臣之厚也。\n《易》曰：\n『不事王侯，\n高尚其事。』」\n33.22子曰：\n「唯天子受命于天，\n士受命于君。\n故君命順則臣有順命；\n君命逆則臣有逆命。\n《詩》曰：\n『鵲之姜姜，\n鶉之賁賁；\n人之無良，\n我以為君。』」\n33.23子曰：\n「君子不以辭盡人。\n故天下有道，\n則行有枝葉；\n天下無道，\n則辭有枝葉。\n\n是故君子於有喪者之側，\n不能賻焉，\n則不問其所費；\n於有病者之側，\n不能饋焉，\n則不問其所欲；\n有客，\n不能館，\n則不問其所舍。\n\n故君子之接如水；\n小人之接如醴。\n君子淡以成；\n小人甘以壞。\n《小雅》曰：\n『盜言孔甘，\n亂是用餤。』」\n33.24子曰：\n「君子不以口譽人，\n則民作忠。\n故君子問人之寒，\n則衣之；\n問人之飢，\n則食之；\n稱人之美，\n則爵之。\n\n《國風》曰：\n『心之憂矣，\n於我歸說。』」\n33.25子曰：\n「口惠而實不至，\n怨菑及其身。\n是故君子與其有諾責也，\n寧有已怨。\n\n《國風》曰：\n『言笑晏晏，\n信誓旦旦，\n不思其反；\n反是不思，\n亦已焉哉！』」\n33.26子曰：\n「君子不以色親人；\n情疏而貌親，\n在小人則穿窬之盜也與？」\n子曰：\n「情欲信，\n辭欲巧。」\n33.27子言之：\n「昔三代明王\n皆事天地之神明，\n無非卜、筮之用，\n不敢以其私\n褻事上帝。\n是故不犯日月，\n不違卜、筮。\n卜、筮不相襲也。\n\n大事有時日；\n小事無時日，\n有筮。\n外事用剛日，\n內事用柔日。\n不違龜筮。」\n\n子曰：\n「牲牷、禮樂、齊盛，\n是以無害乎鬼神，\n無怨乎百姓。」\n33.28子曰：\n「后稷之祀易富也；\n其辭恭，\n其欲儉，\n其祿及子孫。\n《詩》曰：\n『后稷兆祀，\n庶無罪悔，\n以迄于今。』」\n33.29子曰：\n「大人之器威敬。\n天子無筮；\n諸侯有守筮。\n天子道以筮；\n諸侯非其國不以筮。\n卜宅寢室。\n天子不卜處大廟。」\n\n子曰：\n「君子敬則用祭器。\n是以不廢日月，\n不違龜筮，\n以敬事其君長。\n是以上不瀆於民，\n下不褻於上。」\n\n"}
{"id": "KR1d0052_034", "series": "KR1d0052", "text": "\n\n34.1子言之曰：\n「為上易事也，\n為下易知也；\n則刑不煩矣。」\n34.2子曰：\n「好賢如《緇衣》，\n惡惡如《巷伯》，\n則爵不瀆而民作愿，\n刑不試而民咸服。\n《大雅》曰：\n『儀刑文王，\n萬國作孚。』」\n34.3子曰：\n「夫民，\n教之以德，\n齊之以禮，\n則民有格心；\n教之以政，\n齊之以刑，\n則民有遯心。\n\n故君民者，\n子以愛之，\n則民親之；\n信以結之，\n則民不倍；\n恭以涖之，\n則民有孫心。\n\n《甫刑》曰：\n『苗民匪用命，\n制以刑，\n惟作五虐之刑曰法。』\n是以民有惡德，\n而遂絕其世也。」\n34.4子曰：\n「下之事上也，\n不從其所令，\n從其所行。\n上好是物，\n下必有甚者矣。\n故上之所好惡，\n不可不慎也，\n是民之表也。」\n34.5子曰：\n「禹立三年，\n百姓以仁遂焉，\n豈必盡仁？\n《詩》云：\n『赫赫師尹，\n民具爾瞻』。\n\n《甫刑》曰：\n『一人有慶，\n兆民賴之。』\n《大雅》曰：\n『成王之孚，\n下土之式。』」\n34.6子曰：\n「上好仁，\n則下之為仁爭先人。\n故長民者\n章志、貞教，尊仁\n以子愛百姓；\n民致行己以說其上矣。\n《詩》云：\n『有梏德行，\n四國順之。』」\n34.7子曰：\n「王言如絲，\n其出如綸；\n王言如綸，\n其出如綍。\n故大人不倡游言。\n可言也，\n不可行，\n君子弗言也；\n\n可行也，\n不可言，\n君子弗行也。\n則民言不危行，\n而行不危言矣。\n《詩》云：\n『淑慎爾止，\n不諐于儀。』」\n34.8子曰：\n「君子道人以言，\n而禁人以行。\n故言必慮其所終，\n而行必稽其所敝；\n則民謹於言而慎於行。\n\n《詩》云：\n『慎爾出話，\n敬爾威儀。』\n《大雅》曰：\n『穆穆文王，\n於緝熙敬止。』」\n34.9子曰：\n「長民者，\n衣服不貣，\n從容有常，\n以齊其民，\n則民德壹。\n\n《詩》云：\n『彼都人士，\n狐裘黃黃，\n其容不改，\n出言有章，\n行歸于周，\n萬民所望。』」\n34.10子曰：\n「為上可望而知也，\n為下可述而志也，\n則君不疑於其臣，\n而臣不惑於其君矣。\n\n尹吉曰：\n『惟尹躬及湯，\n咸有壹德。』\n《詩》云：\n『淑人君子，\n其儀不忒。』」\n34.11子曰：\n「有國者\n章義𤺺惡，\n以示民厚，\n則民情不貳。\n《詩》云：\n『靖共爾位，\n好是正直。』」\n34.12子曰：\n「上人疑則百姓惑，\n下難知則君長勞。\n\n故君民者，\n章好以示民俗，\n慎惡以御民之淫，\n則民不惑矣。\n臣儀行，\n不重辭，\n不援其所不及，\n不煩其所不知，\n則君不勞矣。\n\n《詩》云：\n『上帝板板，\n下民卒𤺺。』\n《小雅》曰：\n『匪其止共，\n惟王之邛。』」\n34.13子曰：\n「政之不行也，\n教之不成也，\n爵祿不足勸也，\n刑罰不足恥也。\n故上不可以褻刑而輕爵。\n《康誥》曰：\n『敬明乃罰。』\n《甫刑》曰：\n『播刑之不迪。』」\n34.14子曰：\n「大臣不親，\n百姓不寧，\n則忠敬不足，\n而富貴已過也；\n大臣不治而邇臣比矣。\n\n故大臣不可不敬也，\n是民之表也；\n邇臣不可不慎也，\n是民之道也。\n君毋以小謀大，\n毋以遠言近，\n毋以內圖外，\n則大臣不怨，\n邇臣不疾，\n而遠臣不蔽矣。\n\n葉公之顧命曰：\n『毋以小謀敗大作，\n毋以嬖御人疾莊后，\n毋以嬖御士疾莊士\n大夫、卿、士。』」\n\n子曰：\n「大人不親其所賢，\n而信其所賤；\n民是以親失，\n而教是以煩。\n\n《詩》云：\n『彼求我則，\n如不我得；\n執我仇仇，\n亦不我力。』\n《君陳》曰：\n『未見聖，\n若己弗克見；\n既見聖，\n亦不克由聖。』」\n34.15子曰：\n「小人溺於水，\n君子溺於口，\n大人溺於民，\n皆在其所褻也。\n夫水近於人而溺人，\n德易狎而難親也，\n易以溺人；\n\n口費而煩，\n易出難悔，\n易以溺人；\n夫民閉於人，\n而有鄙心，\n可敬不可慢，\n易以溺人。\n故君子不可以不慎也。\n\n《大甲》曰：\n『毋越厥命以自覆也。』\n『若虞機張，\n往省括于厥度則釋。』\n《兌命》曰：\n『惟口起羞，\n惟甲冑起兵，\n惟衣裳在笥，\n惟干戈省厥躬。』\n\n《大甲》曰：\n『天作孽，\n可違也；\n自作孽，\n不可以逭。』\n《尹吉》曰：\n『惟尹躬天，\n見于西邑\n夏，自周有終，\n相亦惟終。』」\n34.16子曰：\n「民以君為心，\n君以民為體；\n心莊則體舒，\n心肅則容敬。\n\n心好之，\n身必安之；\n君好之，\n民必欲之。\n心以體全，\n亦以體傷；\n君以民存，\n亦以民亡。\n\n《詩》云：\n『昔吾有先正，\n其言明且清，\n國家以寧，\n都邑以成，\n庶民以生；\n誰能秉國成，\n不自為正，\n卒勞百姓。』\n\n《君雅》曰：\n『夏日暑雨，\n小民惟曰怨，\n資冬祁寒，\n小民亦惟曰怨。』」\n34.17子曰：\n「下之事上也，\n身不正，\n言不信，\n則義不壹，\n行無類也。」\n\n子曰：\n「言有物而行有格也；\n是以生則不可奪志，\n死則不可奪名。\n故君子多聞，\n質而守之；\n多志，\n質而親之；\n精知，\n略而行之。\n\n《君陳》曰：\n『出入\n自爾師虞，\n庶言同。』\n《詩》云：\n『淑人君子，\n其儀一也。』」\n34.18子曰：\n「唯君子能好其正，\n小人毒其正。\n故君子之朋友有鄉，\n其惡有方；\n是故邇者不惑，\n而遠者不疑也。\n《詩》云：\n『君子好仇。』」\n34.19子曰：\n「輕絕貧賤，\n而重絕富貴，\n則好賢不堅，\n而惡惡不著也。\n人雖曰不利，\n吾不信也。\n《詩》云：\n『朋友攸攝，\n攝以威儀。』」\n34.20子曰：\n「私惠不歸德，\n君子不自留焉。\n《詩》云：\n『人之好我，\n示我周行。』」\n34.21子曰：\n「苟有車，\n必見其軾；\n苟有衣，\n必見其敝；\n人苟或言之，\n必聞其聲；\n苟或行之，\n必見其成。\n\n《葛覃》曰：\n『服之無射。』」\n34.22子曰：\n「言從而行之，\n則言不可飾也；\n行從而言之，\n則行不可飾也。\n故君子寡言\n而行，以成其信，\n則民不得大其美而小其惡。\n\n《詩》云：\n『白圭之玷，\n尚可磨也；\n斯言之玷，\n不可為也。』\n\n《小雅》曰：\n『允也君子，\n展也大成。』\n《君奭》曰：\n『昔在上帝，\n周田觀文王之德，\n其集大命于厥躬。』」\n34.23子曰：\n「南人有言曰：\n『人而無恆，\n不可以為卜、\n筮』。\n古之遺言與？\n龜筮猶不能知也，\n而況於人乎？\n《詩》云：\n『我龜既厭，\n不我告猶。』\n《兌命》曰：\n『爵無及惡德，\n民立而正事。』\n『純而祭祀，\n是為不敬；\n事煩則亂，\n事神則難。』\n\n《易》曰：\n『不恆其德，\n或承之羞。』\n『恆其德偵，\n婦人吉，\n夫子凶。』」\n\n"}
{"id": "KR1d0052_035", "series": "KR1d0052", "text": "\n\n35.1奔喪之禮：\n始聞親喪，\n以哭荅使者，\n盡哀；\n問故，\n又哭盡哀。35.2遂行，\n日行百里，\n不以夜行。\n\n唯父母之喪，\n見星而行，\n見星而舍。\n若未得行，\n則成服而后行。\n過國至竟，\n哭盡哀而止。\n哭辟市朝。\n望其國竟哭。\n\n至於家，\n入門左，\n升自西階，\n殯東西面坐，\n哭盡哀，\n\n括髮、袒，\n降堂，東即位，\n西鄉哭，\n成踊，\n襲、絰于序東，\n絞帶。\n\n反位，\n拜賓、成踊，\n送賓，\n反位；\n有賓後至者，\n則拜之，\n成踊、送賓皆如初。\n\n眾主人、兄弟皆出門，\n出門哭止；\n闔門，\n相者告就次。\n\n於又哭，\n括髮、袒，成踊；\n於三哭，\n猶括髮、袒，成踊。\n三日，\n成服，\n拜賓送賓皆如初。35.3奔喪者非主人，\n則主人為之拜賓送賓。\n\n奔喪者自齊衰以下，\n入門左，中庭北面，哭盡哀，\n免、麻于序東，\n即位袒，\n與主人哭，成踊。\n\n於又哭三哭皆免、袒，\n有賓，\n則主人拜賓送賓。\n丈夫、婦人之待之也，\n皆如朝夕哭\n位，無變也。\n35.4奔母之喪，\n西面哭盡哀，\n括髮、袒，\n降堂，東即位，\n西鄉哭，\n成踊，\n襲、免、絰于序東，\n拜賓送賓，\n皆如奔父之禮，\n於又哭，不括髮。\n35.5婦人奔喪，\n升自東階，\n殯東西面坐，\n哭盡哀；\n東髽，\n即位，\n與主人拾踊。\n35.6奔喪者不及殯，\n先之墓，\n北面坐，\n哭盡哀。\n主人之待之也，\n即位於墓左，\n婦人墓右，\n\n成踊，\n盡哀，\n括髮，\n東即主人位，\n絰、絞帶，\n哭成踊，\n拜賓，\n反位，\n成踊，\n相者告事畢。\n\n遂冠，歸，\n入門左，\n北面，哭盡哀，\n括髮、袒，成踊，\n東即位，\n拜賓成踊。\n\n賓出，\n主人拜送；\n有賓後至者，\n則拜之、成踊，\n送賓如初。\n眾主人、兄弟皆出門，\n出門哭止，\n相者告就次。\n\n於又哭，\n括髮，成踊；\n於三哭，\n猶括髮、成踊。\n三日成服，\n於五哭，\n相者告事畢。\n\n為母所以異於父者，\n壹括髮，\n其餘免以終事，\n他如奔父之禮。\n35.7齊衰以下不及殯：\n先之墓，\n西面哭盡哀，\n免、麻于東方，\n即位，\n與主人哭成踊，\n襲。\n有賓，\n則主人拜賓送賓；\n\n賓有後至者，\n拜之如初。\n相者告事畢。\n遂冠，歸，\n入門左，\n北面，哭盡哀，\n免、袒，成踊，\n東即位，\n拜賓成踊，\n\n賓出，\n主人拜送。\n於又哭，\n免、袒，成踊；\n於三哭，\n猶免、袒，成踊。\n三日成服，\n於五哭，\n相者告事畢。\n35.8聞喪不得奔喪，\n哭盡哀；\n問故，\n又哭盡哀。\n乃為位，\n括髮、袒，成踊，\n襲、絰、絞帶，即位，\n－拜賓反位成踊。\n\n賓出，\n主人拜送于門外，\n反位；\n若有賓後至者，\n拜之成踊，\n送賓如初。\n\n於又哭，\n括髮、袒，成踊，\n於三哭，\n猶括髮、袒，成踊，\n三日成服，\n於五哭，\n拜賓送賓如初。\n35.9若除喪而后歸，\n則之墓，\n哭，成踊，\n東括髮、袒，絰，\n拜賓成踊，\n送賓反位，\n又哭盡哀，\n遂除，\n於家不哭。\n\n主人之待之也，\n無變於服，\n與之哭，\n不踊。35.10自齊衰以下，\n所以異者\n免、麻。\n35.11凡為位，\n非親喪，\n齊衰以下\n皆即位，哭盡哀，\n而東免、絰，\n即位，\n袒，成踊，襲，\n拜賓反位，\n哭成踊，\n\n送賓反位，\n相者告就次。\n三日\n五哭，卒，\n主人出送賓；\n眾主人、兄弟皆出門，\n哭止。\n相者告事畢。\n成服拜賓。\n\n若所為位家遠，\n則成服而往。\n35.12齊衰，\n望鄉而哭；\n大功，\n望門而哭；\n小功，\n至門而哭；\n緦麻，\n即位而哭。\n35.13哭父之黨於廟；\n母妻之黨於寢；\n師於廟門外；\n朋友於寢門外；\n所識於野張帷。\n\n凡為位不奠。\n哭天子九，\n諸侯七，\n卿大夫五，\n士三。\n\n大夫哭諸侯，\n不敢拜賓。\n諸臣在他國，\n為位而哭，\n不敢拜賓。\n與諸侯為兄弟，\n亦為位而哭。\n\n凡為位者壹袒。35.14所識者弔，\n先哭于家而後之墓，\n皆為之成踊，\n從主人北面而踊。\n\n凡喪，\n父在父為主；\n父沒，\n兄弟同居，\n各主其喪。\n親同，\n長者主之；\n不同，\n親者主之。\n35.15聞遠兄弟之喪，\n既除喪而后聞喪，\n免、袒，成踊，\n拜賓則尚左手。\n35.16無服而為位者，\n唯嫂叔及婦人降\n而無服者麻。\n35.17凡奔喪，\n有大夫至，\n袒，\n拜之，\n成踊而后襲；\n於士，\n襲而后拜之。\n\n"}
{"id": "KR1d0052_036", "series": "KR1d0052", "text": "\n\n親始死，\n雞斯，徒跣，\n扱上衽，\n交手哭。\n惻怛之心，\n痛疾之意，\n傷腎、乾肝、焦肺，\n水漿不入口，\n三日不舉火，\n故鄰里為之糜粥以飲食之。\n\n夫悲哀在中，\n故形變於外也，\n痛疾在心，\n故口不甘味，\n身不安美也。\n三日而斂，\n在床曰尸，\n在棺曰柩，\n動尸舉柩，\n哭踊無數。\n惻怛之心，\n痛疾之意，\n悲哀志懣氣盛，\n故袒而踊之，\n所以動體、安心、下氣也。\n\n婦人不宜袒，\n故發胸、擊心、爵踊，\n殷殷田田，\n如壞牆然，\n悲哀痛疾之至也。\n故曰：\n「辟踊哭泣，哀以送之。\n送形而往，\n迎精而反也。」\n其往送也，\n望望然、汲汲然、\n如有追而弗及也；\n其反哭也，\n皇皇然\n若有求而弗得也。\n故其往送也如慕，\n其反也如疑。\n求而無所得之也，\n入門而弗見也，\n上堂又弗見也，\n入室又弗見也。\n亡矣！\n喪矣！\n不可復見已矣！\n\n故哭泣辟踊，\n盡哀而止矣。\n心悵焉、愴焉、\n惚焉、愾焉，\n心絕志悲而已矣。\n祭之宗廟，\n以鬼饗之，\n徼幸復反也。\n成壙而歸，\n不敢入處室，\n居於倚廬，\n哀親之在外也；\n寢苫枕塊，\n哀親之在土也。\n\n故哭泣無時，\n服勤三年，\n思慕之心，\n孝子之志也，\n人情之實也。\n或問曰：\n「死三日而后斂者\n何也？」\n曰：\n「孝子親死，\n悲哀志懣，\n故匍匐而哭之，\n若將復生然，\n安可得奪而斂之也。\n\n故曰：\n三日而后斂者，\n以俟其生也；\n三日而不生，\n亦不生矣。\n孝子之心亦益衰矣；\n家室之計，\n衣服之具，\n亦可以成矣；\n親戚之遠者，\n亦可以至矣。\n\n是故聖人為之斷決，以三日為之禮制也。」\n或問曰：\n「冠者不肉袒\n何也？」\n曰：\n「冠、\n至尊也，\n不居肉袒之體也，\n故為之免以代之也。」\n「然則禿者不免，\n傴者不袒，\n跛者不踊，\n非不悲也；\n身有錮疾，\n不可以備禮也。\n\n故曰：\n『喪禮唯哀為主』矣。\n女子哭泣悲哀，\n擊胸傷心；\n男子哭泣悲哀，\n稽顙觸地無容，\n哀之至也。」\n或問曰：\n「免者以何為也？」\n曰：\n「不冠者之所服也。\n《禮》曰：\n『童子不緦，\n唯當室緦。』\n緦者其免也，\n當室則免而杖矣。」\n或問曰：\n「杖者何也？」\n曰：\n「竹、桐一也。\n故為父苴杖，\n苴杖，\n竹也；\n為母削杖，\n削杖，\n桐也。」\n或問曰：\n「杖者以何為也？」\n曰：\n「孝子喪親，\n哭泣無數，\n服勤三年，\n身病體羸，\n以杖扶病也。\n\n則父在不敢杖矣，\n尊者在故也；\n堂上不杖，\n辟尊者之處也；\n堂上不趨，\n示不遽也。\n\n此孝子之志也，\n人情之實也，\n禮義之經也，\n非從天降也，\n非從地出也，\n人情而已矣。」\n\n"}
{"id": "KR1d0052_037", "series": "KR1d0052", "text": "\n\n《傳》曰：\n「有從輕而重」，\n公子之妻為其皇姑。\n「有從重而輕」，\n為妻之父母。\n「有從無服而有服」，\n公子之妻為公子之外兄弟。\n\n「有從有服而無服」，\n公子為其妻之父母。\n《傳》曰：\n「母出，\n則為繼母之黨服；\n母死，\n則為其母之黨服。」\n為其母之黨服，\n則不為繼母之黨服。\n三年之喪，\n既練矣，\n有期之喪，\n既葬矣，\n則帶其故葛帶，\n絰期之絰，\n服其功衰。\n\n有大功之喪，\n亦如之。\n小功，\n無變也。\n麻之有本者，\n變三年之葛。\n\n既練，\n遇麻斷本者，\n於免，\n絰之；\n既免，\n去絰。\n每可以絰必絰；\n既絰，\n則去之。\n小功不易喪之練冠，\n如免，\n則絰其緦小功之絰，\n因其初葛帶。\n緦之麻，\n不變小功之葛；\n小功之麻，\n不變大功之葛。\n以有本為稅。\n殤：\n長、中，\n變三年之葛。\n終殤之月筭，\n而反三年之葛。\n是非重麻，\n為其無卒哭之稅。\n下殤則否。\n君為天子三年，\n夫人如外宗之為君也。\n世子不為天子服。\n君所主：\n夫人妻、大子、適婦。\n大夫之適子為君、夫人、大子，\n如士服。\n君之母\n非夫人，\n則群臣無服。\n唯近臣及僕、驂乘從服，\n唯君所服，\n服也。\n\n公為卿大夫錫衰以居，\n出亦如之。\n當事則弁絰。\n大夫相為，\n亦然。\n為其妻，\n往則服之，\n出則否。\n凡見人無免絰，\n雖朝於君\n無免絰。\n唯公門有稅齊衰。\n《傳》曰：\n「君子不奪人之喪，\n亦不可奪喪也。」\n\n《傳》曰：\n「罪多而刑五，\n喪多而服五，\n上附下附，\n列也。」\n\n"}
{"id": "KR1d0052_038", "series": "KR1d0052", "text": "\n\n38.1斬衰何以服苴？\n苴，\n惡貌也，\n所以首其內而見諸外也。\n斬衰貌若苴，\n齊衰貌若枲，\n大功貌若止，\n小功、緦麻容貌可也，\n此哀之發於容體者也。\n\n斬衰之哭，\n若往而不反；\n齊衰之哭，\n若往而反；\n大功之哭，\n三曲而偯；\n小功、緦麻，\n哀容可也。\n此哀之發於聲音者也。\n\n斬衰，\n唯而不對；\n齊衰，\n對而不言；\n大功，\n言而不議；\n小功、緦麻，\n議而不及樂。\n此哀之發於言語者也。\n\n斬衰，\n三日不食；\n齊衰，\n二日不食；\n大功，\n三不食；\n小功、緦麻，\n再不食；\n士與斂焉，\n則壹不食。\n\n故父母之喪，\n既殯食粥，\n朝一溢米，\n莫一溢米；\n齊衰之喪，\n疏食水飲，\n不食菜果；\n大功之喪，\n不食醯、醬；\n\n小功、緦麻，\n不飲醴酒。\n此哀之發於飲食者也。\n\n父母之喪，\n既虞、卒哭，\n疏食水飲，\n不食菜果；\n期而小祥，\n食菜果；\n又期而大祥，\n有醯、醬；\n中月而禫，\n禫而飲醴酒。\n\n始飲酒者先飲醴酒。\n始食肉者先食乾肉。\n\n父母之喪，\n居倚廬，\n寢苫枕塊，\n不說絰、帶；\n齊衰之喪，\n居堊室，\n芐翦不納；\n\n大功之喪，\n寢有席，\n小功、緦麻，\n床可也。\n此哀之發於居處者也。\n\n父母之喪，\n既虞、卒哭，\n柱楣翦屏，\n芐翦不納；\n\n期而小祥，\n居堊室，\n寢有席；\n又期而大祥，\n居復寢；\n中月而禫，\n禫而床。\n\n斬衰三升，\n齊衰四升、五升、六升，\n大功七升、八升、九升，\n小功十升、十一升、十二升，\n緦麻十五升去其半，\n有事其縷、無事其布曰緦。\n此哀之發於衣服者也。\n\n斬衰三升，\n既虞、卒哭，\n受以成布六升冠七升；\n為母疏衰四升，\n受以成布七升冠八升。\n去麻服葛，\n葛帶三重。\n\n期而小祥，\n練冠、縓緣，\n要絰不除，\n男子除乎首，\n婦人除乎帶，\n－男子何為除乎首也？\n婦人何為除乎帶也？\n男子重首，\n婦人重帶。\n\n除服者先重者，\n易服者易輕者。\n又期而大祥，\n素縞、麻衣。\n中月而禫，\n禫而纖，\n無所不佩。\n\n易服者何？\n為易輕者也。\n斬衰之喪，\n既虞、卒哭，\n遭齊衰之喪，\n輕者包，\n重者特。\n既練，\n遭大功之喪，\n麻、葛重。\n38.2齊衰之喪，\n既虞、卒哭，\n遭大功之喪，\n麻、葛兼服之。\n38.3斬衰之葛，\n與齊衰之麻同；\n齊衰之葛，\n與大功之麻同；\n大功之葛，\n與小功之麻同；\n小功之葛，\n與緦之麻同，\n麻同則兼服之。\n\n兼服之服重者，\n則易輕者也。\n\n"}
{"id": "KR1d0052_039", "series": "KR1d0052", "text": "\n\n39.1三年之喪何也？\n曰：\n稱情而立文，\n因以飾群，\n別親疏、貴賤之節，\n而不可損益也。\n故曰：\n「無易之道也。」\n\n創鉅者其日久，\n痛甚者其愈遲，\n三年者，\n稱情而立文，\n所以為至痛極也。\n斬衰、苴杖，\n居倚廬，\n食粥，\n寢苫枕塊，\n所以為至痛飾也。\n\n三年之喪，\n二十五月而畢；\n哀痛未盡，\n思慕未忘，\n然而服以是斷之者，\n豈不送死有已，\n復生有節也哉？\n39.2凡生天地之間者，\n有血氣之屬，\n必有知，\n有知之屬，\n莫不知愛其類。\n今是大鳥獸，\n則失喪其群匹，\n越月踰時焉，\n則必反巡，\n過其故鄉，\n\n翔回焉，\n鳴號焉，\n蹢躅焉，\n踟躕焉，\n然後乃能去之；\n小者至於燕雀，\n猶有啁噍之頃焉，\n然後乃能去之；\n\n故有血氣之屬者，\n莫知於人，\n故人於其親也，\n至死不窮。\n39.3將由夫患邪淫之人與，\n則彼朝死而夕忘之，\n然而從之，\n則是曾鳥獸之不若也，\n夫焉能相與群居而不亂乎？\n39.4將由夫脩飾之君子與，\n則三年之喪，\n二十五月而畢，\n若駟之過隙，\n然而遂之，\n則是無窮也。39.5故先王焉為之立中制節，\n壹使足以成文理，\n則釋之矣。\n39.6然則何以至期也？\n曰：\n至親以期斷。\n是何也？\n曰：\n天地則已易矣，\n四時則已變矣，\n其在天地之中者，\n莫不更始焉，\n以是象之也。\n39.7然則何以三年也？\n曰：\n加隆焉爾也，\n焉使倍之，\n故再期也。39.8由九月以下何也？\n曰：\n焉使弗及也。\n\n故三年以為隆，\n緦、小功以為殺，\n期、九月以為間。\n上取象於天，\n下取法於地，\n中取則於人，\n人之所以群居和壹之理盡矣。\n\n故三年之喪，\n人道之至文者也，\n夫是之謂至隆。\n是百王之所同，\n古今之所壹也，\n未有知其所由來者也。\n\n孔子曰：\n「子生三年，\n然後免於父母之懷；\n夫三年之喪，\n天下之達喪也。」\n\n"}
{"id": "KR1d0052_040", "series": "KR1d0052", "text": "\n\n古者深衣，\n蓋有制度，\n以應規、矩、繩、權、衡。短毋見膚，\n長毋被土。\n續衽，\n鉤邊。\n要縫半下；\n\n袼之高下，\n可以運肘；\n袂之長短，\n反詘之及肘。\n帶下毋厭髀，\n上毋厭脅，\n當無骨者。\n制：\n十有二幅以應十有二月；\n袂圜以應規；\n曲袷如矩以應方；\n負繩及踝以應直；\n下齊如權衡以應平。\n\n故規者，\n行舉手以為容；\n負繩、抱方者，\n以直其政，\n方其義也。\n故《易》曰：\n「《坤》六二之動，\n直以方也。」\n下齊如權衡者，\n以安志而平心也。\n\n五法已施，\n故聖人服之。\n故規矩取其無私，\n繩取其直，\n權衡取其平，\n故先王貴之。\n\n故可以為文，\n可以為武，\n可以擯、\n相，\n可以治軍旅，\n完且弗費，\n善衣之次也。\n具父母、大父母，\n衣純以繢；\n具父母，\n衣純以青。\n如孤子，\n衣純以素。\n純袂、緣、純邊，\n廣各寸半。\n\n"}
{"id": "KR1d0052_041", "series": "KR1d0052", "text": "\n\n41.1投壺之禮，\n主人奉矢，\n司射奉中，\n使人執壺。\n\n主人請曰：\n「某有枉矢、哨壺，\n請以樂賓。」\n賓曰：\n「子有旨酒、嘉肴，\n某既賜矣，\n又重以樂，\n敢辭。」\n\n主人曰：\n「枉矢、哨壺，\n不足辭也，\n敢固以請。」\n賓曰：\n「某既賜矣，\n又重以樂，\n敢固辭。」\n\n主人曰：\n「枉矢、哨壺，\n不足辭也，\n敢固以請。」\n賓曰：\n「某固辭不得命，\n敢不敬從。」\n41.2賓再拜受，\n主人般還，\n曰：\n「辟。」\n主人阼階上拜送，\n賓盤還，\n曰：\n「辟。」\n41.3已拜，\n受矢，\n進即兩楹間，\n退反位，\n揖賓就筵。\n41.4司射進度壺，\n間以二矢半，\n反位，\n設中，\n東面，\n執八筭興。\n41.5請賓曰：\n「順投為入，\n比投不釋，\n勝飲不勝者，\n正爵既行，\n請為勝者立馬，\n一馬從二馬，\n三馬既立，\n請慶多馬。」\n請主人亦如之。\n41.6命弦者曰：\n「請奏《貍首》，\n間若一。」\n大師曰：\n「諾。」\n41.7左右告矢具，\n請拾投。\n有入者，\n則司射坐而釋一筭焉。\n賓黨於右，\n主黨於左。\n41.8卒投，\n司射執筭曰：\n「左右卒投，\n請數。」\n二筭為純，\n一純以取，\n一筭為奇。\n\n遂以奇筭告曰：\n「某賢於某若干純。」\n奇則曰\n「奇」，\n均則曰\n「左右鈞」。\n41.9命酌曰：\n「請行觴。」\n酌者曰：\n「諾。」\n當飲者皆跪奉觴，\n曰：\n「賜灌」；\n勝者跪曰：\n「敬養。」\n41.10正爵既行，\n請立馬。\n馬各直其筭。\n一馬從二馬，\n以慶。\n\n慶禮曰：\n「三馬既備，\n請慶多馬。」\n賓主皆曰：\n「諾。」\n正爵既行，\n請徹馬。\n41.11筭多少視其坐。\n籌，\n室中五扶，\n堂上七扶，\n庭中九扶。\n筭長尺二寸。\n\n壺：\n頸脩七寸，\n腹脩五寸，\n口徑二寸半；\n容斗五升。\n壺中實小豆焉，\n為其矢之躍而出也。\n壺去席二矢半。\n矢以柘若棘，\n毋去其皮。\n41.12魯令弟子辭曰：\n「毋幠，\n毋敖，\n毋偝立，\n毋踰言；\n偝立、踰言，\n有常爵。」\n\n薛令弟子辭曰：\n「毋幠，\n毋敖，\n毋偝立，\n毋踰言；\n若是者浮。」\n〓#\n41.13鼓：半魯鼓；\n半薛鼓。\n取半以下為投壺禮，\n盡用之為射禮。\n\n司射、\n庭長，\n及冠士立者，\n皆屬賓黨；\n樂人及使者、童子，\n皆屬主黨。\n\n魯鼓：\n半\n薛鼓：\n半。\n\n"}
{"id": "KR1d0052_042", "series": "KR1d0052", "text": "\n\n42.1魯哀公問於孔子曰：\n「夫子之服，\n其儒服與？」\n\n孔子對曰：\n「丘少居魯，\n衣逢掖之衣，\n長居宋，\n冠章甫之冠。\n丘聞之也：\n君子之學也博，\n其服也鄉；\n丘不知儒服。」\n\n哀公曰：\n「敢問儒行。」\n孔子對曰：\n「遽數之\n不能終其物，\n悉數之乃留，\n更僕未可終也。」\n哀公命席。\n孔子侍\n\n曰：\n「儒有席上之珍以待聘，\n夙夜強學以待問，\n懷忠信以待舉，\n力行以待取，\n其自立有如此者。\n\n「儒有衣冠中，\n動作慎，\n其大讓如慢，\n小讓如偽，\n大則如威，\n小則如愧，\n其難進而易退也，\n粥粥若無能也，\n其容貌有如此者。\n\n「儒有居處齊難，\n其坐起恭敬，\n言必先信，\n行必中正，\n道塗不爭險易之利，\n冬夏不爭陰陽之和，\n愛其死以有待也，\n養其身以有為也。\n其備豫有如此者。\n\n「儒有不寶金玉，\n而忠信以為寶；\n不祈土地，\n立義以為土地；\n不祈多積，\n多文以為富。\n難得而易祿也，\n易祿而難畜也，\n\n非時不見，\n不亦難得乎？\n非義不合，\n不亦難畜乎？\n先勞而後祿，\n不亦易祿乎？\n其近人有如此者。\n\n「儒有委之以貨財，\n淹之以樂好，\n見利不虧其義；\n劫之以眾，\n沮之以兵，\n見死不更其守；\n鷙蟲攫搏不程其勇，\n引重鼎不程其力；\n\n往者不悔，\n來者不豫；\n過言不再，\n流言不極；\n不斷其威，\n不習其謀。\n其特立有如此者。」\n\n42.2「儒有可親而不可劫也；\n可近而不可迫也；\n可殺而不可辱也。\n其居處不淫，\n其飲食不溽；\n其過失可微辨而不可面數也。\n其剛毅有如此者。」\n\n42.3「儒有忠信以為甲冑，\n禮義以為干櫓；\n戴仁而行，\n抱義而處，\n雖有暴政，\n不更其所。\n其自立有如此者。」\n\n42.4「儒有一畝之宮，\n環堵之室，\n篳門圭窬，\n蓬戶甕牖；\n易衣而出，\n并日而食，\n上荅之不敢以疑，\n上不荅不敢以諂。\n其仕有如此者。」\n\n42.5「儒有今人與居，\n古人與稽；\n今世行之，\n後世以為楷；\n適弗逢世，\n\n上弗援，\n下弗推，\n讒諂之民，\n有比黨而危之者，\n身可危也，\n而志不可奪也，\n雖危，起居\n竟信其志，\n猶將不忘百姓之病也。\n其憂思有如此者。」\n\n42.6「儒有博學而不窮，\n篤行而不倦：\n幽居而不淫，\n上通而不困：\n禮之以和為貴，\n忠信之美；\n優游之法，\n舉賢而容眾，\n毀方而瓦合。\n其寬裕有如此者。」\n\n42.7「儒有內稱不辟親，\n外舉不辟怨，\n程功積事，\n推賢而進達之，\n不望其報；\n君得其志，\n苟利國家，\n不求富貴。\n其舉賢援能有如此者。」\n\n42.8「儒有聞善以相告也，\n見善以相示也；\n爵位相先也，\n患難相死也；\n久相待也，\n遠相致也。\n其任舉有如此者。」\n\n42.9「儒有澡身而浴德，\n陳言而伏，\n靜而正之，\n上弗知也；\n麤而翹之，\n又不急為也；\n\n不臨深而為高，\n不加少而為多；\n世治不輕，\n世亂不沮；\n同弗與，\n異弗非也。\n其特立獨行有如此者。」\n42.10「儒有上不臣天子，\n下不事諸侯；\n慎靜而尚寬，\n強毅以與人，\n博學以知服；\n近文章砥厲廉隅；\n雖分國，如錙銖，\n不臣不仕。\n其規為有如此者。」\n42.11「儒有合志同方，\n營道同術：\n並立則樂，\n相下不厭；\n久不相見，\n聞流言不信；\n其行本方立義，\n同而進，\n不同而退。\n其交友有如此者。」\n42.12「溫良者，\n仁之本也；\n敬慎者，\n仁之地也；\n寬裕者，\n仁之作也；\n孫接者，\n仁之能也；\n禮節者，\n仁之貌也；\n\n言談者，\n仁之文也；\n歌樂者，\n仁之和也；\n分散者，\n仁之施也；\n儒皆兼此而有之，\n猶且不敢言仁也。\n其尊讓有如此者。」\n42.13「儒有不隕穫於貧賤，\n不充詘於富貴，\n不慁君王，\n不累長上，\n不閔有司，\n故曰儒。\n今眾人之命儒也妄，\n常以儒相詬病。」\n\n孔子至舍，\n哀公館之，\n聞此言也，\n言加信，\n行加義：\n「終沒吾世，\n不敢以儒為戲。」\n\n"}
{"id": "KR1d0052_043", "series": "KR1d0052", "text": "\n\n43.1大學之道\n在明明德，\n在親民，\n在止於至善。\n知止而后有定，\n定而后能靜，\n靜而后能安，\n安而后能慮，\n慮而后能得。\n\n物有本末，\n事有終始，\n知所先後，\n則近道矣。\n\n古之欲明明德於天下者\n先治其國；\n欲治其國者\n先齊其家；\n欲齊其家者\n先脩其身；\n欲脩其身者\n先正其心；\n欲正其心者\n先誠其意；\n\n欲誠其意者\n先致其知；\n致知在格物。\n\n物格而后知至，\n知至而后意誠，\n意誠而后心正，\n心正而后身脩，\n身脩而后家齊，\n家齊而后國治，\n國治而后天下平。\n\n自天子以至於庶人，\n壹是皆以脩身為本。\n其本亂而末治者否矣，\n其所厚者薄\n而其所薄者厚，\n未之有也！\n此謂知本，\n此謂知之至也。\n\n所謂誠其意者：\n毋自欺也，\n如惡惡臭，\n如好好色，\n此之謂自謙，\n故君子必慎其獨也！\n\n小人閒居為不善，\n無所不至，\n見君子而后厭然\n揜其不善\n而著其善。\n人之視己，\n如見其肺肝然，\n則何益矣。\n\n此謂誠於中，\n形於外，\n故君子必慎其獨也。\n\n曾子曰：\n「十目所視，\n十手所指，\n其嚴乎！」\n富潤屋，\n德潤身，\n心廣體胖，\n故君子必誠其意。\n\n《詩》云：\n「瞻彼淇澳，\n菉竹猗猗。\n有斐君子，\n如切如磋，\n如琢如磨。\n瑟兮僩兮，\n赫兮喧兮。\n有斐君子，\n終不可諠兮！」\n\n如切如磋者，\n道學也；\n如琢如磨者，\n自脩也；\n瑟兮僩兮者，\n恂慄也；\n赫兮喧兮者，\n威儀也；\n\n有斐君子\n終不可諠兮者，\n道盛德至善，\n民之不能忘也。\n\n《詩》云：\n「於戲！\n前王不忘！」\n君子賢其賢而親其親，\n小人樂其樂而利其利，\n此以沒世不忘也。\n\n《康誥》曰：\n「克明德。」\n《大甲》曰：\n「顧諟天之明命。」\n《帝典》曰：\n「克明峻德。」\n皆自明也。\n\n湯之盤銘曰：\n「苟日新，\n日日新，\n又日新。」\n《康誥》曰：\n「作新民。」\n《詩》曰：\n「周雖舊邦，\n其命惟新。」\n是故君子無所不用其極。\n\n《詩》云：\n「邦畿千里，\n惟民所止。」\n《詩》云：\n「緡蠻黃鳥，\n止于丘隅。」\n子曰：\n「於止，\n知其所止，\n可以人而不如鳥乎！」\n\n《詩》云：\n「穆穆文王，\n於緝熙敬止！」\n\n為人君\n止於仁；\n為人臣\n止於敬；\n為人子\n止於孝；\n為人父\n止於慈；\n與國人交\n止於信。\n43.2子曰：\n「聽訟\n吾猶人也，\n必也使無訟乎！」\n無情者不得盡其辭。\n大畏民志，\n此謂知本。\n\n所謂脩身在正其心者，\n身有所忿懥，\n則不得其正；\n有所恐懼，\n則不得其正；\n有所好樂，\n則不得其正；\n有所憂患，\n則不得其正。\n\n心不在焉，\n視而不見，\n聽而不聞，\n食而不知其味。\n此謂脩身在正其心。\n\n所謂齊其家在脩其身者：\n人之其所親愛而辟焉，\n之其所賤惡而辟焉，\n之其所畏敬而辟焉，\n之其所哀矜而辟焉，\n之其所敖惰而辟焉。\n故好而知其惡，\n惡而知其美者，\n天下鮮矣！\n\n故諺有之曰：\n「人莫知其子之惡，\n莫知其苗之碩。」\n此謂身不脩不可以齊其家。\n\n所謂治國必先齊其家者，\n其家不可教而能教人者\n無之。\n故君子不出家而成教於國：\n孝者\n所以事君也；\n弟者\n所以事長也；\n慈者\n所以使眾也。\n\n《康誥》曰：\n「如保赤子」，\n心誠求之，\n雖不中不遠矣。\n未有學養子而後嫁者也！\n\n一家仁，\n一國興仁；\n一家讓，\n一國興讓；\n一人貪戾，\n一國作亂；\n其機如此。\n此謂一言僨事，\n一人定國。\n\n堯舜率天下以仁\n而民從之；\n桀紂率天下以暴\n而民從之；\n其所令反其所好\n而民不從。\n\n是故君子有諸己\n而后求諸人，\n無諸己\n而后非諸人。\n所藏乎身不恕\n而能喻諸人者，\n未之有也。\n故治國在齊其家。\n\n《詩》云：\n「桃之夭夭，\n其葉蓁蓁；\n之子于歸，\n宜其家人。」\n宜其家人，\n而后可以教國人。\n\n《詩》云：\n「宜兄宜弟。」\n宜兄宜弟，\n而后可以教國人。\n《詩》云：\n「其儀不忒，\n正是四國。」\n其為父子兄弟足法\n而后民法之也。\n此謂治國在齊其家。\n\n所謂平天下在治其國者：\n上老老而民興孝，\n上長長而民興弟，\n上恤孤而民不倍，\n是以君子有絜矩之道也。\n\n所惡於上\n毋以使下；\n所惡於下\n毋以事上；\n所惡於前\n毋以先後；\n所惡於後\n毋以從前；\n\n所惡於右\n毋以交於左；\n所惡於左\n毋以交於右：\n此之謂絜矩之道。\n\n《詩》云：\n「樂只君子，\n民之父母。」\n民之所好好之，\n民之所惡惡之，\n此之謂民之父母。\n\n《詩》云：\n「節彼南山，\n維石巖巖，\n赫赫師尹，\n民具爾瞻。」\n有國者不可以不慎，\n辟則為天下僇矣。\n\n《詩》云：\n「殷之未喪師，\n克配上帝；\n儀監于殷，\n峻命不易。」\n道得眾則得國，\n失眾則失國。\n\n是故君子先慎乎德。\n有德此有人，\n有人此有土，\n有土此有財，\n有財此有用。\n德者本也，\n財者末也，\n外本內末，\n爭民施奪。\n\n是故財聚則民散，\n財散則民聚。\n是故言悖而出者\n亦悖而入；\n貨悖而入者\n亦悖而出。\n\n《康誥》曰：\n「惟命不于常！」\n道善則得之，\n不善則失之矣。\n《楚書》曰：\n「楚國無以為寶，\n惟善以為寶。」\n舅犯曰：\n「亡人無以為寶，\n仁親以為寶。」\n\n《秦誓》曰：\n「若有一介臣，\n斷斷兮無他技，\n其心休休焉，\n其如有容焉。\n人之有技，\n若己有之，\n\n人之彥聖，\n其心好之，\n不啻若自其口出，\n寔能容之，\n以能保我子孫黎民，\n尚亦有利哉！\n\n人之有技，\n媢嫉以惡之，\n人之彥聖，\n而違之俾不通，\n寔不能容，\n以不能保我子孫黎民，\n亦曰殆哉！」\n\n唯仁人放流之，\n迸諸四夷，\n不與同中國。\n此謂唯仁人為能愛人，\n能惡人。\n\n見賢而不能舉，\n舉而不能先，\n命也；\n見不善而不能退，\n退而不能遠，\n過也。\n\n好人之所惡，\n惡人之所好，\n是謂拂人之性，\n菑必逮夫身。\n是故君子有大道，\n必忠信以得之，\n驕泰以失之。\n\n生財有大道，\n生之者眾，\n食之者寡，\n為之者疾，\n用之者舒，\n則財恆足矣。\n仁者以財發身，\n不仁者以身發財。\n\n未有上好仁\n而下不好義者也；\n未有好義\n其事不終者也；\n未有府庫財\n非其財者也。\n\n孟獻子曰：\n「畜馬乘，\n不察於雞豚，\n伐冰之家\n不畜牛羊，\n百乘之家\n不畜聚斂之臣，\n與其有聚斂之臣，\n寧有盜臣。」\n\n此謂國不以利為利，\n以義為利也。\n\n長國家而務財用者，\n必自小人矣。\n彼為善之，\n小人之使為國家，\n菑害並至。\n雖有善者\n亦無如之何\n矣！\n此謂國不以利為利，\n以義為利也。\n\n"}
{"id": "KR1d0052_044", "series": "KR1d0052", "text": "\n\n凡人之所以為人者，\n禮義也。\n禮義之始，\n在於正容體、齊顏色、順辭令。\n容體正，\n顏色齊，\n辭令順，\n而后禮義備。\n以正君臣，親父子，和長幼。\n\n君臣正，\n父子親，\n長幼和，\n而后禮義立。\n故冠而后服備，\n服備而后容體正、顏色齊、辭令順。\n故曰：\n「冠者，\n禮之始也。」\n是故古者聖王重冠。\n古者冠禮筮日、筮賓，\n所以敬冠事，\n敬冠事，\n所以重禮；\n重禮所以為國本也。\n故冠於阼，\n以著代也；\n醮於客位，\n三加彌尊，\n加有成也；\n已冠而字之，\n成人之道也。\n\n見於母，\n母拜之；\n見於兄弟，\n兄弟拜之；\n成人而與為禮也。\n玄冠、玄端，\n奠摯於君，\n遂以摯見於鄉大夫、鄉先生；\n以成人見也。\n成人之者，\n將責成人禮焉也。\n責成人禮焉者，\n將責為人子、\n為人弟、為人臣、\n為人少者之禮行焉。\n將責四者之行於人，\n其禮可不重與？\n故孝、弟、忠、順之行立，\n而后可以為人；\n可以為人，\n而后可以治人也。\n故聖王重禮。\n故曰：\n「冠者，\n禮之始也，\n嘉事之重者也。」\n\n是故古者重冠；\n重冠故行之於廟；\n行之於廟者，\n所以尊重事；\n尊重事而不敢擅重事；\n不敢擅重事，\n所以自卑而尊先祖也。\n\n"}
{"id": "KR1d0052_045", "series": "KR1d0052", "text": "\n\n45.1昏禮者，\n將合二姓之好，\n上以事宗廟，\n而下以繼後世也。\n故君子重之。\n\n是以昏禮納采、\n問名、\n納吉、\n納徵、\n請期，\n皆主人筵几於廟，\n而拜迎於門外，\n入，\n揖讓而升，\n聽命於廟，\n所以敬慎重正昏禮也。\n45.2父親醮子，\n而命之迎，\n男先於女也。\n子承命以迎，\n主人筵几於廟，\n而拜迎于門外。\n壻執鴈入，\n揖讓升堂，\n再拜奠鴈，\n蓋親受之於父母也。\n\n降\n出，\n御婦車，\n而壻授綏，\n御輪三周。\n先俟于門外，\n婦至，\n壻揖婦以入，\n共牢而食，\n合卺而酳，\n所以合體、\n同尊卑以親之也。\n45.3敬慎重正而后親之，\n禮之大體，\n而所以成男女之別，\n而立夫婦之義也。\n男女有別，\n而后夫婦有義；\n夫婦有義，\n而后父子有親；\n父子有親，\n而后君臣有正。\n\n故曰：\n「昏禮者，\n禮之本也。」\n45.4夫禮始於冠，\n本於昏，\n重於喪、祭，\n尊於朝、聘，\n和於射、\n鄉，此禮之大體也。\n45.5夙興，\n婦沐浴以俟見；\n質明，\n贊見婦於舅姑，\n執笲、棗、栗、段脩以見，\n贊醴婦，\n婦祭脯、醢，\n祭醴，\n成婦禮也。\n\n舅姑入室，\n婦以特豚饋，\n明婦順也。\n厥明，\n舅姑共饗婦以一獻之禮，\n奠酬。\n舅姑先降自西階，\n婦降自阼階，\n以著代也。\n45.6成婦禮，\n明婦順，\n又申之以著代，\n所以重責婦順焉也。\n婦順者，\n順於舅姑，\n和於室人；\n而后當於夫，\n以成絲麻、布帛之事，\n以審守委積、蓋藏。\n\n是故婦順備而后內和理；\n內和理而后家可長久也；\n故聖王重之。\n45.7是以古者婦人先嫁三月，\n祖禰未毀，\n教于公宮，\n祖禰既毀，\n教于宗室，\n教以婦德、婦言、婦容、婦功。\n教成祭之，\n牲用魚，\n芼之以蘋藻，\n所以成婦順也。\n45.8古者天子后立六宮、\n三夫人、九嬪、二十七世婦、\n八十一御妻，\n以聽天下之內治，\n以明章婦順；\n故天下內和而家理。\n\n天子立六官、\n三公、九卿、二十七大夫、\n八十一元士，\n以聽天下之外治，\n以明章天下之男教；\n故外和而國治。\n故曰：\n「天子聽男教，\n后聽女順；\n\n天子理陽道，\n后治陰德；\n天子聽外治，\n后聽內職。\n教順成俗，\n外內和順，\n國家理治，\n此之謂盛德。」\n45.9是故男教不脩，\n陽事不得，\n適見於天，\n日為之食；\n婦順不脩，\n陰事不得，\n適見於天，\n月為之食。\n\n是故日食則天子素服而脩六官之職，\n蕩天下之陽事；\n月食則后素服而脩六宮之職，\n蕩天下之陰事。\n故天子之與后，\n猶日之與月，\n陰之與陽，\n相須而后成者也。\n\n天子脩男教，\n父道也；\n后脩女順，\n母道也。\n\n故曰：\n「天子之與后，\n猶父之與母也。」\n故為天王服斬衰，\n服父之義也；\n為后服資衰，\n服母之義也。\n\n"}
{"id": "KR1d0052_046", "series": "KR1d0052", "text": "\n\n46.1鄉飲酒之義：\n主人拜迎賓于庠門之外，\n入，\n三揖而后至階，\n三讓而后升，\n所以致尊讓也。\n盥、洗、揚觶，\n所以致絜也。\n\n拜至，\n拜洗，\n拜受，\n拜送，\n拜既，\n所以致敬也。\n\n尊讓、絜、敬也者，\n君子之所以相接也。\n君子尊讓則不爭，\n絜、敬則不慢，\n不慢不爭，\n則遠於鬭、辨矣；\n不鬭、辨\n則無暴亂之禍矣，\n斯君子所以免於人禍也，\n故聖人制之以道。\n46.2鄉人、士、君子，\n尊於房中之間，\n賓主共之也。\n尊有玄酒，\n貴其質也。\n羞出自東房，\n主人共之也。\n洗當東榮，\n主人之所以自絜，\n而以事賓也。\n46.3賓主象天地也；\n介、僎象陰陽也；\n三賓象三光也；\n讓之三也，\n象月之三日而成魄也；\n四面之坐，\n象四時也。\n\n天地嚴凝之氣，\n始於西南，\n而盛於西北，\n此天地之尊嚴氣也，\n此天地之義氣也。\n天地溫厚之氣，\n始於東北，\n而盛於東南，\n此天地之盛德氣也，\n此天地之仁氣也。\n\n主人者尊賓，\n故坐賓於西北，\n而坐介於西南以輔賓，\n\n賓者，\n接人以義者也，\n故坐於西北。\n主人者，\n接人以德厚者也，\n故坐於東南。\n而坐僎於東北，\n以輔主人也。\n\n仁義接，\n賓主有事，\n俎、豆有數曰聖，\n聖立而將之以敬曰禮，\n禮以體長幼曰德。\n德也者，\n得於身也。\n\n故曰：\n「古之學術道者，\n將以得身也。\n是故聖人務焉。」\n46.4祭薦、\n祭酒，\n敬禮也。\n嚌肺，\n嘗禮也。\n啐酒，\n成禮也。\n\n於席末，\n言是席之正，\n非專為飲食也，\n為行禮也，\n此所以貴禮而賤財也。\n卒觶，\n致實於西階上，\n言是席之上，\n非專為飲食也，\n此先禮而後財之義也。\n\n先禮而後財，\n則民作敬讓而不爭矣。\n46.5鄉飲酒之禮，\n六十者坐，\n五十者立侍，\n以聽政役，\n所以明尊長也。\n六十者三豆，\n七十者四豆，\n八十者五豆，\n九十者六豆，\n所以明養老也。\n\n民知尊長養老，\n而后乃能入孝弟。\n民入孝弟，\n出尊長養老，\n而后成教，\n成教而後國可安也。\n\n君子之所謂孝者，\n非家至而日見之也；\n合諸鄉射，\n教之鄉飲酒之禮，\n而孝弟之行立矣。46.6孔子曰：\n「吾觀於鄉，\n而知王道之易易也。」\n46.7主人親速賓及介，\n而眾賓自從之。\n至于門外，\n主人拜賓及介，\n而眾賓自入；\n貴賤之義別矣。\n46.8三揖至于階，\n三讓以賓升，\n拜至、獻、酬、\n辭讓之節繁。\n及介省矣。\n至于眾賓，升受，\n坐祭，\n立飲，\n不酢而降；\n隆殺之義別矣。\n46.9工入，\n升歌三終，\n主人獻之；\n笙入三終，\n主人獻之；\n間歌三終，\n合樂三終，\n工告樂備，\n遂出。\n\n一人揚觶，\n乃立司正焉，\n知其能和樂而不流也。\n46.10賓酬主人，\n主人酬介，\n介酬眾賓，\n少長以齒，\n終於沃、洗者焉。\n知其能弟長而無遺矣。\n46.11降，\n說屨升坐，\n脩爵無數。\n飲酒之節，\n朝不廢朝，\n莫不廢夕。\n賓出，\n主人拜送，\n節文終遂焉。\n知其能安燕而不亂也。\n46.12貴賤明，\n隆殺辨，\n和樂而不流，\n弟長而無遺，\n安燕而不亂，\n此五行者，\n足以正身安國矣。\n彼國安而天下安。\n\n故曰：\n「吾觀於鄉，\n而知王道之易易也。」\n46.13鄉飲酒之義，\n立賓以象天，\n立主以象地，\n設介、僎以象日月，\n立三賓以象三光。\n古之制禮也，\n經之以天地，\n紀之以日月，\n參之以三光，\n政教之本也。\n46.14亨狗於東方，\n祖陽氣之發於東方也。\n洗之在阼，\n其水在洗東，\n祖天地之左海也。\n尊有玄酒，\n教民不忘本也。\n46.15賓必南鄉。\n東方者春，\n春之為言蠢也，\n產萬物者聖也。\n南方者夏，\n夏之為言假也，\n養之、長之、假之，\n仁也。\n\n西方者秋，\n秋之為言愁也，\n愁之以時，察\n守義者也。\n北方者冬，\n冬之為言中也，\n中者藏也。\n是以天子之立也，\n左聖鄉仁，\n右義偝藏也。\n\n介必東鄉，\n介賓主也。\n主人必居東方，\n東方者春，\n春之為言蠢也，\n產萬物者也；\n主人者造之，\n產萬物者也。\n\n月者三日則成魄，\n三月則成時，\n是以禮有三讓，\n建國必立三卿。\n三賓者，\n政教之本，\n禮之大參也。\n\n"}
{"id": "KR1d0052_047", "series": "KR1d0052", "text": "\n\n47.1古者諸侯之射也，\n必先行燕禮；\n卿、大夫、\n士之射也，\n必先行鄉飲酒之禮。\n故燕禮者，\n所以明君臣之義也；\n鄉飲酒之禮者，\n所以明長幼之序也。\n47.2故射者，\n進退周還必中禮，\n內志正，\n外體直，\n然後持弓矢審固，\n持弓矢審固，\n然後可以言中，\n此可以觀德行矣。\n47.3其節：\n天子以《騶虞》為節；\n諸侯以《貍首》為節；\n卿大夫以《采蘋》為節；\n士以《采繁》為節。\n《騶虞》者，\n樂官備也，\n《貍首》者，\n樂會時也；\n\n《采蘋》者，\n樂循法也；\n《采繁》者，\n樂不失職也。\n是故天子以備官為節；\n諸侯以時會天子為節；\n卿大夫以循法為節；\n士以不失職為節。\n\n故明乎其節之志，\n以不失其事，\n則功成而德行立，\n德行立則無暴亂之禍矣。\n功成則國安。\n故曰：\n「射者，\n所以觀盛德也。」\n47.4是故古者天子以射選諸侯、卿、大夫、士。\n射者，\n男子之事也，\n因而飾之以禮樂也。\n故事之盡禮樂，\n而可數為，\n以立德行者，\n莫若射，\n故聖王務焉。\n47.5是故古者天子之制：\n諸侯歲獻貢士於天子，\n天子試之於射宮。\n其容體比於禮，\n其節比於樂，\n而中多者，\n得與於祭。\n\n其容體不比於禮，\n其節不比於樂，\n而中少者，\n不得與於祭。\n數與於祭而君有慶；\n數不與於祭而君有讓。\n數有慶而益地；\n數有讓而削地。\n\n故曰：\n「射者，\n射為諸侯也。」\n是以諸侯君臣盡志於射\n以習禮樂。\n夫君臣習禮樂而以流亡者，\n未之有也。\n47.6故《詩》曰：\n「曾孫侯氏，\n四正具舉；\n大夫君子，\n凡以庶士，\n小大莫處，\n御于君所，\n以燕以射，\n則燕則譽。」\n\n言君臣相與盡志於射\n以習禮樂，\n則安則譽也。\n是以天子制之，\n而諸侯務焉。\n此天子之所以養諸侯，\n而兵不用，\n諸侯自為正之具也。\n47.7孔子射於矍相之圃，\n蓋觀者如堵牆。\n射至於司馬，\n使子路執弓矢\n出延射，曰：\n「賁軍之將，\n亡國之大夫，\n與為人後者不入，\n其餘皆入。」\n\n蓋去者半，\n入者半。\n\n又使公罔之裘、序點\n揚觶而語：\n公罔之裘揚觶而語曰：\n「幼壯孝弟，\n耆耋好禮，\n不從流俗，\n脩身以俟死，者\n不？\n在此位也。」\n\n蓋去者半，\n處者半。\n序點又揚觶而語曰：\n「好學不倦，\n好禮不變，\n旄、期稱道不亂，者\n不？\n在此位也。」\n蓋㢙有存者。\n47.8射之為言者繹也，\n或曰舍也。\n繹者，\n各繹己之志也。\n故心平體正，\n持弓矢審固，\n持弓矢審固，\n則射中矣。\n\n故曰：\n「為人父者，\n以為父鵠；\n為人子者，\n以為子鵠；\n為人君者，\n以為君鵠；\n為人臣者，\n以為臣鵠。」\n\n故射者各射己之鵠。\n故天子之大射\n謂之射侯；\n射侯者，\n射為諸侯也。\n射中則得為諸侯；\n射不中則不得為諸侯。\n47.9天子將祭，\n必先習射於澤。\n澤者，\n所以擇士也。\n已射於澤，\n而后射於射宮。\n\n射中者得與於祭；\n不中者不得與於祭。\n不得與於祭者有讓，\n削以地；\n得與於祭者有慶，\n益以地。\n進爵、絀地是也。\n47.10故男子生，\n桑弧，蓬矢六，\n以射天地四方。\n天地四方者，\n男子之所有事也。\n故必先有志於其所有事，\n然後敢用穀也。\n飯食之謂也。\n47.11射者，\n仁之道也。\n射求正諸己，\n己正而後發，\n發而不中，\n則不怨勝己者，\n反求諸己而已矣。\n\n孔子曰：\n「君子無所爭，\n必也射乎！\n揖讓而升，\n下而飲，\n其爭也君子。」\n47.12孔子曰：\n「射者何以射？何以聽？\n循聲而發，\n發而不失正鵠者，\n其唯賢者乎！\n若夫不肖之人，\n則彼將安能以中。」\n《詩》云：\n「發彼有的，\n以祈爾爵。」\n\n祈，\n求也；\n求中以辭爵也。\n酒者，\n所以養老也，\n所以養病也；\n求中以辭爵者，\n辭養也。\n\n"}
{"id": "KR1d0052_048", "series": "KR1d0052", "text": "\n\n48.1古者周天子之官，\n有庶子官。\n庶子官職諸侯、\n卿、大夫、\n士之庶子之卒，\n掌其戒令，\n與其教治，\n別其等，\n正其位。\n\n國有大事，\n則率國子而致於大子，\n唯所用之。\n若有甲兵之事，\n則授之以車甲，\n合其卒伍，\n置其有司，\n以軍法治之，\n司馬弗正。\n\n凡國之政事，\n國子存游卒，\n使之脩德學道，\n春合諸學，\n秋合諸射，\n以考其藝而進退之。\n48.2諸侯燕禮之義：\n君立阼階之東南，\n南鄉爾卿\n大夫，皆少進，\n定位也；\n君席阼階之上，\n居主位也；\n君獨升立席上，\n西面特立，\n莫敢適之義也。\n48.3設賓主，\n飲酒之禮也；\n使宰夫為獻主，\n臣莫敢與君亢禮也；\n\n不以公卿為賓，\n而以大夫為賓，\n為疑也，\n明嫌之義也；\n賓入中庭，\n君降一等而揖之，\n禮之也。\n48.4君舉旅於賓，\n及君所賜爵，\n皆降，再拜稽首，\n升成拜，\n明臣禮也；\n君荅拜之，\n禮無不荅，\n明君上之禮也。\n臣下竭力盡能以立功於國，\n君必報之以爵祿，\n\n故臣下皆務竭力盡能以立功，\n是以國安而君寧。\n禮無不荅，\n言上之不虛取於下也。\n上必明正道以道民，\n民道之而有功，\n然後取其什一，\n故上用足而下不匱也；\n是以上下和親而不相怨也。\n\n和寧，\n禮之用也；\n此君臣上下之大義也。\n故曰：\n「燕禮者，\n所以明君臣之義也。」\n48.5席：\n小卿次上卿，\n大夫次小卿，\n士、庶子以次就位於下。\n獻君，\n君舉旅行酬；\n而后獻卿，\n\n卿舉旅行酬；\n而后獻大夫，\n大夫舉旅行酬；\n而后獻士，\n士舉旅行酬；\n而后獻庶子。\n俎、豆、牲體、薦、羞，\n皆有等差，\n所以明貴賤也。\n\n"}
{"id": "KR1d0052_049", "series": "KR1d0052", "text": "\n\n49.1聘禮，\n上公七介，\n侯伯五介，\n子男三介，\n所以明貴賤也。\n介紹而傳命，\n君子於其所尊弗敢質，\n敬之至也。\n49.2三讓而后傳命，\n三讓而后入廟門，\n三揖而后至階，\n三讓而后升，\n所以致尊讓也。\n49.3君使士迎于竟，\n大夫郊勞，\n君親拜迎于大門之內而廟受，\n北面拜貺，\n拜君命之辱，\n所以致敬也。\n49.4敬讓也者，\n君子之所以相接也。\n故諸侯相接以敬讓，\n則不相侵陵。49.5卿為上擯，\n大夫為承擯，\n士為紹擯。\n\n君親禮賓，\n賓私面、\n私覿，\n致饔餼，\n還圭、璋，\n賄贈，\n饗、食、燕，\n所以明賓客君臣之義也。\n49.6故天子制諸侯，\n比年小聘，\n三年大聘，\n相厲以禮。\n使者聘而誤，\n主君弗親饗食也。\n所以愧厲之也。\n\n諸侯相厲以禮，\n則外不相侵，\n內不相陵。\n此天子之所以養諸侯，\n兵不用\n而諸侯自為正之具也。\n49.7以圭、璋聘，\n重禮也；\n已聘而還圭、璋，\n此輕財而重禮之義也。\n諸侯相厲以輕財重禮，\n則民作讓矣。49.8主國待客，\n出入三積，\n餼客於舍，\n五牢之具陳於內，\n\n米三十車，\n禾三十車，\n芻、薪倍禾，\n皆陳於外，\n乘禽日五雙，\n群介皆有餼牢，\n壹食，再饗，\n燕與時賜無數，\n所以厚重禮也。\n49.9古之用財者不能均如此，\n然而用財如此其厚者，\n言盡之於禮也。\n盡之於禮，\n則內君臣不相陵，\n而外不相侵。\n故天子制之，\n而諸侯務焉爾。\n49.10聘、射之禮，\n至大禮也。\n質明而始行事，\n日幾中而后禮成，\n非強有力者弗能行也。\n\n故強有力者，\n將以行禮也。\n酒清、\n人渴而不敢飲也；\n肉乾、\n人飢而不敢食也；\n日莫人倦，\n齊莊、\n正齊\n而不敢解惰。\n\n以成禮節，\n以正君臣，\n以親父子，\n以和長幼。\n此眾人之所難，\n而君子行之，\n故謂之有行；\n有行之謂有義，\n有義之謂勇敢。\n\n故所貴於勇敢者，\n貴其能以立義也；\n所貴於立義者，\n貴其有行也；\n所貴於有行者，\n貴其行禮也。\n故所貴於勇敢者，\n貴其敢行禮義也。\n\n故勇敢強有力者，\n天下無事，\n則用之於禮義；\n天下有事，\n則用之於戰勝。\n用之於戰勝則無敵；\n用之於禮義則順治，\n外無敵，\n內順治，\n此之謂盛德。\n\n故聖王之貴勇敢、強有力\n如此也。\n勇敢、強有力\n而不用之於禮義、戰勝，\n而用之於爭鬭，\n則謂之亂人。\n刑罰行於國，\n所誅者亂人也。\n如此，\n則民順治而國安也。\n49.11子貢問於孔子曰：\n「敢問君子貴玉而賤珉者何也？\n為玉之寡而珉之多與？」\n孔子曰：\n「非為珉之多，\n故賤之也，\n玉之寡，\n故貴之也。\n夫昔者君子比德於玉焉。\n\n溫潤而澤，\n仁也；\n縝密以栗，\n知也；\n廉而不劌，\n義也；\n垂之如隊，\n禮也；\n\n叩之其聲清越以長，\n其終詘然，\n樂也；\n瑕不揜瑜、瑜不揜瑕，\n忠也；\n孚尹旁達，\n信也；\n氣如白虹，\n天也；\n\n精神見于山川，\n地也；\n圭、璋特達，\n德也。\n天下莫不貴者，\n道也。\n《詩》云：\n『言念君子，\n溫其如玉。』\n故君子貴之也。」\n\n"}
{"id": "KR1d0052_050", "series": "KR1d0052", "text": "\n\n50.1凡禮之大體，\n體天地，\n法四時，\n則陰陽，\n順人情，\n故謂之禮。\n訾之者，\n是不知禮之所由生也。\n50.2夫禮、\n吉凶異道，\n不得相干，\n取之陰陽也。\n喪有四制，\n變而從宜，\n取之四時也。\n\n有恩有理，\n有節有權，\n取之人情也。\n恩者仁也，\n理者義也，\n節者禮也，\n權者知也。\n仁義禮智，\n人道具矣。\n50.3其恩厚者，\n其服重；\n故為父斬衰三年，\n以恩制者也。\n50.4門內之治，\n恩揜義；\n門外之治，\n義斷恩。\n資於事父以事君，\n而敬同，\n貴貴尊尊，\n義之大者也。\n故為君亦斬衰三年，\n以義制者也。\n50.5三日而食，\n三月而沐，\n期而練，\n毀不滅性，\n不以死傷生也。\n\n喪不過三年，\n苴衰不補，\n墳墓不培；\n祥之日，\n鼓素琴，\n告民有終也；\n以節制者也。\n資於事父以事母，\n而愛同。\n\n天無二日，\n土無二王，\n國無二君，\n家無二尊，\n以一治之也。\n故父在\n為母齊衰期者，\n見無二尊也。\n50.6杖者何也？\n爵也。\n三日授子杖，\n五日授大夫杖，\n七日授士杖。\n或曰「擔主」；\n或曰「輔病」，\n婦人童子不杖，\n不能病也。\n\n百官備，\n百物具，\n不言而事行者，\n扶而起；\n言而后事行者，\n杖而起；\n身自執事而后行者，\n面垢而已。\n\n禿者不髽，\n傴者不袒，\n跛者不踊，\n老病不止酒肉。\n凡此八者，\n以權制者也。\n50.7始死，\n三日不怠，\n三月不解，\n期悲哀，\n三年憂；\n恩之殺也。\n聖人因殺以制節，\n\n此喪之所以三年。\n賢者不得過，\n不肖者不得不及，\n此喪之中庸也；\n王者之所常行也。\n\n《書》曰：\n「高宗諒闇，\n三年不言」，\n善之也；\n王者莫不行此禮。\n何以獨善之也？\n曰：\n高宗者武丁。\n武丁者，\n殷之賢王也。\n\n繼世即位而慈良於喪，\n當此之時，\n殷衰而復興，\n禮廢而復起，\n故善之。\n善之，\n故載之《書》中而高之，\n故謂之高宗。\n\n三年之喪，\n君不言，\n《書》云：\n「高宗諒闇，\n三年不言」，\n此之謂也。\n然而曰：\n「言不文」者，\n謂臣下也。\n\n禮：\n斬衰之喪，\n唯而不對；\n齊衰之喪，\n對而不言；\n大功之喪，\n言而不議；\n緦、小功之喪，\n議而不及樂。\n\n父母之喪，\n衰冠、繩纓、菅屨，\n三日而食粥，\n三月而沐，\n期十三月而練冠，\n三年而祥。\n50.8比終茲三節者，\n仁者可以觀其愛焉，\n知者可以觀其理焉，\n強者可以觀其志焉。\n禮以治之，\n義以正之，\n孝子、弟弟、貞婦\n皆可得而察焉。\n\n"}
