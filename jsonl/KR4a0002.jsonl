{"id": "KR4a0002_001", "series": "KR4a0002", "text": "楚辭卷第一\n\n　　　　　　　校書郎臣王　逸上\n　　　　　　　曲阿洪　興祖𥙷注\n離騷經者屈原之所作也屈原與楚同\n姓仕於懷王爲三閭大夫三閭之職掌\n王族三姓曰昭屈景\n\n屈原序其譜屬率其賢良以厲國\n士入則與王圖議政事決定嫌疑出則\n監察羣下應對諸侯謀行職脩王甚珍\n之同列大夫上官靳尚妬害其能共譖\n毀之王乃䟽屈原\n屈原執履忠貞而被䜛衺憂心煩亂\n不知所愬乃作離騷經離別也騷愁也\n經徑也言已放逐離別中心愁思猶依\n道徑以風諫君也\n\n故上述唐虞三后之制\n下序桀紂羿澆之敗兾君覺悟反於正\n道而還已也是時秦昭王使張儀譎詐\n懷王令絕齊交又使誘楚請與俱㑹武\n關遂脅與俱歸拘留不遣卒客死\n於秦\n\n其子襄王\n復用讒言遷屈原於江南\n屈原放在草野復\n作九章援天引聖以自證明終不見省\n不忍以淸白乆居濁世遂赴汨淵自沈\n而死\n離騷之文依詩取興引\n類譬諭故善鳥香草以配忠貞惡禽臭\n物以比讒佞靈脩美人以嫓於君\n宓妃佚女以譬賢臣虬龍鸞鳳以託君\n子飄風雲霓以爲小人其詞温而\n雅其義皎而朗凡百君子莫不慕\n其淸髙嘉其文采哀其不遇而愍其志\n焉\n\n帝髙陽之苗裔兮\n\n朕皇考曰伯庸\n\n攝提貞于\n孟陬兮\n惟庚寅吾以降\n\n皇覽揆余初度兮\n肇錫余以嘉名\n名\n余曰正則兮字余曰靈均\n\n紛吾旣有\n此内美兮又重之以脩能\n\n扈江離與辟芷兮\n\n紛秋蘭以爲佩\n\n汨余若將不及兮\n\n恐年歳之不吾與\n\n朝搴阰之木蘭兮\n\n夕攬洲之宿莽\n\n日\n月忽其不淹兮春與秋其代序\n惟\n草木之零落兮恐美人\n之遟暮\n\n不撫\n壯而棄穢兮\n\n何不改\n此度\n\n乗騏驥以馳騁兮\n來\n吾道夫先路\n昔\n三后之純粹兮固衆\n芳之所在\n雜\n申椒與菌桂兮\n\n豈維紉夫\n蕙茞\n\n彼堯舜之耿介兮\n旣遵道而得路\n\n何桀紂之\n猖披兮\n夫唯捷徑以窘歩\n\n惟\n夫黨人之偷樂兮路\n幽昧以險隘\n\n豈余身之憚殃兮\n恐皇輿之\n敗績\n\n忽奔走以先後兮\n及前王之踵武\n\n荃不察\n余之中情兮\n\n反信讒而齌怒\n\n余固知謇謇之爲患兮\n忍而不\n能舎也\n\n指九\n天以爲正兮\n\n夫\n唯靈脩之故也\n\n曰黃昏以爲期兮羌中道而\n改路\n初旣\n與余成言兮\n後悔遁而有他\n余\n旣不難夫離別兮傷靈脩之\n數化\n余旣滋蘭之九畹兮\n又\n樹蕙之百畝\n\n畦留夷與揭車兮\n\n雜杜衡與芳芷\n\n兾枝葉之峻茂兮\n願竢時乎吾將\n刈\n雖萎絶其亦\n何傷兮哀衆芳之蕪\n穢\n\n衆皆競進以貪婪兮\n憑不猒乎求索\n\n羌内恕巳\n以量人兮\n各興心而嫉妬\n\n忽馳騖以追逐兮\n非余心之所急\n老冉冉\n其將至兮恐脩名之\n不立\n\n朝\n飲木蘭之墜露兮夕餐秋菊之落英\n\n苟余情其信姱以練要兮\n\n長顑頷亦何傷\n\n擥木根以結\n茞兮\n貫薜荔之落蘂\n\n矯菌桂以紉蕙兮\n索胡繩之纚纚\n\n謇吾法夫前脩兮\n非世俗之所服\n\n雖不周於今\n之人兮願依彭咸之遺則\n\n長太息以掩涕兮哀民\n生之多艱\n\n余雖好脩姱\n以鞿羈兮\n\n謇朝誶而夕替\n\n旣替余以蕙纕兮\n又申之以攬茞\n亦余心\n之所善兮雖九死其猶未悔\n\n怨靈脩之浩蕩兮\n\n終不察\n夫民心\n\n衆女嫉\n余之蛾眉兮\n\n謡諑謂余以善淫\n\n固\n時俗之工巧兮偭規矩而改錯\n\n背繩墨以追曲兮\n競周容以爲度\n\n忳\n鬱邑余侘傺兮\n\n吾獨窮困乎此時也\n\n寧溘死以流亡兮\n余不忍爲此態也\n鷙鳥之不羣兮\n自前丗而固然\n\n何方圜之能周兮夫孰異道而相安\n\n屈心而抑志兮忍尤而攘\n詬\n伏\n淸白以死直兮固前聖之所厚\n\n悔相道之不察兮\n延佇乎吾將反\n\n回朕車以復\n路兮及行迷之未逺\n歩\n余馬於蘭皐兮\n馳椒丘且焉止息\n\n進不入以\n離尤兮退將復脩吾初服\n\n製芰荷以爲衣\n兮雧\n芙蓉以爲裳\n\n不吾\n知其亦巳兮茍余情其信芳\n髙余冠之岌岌兮\n長余佩之陸離\n\n芳與澤其雜糅兮\n唯昭質其猶未\n虧\n\n忽反顧以遊目兮\n將徃觀乎四荒\n\n佩􁇇紛其繁飾兮芳\n菲菲其彌章\n民\n生各有所樂兮余獨好脩以爲常\n\n雖體解吾猶\n未變兮豈余心之可懲\n\n女􁂆\n之嬋媛兮\n\n申申其詈予\n\n曰鮌\n婞直以亡身兮\n\n終然殀乎羽之野\n\n汝何愽謇而好脩兮紛獨有此姱節\n\n薋菉葹以盈室兮\n\n判獨離而不服\n\n衆不可戸說兮孰云察余之中情\n\n世並舉而好\n朋兮夫何焭\n獨而不予聽\n依\n前聖以節中兮喟憑心而歷兹\n\n濟沅湘以南征兮\n\n就重華而\n敶詞\n\n啓九辯與九歌兮\n\n夏康娛\n以自縱不顧難以圖後\n兮五子用失乎家巷\n\n羿\n淫遊以佚畋兮\n\n又好射夫封狐\n固\n亂流其鮮終兮浞又貪夫厥\n家\n\n澆身被服強圉兮\n\n縱欲而不忍\n\n日康娛而自忘兮厥首用夫\n顚隕\n\n夏桀之常違兮\n乃遂焉而逢殃\n后辛之菹醢兮\n\n殷宗用而不長\n\n湯禹儼\n而祗敬兮周論\n道而莫差\n\n舉賢而授\n能兮循繩墨而不頗\n\n皇天無私阿兮覽\n民德焉錯輔\n\n夫維聖哲以茂行兮\n苟得用此下土\n\n瞻前而顧後兮\n相觀民之計極\n\n夫孰非義而可用兮孰非善\n而可服\n阽余身而危死兮\n\n覽余初其猶未悔\n不量\n鑿而正枘兮\n固前脩以菹醢\n\n曽歔欷余鬱\n邑兮\n哀朕時之不當\n攬茹蕙以掩涕兮\n\n霑余襟\n之浪浪\n跪\n敷衽以陳辭兮\n耿吾旣得此中正\n\n駟玉虬以椉鷖兮\n\n溘埃風余上征\n\n朝發軔\n於蒼梧兮\n\n夕余至乎縣圃\n\n欲少留此靈瑣兮\n\n日忽忽其將暮\n吾令羲和\n弭節兮\n\n望崦嵫而勿迫\n\n路曼曼其脩逺兮\n吾將上下而\n求索\n飲余馬於咸池兮\n\n揔\n余轡乎扶桑\n\n折若木以拂日兮\n\n聊逍遥以相羊\n\n前望舒使先驅兮\n\n後飛廉使奔屬\n\n鸞皇爲余先戒\n兮\n\n雷師告余以未具\n\n吾令鳳鳥飛騰兮繼之以日\n夜\n\n飄風屯其相離兮\n帥\n雲霓而來御\n\n紛緫緫其離合兮\n斑陸離其上下\n吾令帝\n閽開關兮倚閶闔\n而望予\n\n時\n曖曖其將罷兮\n結幽蘭而延佇\n\n丗溷濁而不分兮\n好蔽美而嫉妬\n朝吾將濟於白水兮\n\n登閬風而緤馬\n\n忽反顧以流涕兮哀髙\n丘之無女\n\n溘吾遊此春宫兮\n折瓊枝以繼佩\n\n及榮華之未落兮\n相下女之可詒\n\n吾令豐隆椉雲\n兮\n\n求宓妃之所在\n\n解佩纕以結\n言兮吾令蹇\n脩以爲理\n\n紛緫緫其離合兮忽緯繣其\n難遷\n\n夕歸次於窮石兮\n\n朝濯髪乎\n洧盤\n保厥美以驕傲兮\n日康娛以淫遊\n\n雖信美而無禮\n兮來違棄而改求\n覽相觀\n於四極兮周流乎天余乃下\n\n望\n瑶臺之偃蹇兮\n見有娀之佚女\n\n吾令鴆爲媒兮\n鴆告\n余以不好\n\n雄鳩之鳴逝兮\n余猶惡其\n佻巧\n\n心猶豫而狐疑兮\n\n欲自適而不可\n鳯\n皇旣受詒兮\n恐髙辛之先我\n\n欲逺\n集而無所止兮聊浮遊以逍遥\n及少康之未\n家兮留有虞之二姚\n\n理弱而媒拙兮\n恐導言之不\n固丗溷濁\n而嫉賢兮好蔽美而稱惡\n\n閨中旣以邃逺兮\n哲王\n又不寤\n\n懷朕\n情而不發兮余焉能忍與此終古\n\n索藑茅以\n筳篿兮\n\n命靈氛爲余占之\n\n曰兩美其必合兮孰信脩而慕之\n恖\n九州之博大兮豈唯是其有女\n曰勉逺逝而無\n狐疑兮孰求美而釋女\n何所獨無芳\n草兮\n爾何懷乎故宇\n世幽昧以昡\n曜兮\n孰云察余之善惡\n\n民好惡其不同兮惟此黨人\n其獨異\n戸服艾以盈要兮\n謂幽蘭\n其不可佩\n覽\n察草木其猶未得兮豈\n珵美之能當\n\n蘇糞壤㠯充幃兮\n\n謂申椒其不\n芳欲從靈氛\n之吉占兮心猶豫而狐疑\n巫咸將夕\n降兮\n\n懐椒\n糈而要之\n百神\n翳其備降兮九疑􁇇其並迎\n\n皇\n剡剡其揚靈兮\n告余以吉故\n曰勉陞降\n以上下兮\n求榘矱之所同\n\n湯禹嚴而求合\n兮摯咎繇而能調\n\n苟中情其好脩\n兮又何必用夫行媒\n說操築於傅\n巖兮武丁用而不\n疑\n\n吕望之\n鼓刀兮\n\n遭周文而得舉\n\n寗戚之謳歌兮齊桓聞以該輔\n\n及\n年歳之未晏兮時亦猶其未央\n\n恐鵜鴂之先鳴兮\n\n使夫百草爲之不芳\n\n何瓊佩之偃蹇兮\n衆薆然而蔽之\n惟此黨人之不\n諒兮恐嫉妬而折之\n時􁇇紛其變易兮\n又何可以淹留蘭芷\n變而不芳兮荃蕙化而爲茅\n\n何昔日之\n芳草兮今直爲此蕭艾也\n\n豈\n其有他故兮莫好脩之害也\n\n余以蘭爲可恃\n兮\n\n羌無實而容長\n\n委厥美以從俗兮茍得列\n乎衆芳\n椒專佞以慢慆兮\n\n榝又欲充夫佩幃\n\n旣干進而務\n入兮又何芳之能祗\n固時俗之流從兮\n又孰能無變化\n\n覽椒蘭其若兹兮又况揭車與江離\n\n惟兹佩之可貴兮委厥美而歷\n兹\n芳菲菲而\n難虧兮芬至今猶未沬\n\n和調度以自娛兮\n聊浮游而求女\n及余飾\n之方壯兮周流觀乎上下\n\n靈氛旣告余以吉占\n兮\n歷吉日乎吾將行\n\n折瓊枝以爲羞兮\n\n精瓊爢以爲粻\n\n爲余駕飛龍兮雜瑶象以爲車\n\n何離心之可同兮吾將逺\n逝以自䟽\n邅吾道夫崑崙兮\n\n路脩逺以周流\n揚雲霓之晻藹兮\n\n鳴玉鸞之啾啾\n\n朝發軔於天津兮\n\n夕余至乎西極\n\n鳳皇翼其承旂兮\n\n髙翶翔之翼翼\n\n忽\n吾行此流沙兮\n\n遵赤水而容與\n\n麾蛟\n龍使梁津兮\n\n指西海以爲期\n\n屯\n余車其千乗兮\n齊玉軑而\n並馳\n\n駕八龍之婉婉兮\n載雲旗之委蛇\n\n抑志而弭節兮神髙馳之邈邈\n\n奏九歌而舞韶兮\n\n聊假日以媮樂\n\n陟陞皇之赫戲兮\n忽臨睨夫舊郷\n\n僕夫悲余馬懷兮蜷局顧而\n不行\n\n亂曰\n\n巳矣\n哉國無人莫我知兮\n\n又何懷乎故都\n旣莫足與爲美政兮\n吾將從彭咸之所居\n\n叙曰昔者孔子叡聖明喆天生不羣\n定經術刪詩書正禮樂\n制作春秋以爲後王法門人三千罔不\n昭逹臨終之日則大義乖而微言絕其\n後周室襄微戰國並爭道德陵遟譎詐\n萌生於是楊墨鄒孟孫韓之徒各以所\n知著造傳記或以述古或以明丗\n而屈原履忠被譖憂悲愁思獨\n依詩人之義而作離騷上以諷諫下以\n自慰遭時闇亂不見省納不勝憤懣遂\n復作九歌以下凡二十五篇楚人髙其\n行義瑋其文采以相敎傳至於孝武\n帝恢廓道訓使淮南王安作離騷經章\n句則大義粲然後丗雄俊莫不瞻慕\n舒肆妙慮纉述其詞逮至劉向\n典校經書分爲十六卷孝章即\n位深弘道藝而班固賈逵復以所見改\n易前疑各作離騷經章句其餘十五卷\n闕而不說又以壯爲狀義多乖\n異事不要括今臣復以所識所知稽\n之舊章合之經傳作十六卷章\n句雖未能究其微妙然大指之趣略可\n見矣且人臣之義以忠正爲髙以伏節\n爲賢故有危言以存國殺身以成仁是\n以伍子胥不恨於浮江比干不悔於剖\n心然後忠立而行成榮顯而名著\n若夫懷道以迷國詳愚而不言\n顚則不能扶危則不能安婉娩以\n順上逡巡以避患雖保黃耇\n終壽百年蓋志士之所恥愚夫之所賤\n也今若屈原膺忠貞之質體淸㓗之性\n直若砥矢言若丹靑進不隱其謀退不\n顧其命此誠絶丗之行俊彦之英也而\n班固謂之露才揚已競於羣小之中\n怨恨懷王譏刺椒蘭茍欲求進強\n非其人不見容納忿恚自沈是虧其髙\n明而損其淸潔者也昔伯夷叔齊讓國\n守分不食周粟遂餓而死豈可復謂\n有求於丗而怨望哉且詩人怨主\n刺上曰嗚呼小子未知臧否匪而\n命之言提其耳風諫之語於斯爲切然\n仲尼論之以爲大雅引此比彼屈原之\n詞優游婉順寧以其君不智之故\n欲提攜其耳乎而論者以爲露才揚己\n怨刺其上強非其人殆失厥中矣夫離\n騷之文依託五經以立義焉帝髙陽之\n苗裔則厥初生民時惟姜嫄也紉秋蘭\n以爲佩則將翶將翔佩玉瓊琚也夕攬\n洲之宿莽則易濳龍勿用也駟玉虬而\n乗鷖則時乗六龍以御天也就重華而\n敶詞則尚書咎繇之謀謨也登崑崙而\n渉流沙則禹貢之敷土也故智彌盛者\n其言博才益多者其識逺屈原之\n詞誠博逺矣自終没以來名儒博\n逹之士著造詞賦莫不擬則其儀表祖\n式其模範取其要妙竊其華藻所謂金\n相王質百丗無匹名垂罔極永不刋\n滅者矣\n\n　離騷賛序　班孟堅\n離騷者屈原之所作也屈原初事懷王\n甚見信任同列上官大夫妬害其寵讒\n之王王怒而踈屈原以忠信見疑憂愁\n幽思而作離騷離猶遭也騷憂也明巳\n遭憂作辭也是時周室巳滅七國並爭\n屈原痛君不明信用羣小國將危亡忠\n誠之情懷不能巳故作離騷上陳堯舜\n禹湯文王之法下言羿澆桀紂之失以\n風懷王終不覺寤信反間之說西朝於\n秦秦人拘之客死不還至于襄王復用\n讒言逐屈原在野又作九章賦以風諫\n卒不見納不忍濁丗自投汨羅原死之\n後秦果滅楚其辭爲衆賢所悼悲故傳\n于後\n　辨騷　劉勰\n自風雅寢聲莫或抽緒竒文蔚起其離\n騷哉故以軒翥詩人之後奮飛辭家之\n前豈去聖之未逺而楚人之多才乎昔\n漢武愛騷而淮南作傳以爲國風好色\n而不淫小雅怨誹而不亂若離騷者可\n謂兼之蟬蛻穢濁之中浮游塵埃之外\n皭然涅而不緇雖與日月爭光可\n也班固以爲露才揚已忿懟沈江羿澆\n二姚與左氏不合\n崑崙懸圃非經義所載然而文辭麗雅\n爲詞賦之宗雖非明哲可謂妙才王逸\n以爲詩人之提耳屈原婉順離騷之文\n依經立義駟虬乗鷖則時乗六龍崑崙\n流沙則禹貢敷土名儒詞賦莫不擬其\n儀表所謂金相玉振百丗無匹者也及\n漢宣嗟歎以爲皆合經術楊雄諷味亦\n言體同詩雅四家舉以方經而孟堅謂\n不合傳體襃貶任聲抑揚過實可謂鑒\n而弗精翫而未覈者也將覈其論必徴\n言焉故其陳堯舜之耿介稱禹湯之祗\n敬典誥之體也譏桀紂之猖狂傷羿澆\n之顚隕規諷之旨也虬龍以諭君子雲\n霓以譬讒邪比興之義也每一顧而掩\n涕歎君門之九重忠怨之辭也觀兹四\n事同于風雅者也至於託雲龍說迂怪\n豐隆求宓妃鴆鳥媒娀女詭異之辭也\n康回傾地夷羿弊日木夫九首土伯三\n目譎怪之談也依彭咸之遺則從子胥\n以自適狷狹之志也士女雜坐亂而不\n分指以爲樂娛酒不廢沈湎日夜舉以\n爲歡荒淫之意也\n擿此四事異乎經典者\n也故論其典誥則以彼語其夸誕則如\n此固知楚辭者體慢於三代而風雅於\n戰國乃雅頌之博徒而詞賦之英傑也\n觀其骨鯁所樹肌膚所附雖取\n鎔經意亦自鑄偉辭故騷經九章朗麗\n以哀志九歌九辯綺靡以傷情逺遊天\n問瓌詭而惠巧招魂大招耀豔而深華\n卜居標放言之致漁父寄獨任之才故\n能氣往轢古辭來切今驚采絶燄難與\n並能矣自九懷巳下遽躡其跡而屈宋\n逸歩莫之能追故其叙情怨則鬱伊而\n易感述離居則愴怏而難懷論山水則\n循聲而得貌言節候則披文而見時枚\n賈追風以入麗馬楊㳂波而得竒其衣\n被詞人非一代也故才髙者苑其鴻裁\n中巧者獵其豔辭吟諷者銜其山川童\n蒙者拾其香草若能憑軾以倚雅頌懸\n轡以馭楚篇酌竒而不失其貞玩華而\n不墜其實則顧眄可以驅辭力欬唾可\n以窮文致亦不復乞靈於長卿假寵於\n子淵矣\n讃曰不有屈原豈見離騷驚才風逸壯\n志煙髙山川無極情理實勞金相玉式\n豔溢錙毫\n"}
{"id": "KR4a0002_002", "series": "KR4a0002", "text": "　　　　　　　校書郎臣王　逸上\n　　　　東皇太一\n　　　　雲中君\n　　　　湘君\n　　　　湘夫人\n　　　　大司命\n　　　　少司命\n　　　東君\n　　　河伯\n　　　山鬼\n　　　國殤\n　　　禮魂\n九歌者屈原之所作也昔楚國南郢之\n邑沅湘之間其俗信鬼而好祠\n其祠必作歌\n樂鼓舞以樂諸神屈原放逐竄伏其\n域懷憂苦毒愁思沸鬱出見俗人祭祀\n之禮歌舞之樂其詞鄙陋因爲作九歌\n之曲\n\n上陳事神之敬下見已\n之冤結託之以風諫故其文意不同章\n句雜錯而廣異義焉\n吉日兮辰良\n\n穆將愉兮上皇\n撫長劒兮王珥\n\n璆鏘鳴\n兮琳琅\n\n瑶席兮玉瑱\n\n盍將把兮瓊芳\n\n蕙肴蒸兮蘭藉\n\n奠桂酒兮椒漿\n\n揚枹兮拊皷\n䟽緩節兮安歌\n\n陳竿瑟兮浩倡\n靈偃蹇\n兮姣服\n\n芳菲菲兮滿堂\n五音紛兮繁\n㑹君欣欣兮樂\n康\n\n　　　　　東皇太一\n\n浴蘭湯兮沐芳\n\n華采衣\n兮若英\n\n靈連蜷\n兮旣留\n爛昭昭兮未央\n\n蹇將憺兮壽宫\n\n與日月兮齊光\n龍駕兮帝\n服\n聊翶遊兮周章\n靈皇\n皇兮旣降\n猋逺舉兮雲中\n\n覽兾州兮有餘\n\n橫四海兮焉窮\n思夫君兮太息\n\n極勞心兮􁊿􁊿\n\n　　　　　雲中君\n君不行兮夷猶\n\n蹇誰留兮中洲\n\n美要眇兮冝脩\n\n沛吾乗兮桂舟\n\n令沅湘兮無\n波使江水兮安流\n\n望夫君兮未來吹\n參差兮誰思\n\n駕飛龍兮北征\n邅吾道兮洞庭\n\n薜\n荔柏兮蕙綢\n蓀橈兮蘭旌\n\n望\n涔陽兮極浦\n\n橫\n桂櫂兮蘭枻\n斲冰兮積雪\n\n采薜荔兮水中搴芙\n蓉兮木末\n心不同兮媒\n勞\n恩不甚兮輕絶\n石瀬兮淺淺\n飛龍兮翩\n翩\n\n交不忠兮怨長\n期不信兮告余以不閒\n\n􁆭騁騖兮江臯\n\n夕弭節兮北渚\n\n鳥次兮屋上水\n周兮堂下\n捐余玦兮江中\n\n余佩兮醴浦\n\n采芳洲兮杜若將以\n遺兮下女\n\n旹不可兮再\n得聊逍遥兮容與\n\n　　　　　湘君\n\n帝子降兮北渚\n目眇眇\n兮愁予\n\n嫋嫋兮\n秋風洞庭波兮木葉下\n\n白薠兮騁望\n\n與佳期兮夕張\n\n鳥\n萃兮蘋中􁉞何爲兮\n木上\n沅有茞兮醴有蘭\n\n思\n公子兮未敢言\n\n荒忽兮逺望觀\n流水兮潺湲\n\n麋何食兮庭中\n蛟何爲兮水裔\n\n朝馳余馬兮江臯\n夕濟兮西澨\n聞佳人兮召予將\n騰駕兮偕逝\n\n築室兮水中葺之兮荷蓋\n\n蓀壁兮紫壇\n\n匊芳椒兮成堂\n桂棟兮\n蘭橑\n辛夷楣兮\n\n葯房\n罔薜荔兮爲帷\n擗蕙櫋兮旣張\n\n白王兮爲鎭\n䟽石蘭兮爲芳\n芷葺兮荷屋\n繚之兮杜衡\n\n合百草兮實庭建\n芳馨兮廡門\n\n九嶷􁇇兮並迎\n靈之來兮如雲\n捐余袂兮江中\n遺余褋兮醴浦\n\n搴汀洲兮杜\n若將以遺兮逺者\n\n時不可兮驟得聊逍遥兮容與\n\n　　　　　湘夫人\n廣開兮天門\n紛吾乗兮玄雲\n令飄風兮先驅使\n涷雨兮灑塵\n\n君迴翔兮以下\n踰空桑兮從\n女\n\n紛緫緫兮\n九州\n\n何壽夭兮在予\n\n髙飛兮安\n翔乗淸氣兮御\n隂陽\n吾與君兮齋\n速導帝之兮九\n坑\n\n老冉冉兮旣極不􁋚近兮愈\n䟽\n乗龍兮轔轔\n髙駝兮沖天\n\n結桂枝兮延竚\n羌愈思兮愁人\n\n愁人兮奈何願若今兮無\n虧固人命兮\n有當孰離合兮可爲\n\n　　　　大司命\n\n秋蘭兮麋蕪羅生兮堂下\n\n緑葉兮素枝\n芳菲菲兮襲予\n夫人自有兮美\n子\n蓀何以兮愁苦\n\n秋蘭兮靑靑緑葉\n兮紫莖\n滿堂兮美人忽獨與余兮目成\n\n入不\n言兮出不辭乗\n回風兮載雲旗\n悲莫悲兮\n生别離\n樂莫樂兮新相知\n\n荷衣兮蕙帶儵而來兮忽而逝\n\n夕宿兮帝郊君誰須兮雲之際\n\n與女遊兮九河衝風至兮水揚波\n\n與女沐兮咸池\n晞女髮兮陽之阿\n\n望美人兮未來\n臨風怳兮浩歌\n孔蓋\n兮翠旍\n\n登九天兮撫彗星\n\n竦\n長劒兮擁幼艾\n\n蓀獨冝兮爲民正\n\n　　　　　少司命\n暾將出兮東方照吾\n檻兮扶桑\n撫\n余馬兮安驅\n夜晈晈兮\n旣明\n\n駕龍輈兮乗雷\n\n載雲旗兮委蛇\n長太息兮將上心低佪\n兮顧懷\n羌聲色兮\n娛人觀者憺兮忘歸\n\n縆瑟兮交鼓\n簫鍾兮瑶簴\n\n鳴䶵\n兮吹竽\n\n思靈保兮賢姱\n\n翾飛兮翠曽\n展詩兮㑹舞\n應律兮合節\n靈之來兮蔽日\n靑雲衣兮白霓裳\n舉長矢兮\n射天狼\n操余弧\n兮反淪降\n\n援北斗兮酌桂\n漿\n\n撰余轡兮髙駝翔\n\n杳冥冥兮以東行\n\n　　　　　東君\n與女遊兮九河\n\n衝風起\n兮橫波\n乗水車兮荷\n蓋駕兩龍兮驂螭\n\n登崑崙兮四望\n\n心飛揚兮浩蕩\n日將暮兮悵\n忘歸\n惟極浦兮寤懷\n\n魚鱗屋兮龍堂紫貝闕兮朱宫\n\n靈何爲兮水中\n乗白黿兮逐文\n魚\n\n與女遊兮河之渚流\n澌紛兮將來下\n\n子交手兮東行\n送\n美人兮南浦\n波滔滔兮來迎魚隣隣兮\n媵予\n\n　　　　　河伯\n\n若有人兮山之阿𬒳薜荔兮帶\n女羅\n\n旣含睇兮又冝笑\n\n子慕予兮善窈窕\n\n乗赤豹兮從\n文狸\n\n辛夷車\n兮結桂旗\n被石蘭兮帶杜\n衡折芳馨兮遺所思\n\n余處幽\n篁兮終不見天\n\n路險難兮獨後來\n\n表獨立兮山之\n上雲容容兮而在下杳\n冥冥兮羌晝晦\n\n東風飄兮\n神靈雨\n留靈脩兮憺\n忘歸歳旣晏兮孰華予\n\n采三秀兮於山閒\n\n石磊磊兮葛蔓\n蔓\n\n怨公子兮悵忘歸\n君思\n我兮不得閒\n\n思公子兮徒離\n憂\n\n　　　　　山鬼\n操吳戈兮被犀甲\n\n車錯轂兮短兵接\n\n旌蔽日兮敵若雲\n矢交墜兮士爭先\n凌余陣兮躐\n余行\n\n左驂殪兮右刃傷\n霾兩輪兮縶四馬\n援\n玉枹兮擊鳴鼓\n天時墜兮威靈怒\n嚴殺盡兮\n棄原壄\n出不入兮往不反平\n原忽兮路超逺\n帶長劒兮挾秦弓\n首身離兮心不\n懲誠旣\n勇兮又以武終剛強兮不可凌\n身旣死兮神以靈子魂魄兮\n爲鬼雄\n\n　　　　　國殤\n成禮兮㑹皷\n傳芭兮代舞\n\n姱女倡兮容與\n春蘭兮秋菊\n長無絶兮終古\n\n　　　　　禮魂\n"}
{"id": "KR4a0002_003", "series": "KR4a0002", "text": "　　　　　校書郎臣王　逸上\n天問者屈原之所作也何不言問天天\n尊不可問故曰天問也屈原放逐憂心\n愁悴彷徨山澤經歷陵陸嗟\n號昊旻仰天歎息見楚有先王之廟及\n公卿祠堂圖畫天地山川神靈琦\n瑋僪佹及古賢聖怪物行事周流\n罷倦休息其下仰見圖畫因書其\n壁何而問之以渫憤懣舒瀉愁思\n楚人哀惜屈原因共論述故其文義不\n次序云爾\n\n曰遂古之初誰傳道之\n\n上\n下未形何由考之\n\n冥昭\n瞢闇誰能極之\n\n馮翼惟像何以識之\n\n明明闇闇惟時\n何爲\n隂陽三合何本何化\n\n圜則九\n重孰營度之\n\n惟兹何功孰初作之\n斡維焉繫天極焉加\n\n八柱何當東南何虧\n\n九天之際安\n放安屬\n\n隅隈\n多有誰知其數\n\n天何所沓十二焉分\n\n日月安屬列星安陳\n\n出自湯谷次于蒙汜\n\n自明及晦所行幾里\n\n夜光何德死則又育\n\n厥利維何而顧菟在腹\n\n女歧\n無合夫焉取九子\n伯強何處惠氣安在\n\n何闔而晦何開而明\n角宿未旦曜靈安藏\n\n不任汨鴻師何以尚之\n\n僉\n曰何憂何不課而行之\n鴟龜曵銜鮌何聽焉\n\n順欲成功帝何刑焉\n\n永遏在羽山夫何三年不施\n\n伯禹愎鮌夫何以變化\n\n纂就前\n緒遂成考功\n何續初繼業而厥謀\n不同\n\n洪泉極深何以窴之\n\n地方九則何以墳之\n\n河海\n應龍何盡何歷\n\n鮌何所營禹何所成\n康回馮怒􁪗何\n故以東南傾\n\n九州安錯川谷何洿\n\n東流不溢孰\n知其故\n\n東西南\n北其脩孰多南北順㯐\n其衍幾何\n\n崑崙縣圃其凥安在\n\n増城九重其髙幾里\n\n四方之門其誰從\n焉\n\n西北辟啓何氣通焉\n\n日安不到燭\n龍何照\n\n羲和之\n未揚若華何光\n何所冬暖\n何所夏寒\n\n焉有石林何獸能言\n\n焉有虬龍負熊以遊\n\n雄虺九首儵忽焉在\n\n何所不死長人\n何守\n\n靡蓱九衢枲\n華安居\n\n一蛇吞象厥大何如\n\n黒\n水玄趾三危安在\n\n延年不死壽何\n所止\n\n鯪魚何所鬿堆焉處\n\n羿焉彃日烏焉解羽\n功降省下土四方\n焉得彼嵞山女而通\n之于台桑\n\n閔\n妃匹合厥身是繼\n胡維嗜不同味而快􁆭飽\n\n啓\n代益作后卒然離蠥\n\n何啓惟憂而能\n拘是逹\n\n皆歸䠶􁙛而無\n害厥躬\n何\n后益作革而禹播降\n\n啓棘賔商九辯九歌\n\n何勤子屠\n母而死分竟地\n\n帝降夷羿革孽夏\n民\n\n胡䠶夫河伯而妻彼\n雒嬪\n\n馮珧利決封狶是䠶\n\n何獻蒸\n肉之膏而后帝不若\n\n浞娶純狐眩\n妻爰謀\n何羿之䠶革而交吞揆之\n\n阻\n窮西征巖何越焉\n\n化爲黃熊巫何活\n焉\n\n咸播秬黍莆雚是營\n\n何由并投而鮌疾脩盈\n\n白蜺\n嬰茀胡爲此堂\n\n安得夫良藥不能固臧\n\n天式從橫\n陽離爰死\n之\n\n釋舟陵行何以遷之\n\n惟澆在戸何求于嫂\n\n何少康逐犬而顚隕厥首\n女歧縫裳而館同\n爰止何顚\n易厥首而親以逢殆\n湯謀易旅何以厚\n之\n覆舟斟㝷何道取之\n\n桀伐\n蒙山何所得焉\n妺嬉何\n肆湯何殛焉\n舜閔在家父\n何以鱞\n堯\n不姚告二女何親\n\n厥萌在初何所億焉\n\n璜臺十成誰所極焉\n\n登\n立爲帝孰道尚之\n\n女媧有體孰制匠之\n\n舜服厥弟\n終然爲害\n\n何肆犬體而厥\n身不危敗\n\n吳獲迄古\n南嶽是止\n\n孰期去斯得兩男子\n\n說\n\n簡狄在臺嚳何宜玄鳥致貽女何喜\n\n該秉季德\n厥父是臧\n\n胡終弊于有扈牧夫牛羊\n\n干恊時舞何以懷之\n\n平脅曼膚何以肥\n之\n\n有扈牧竪云何而逢\n\n擊牀先出其命何從\n恒秉\n季德焉得夫朴牛\n\n何往營班禄不但還來\n\n昏微遵迹\n有狄不寧\n何繁鳥萃棘負子肆\n情\n\n眩弟並淫危\n害厥兄\n何變化以作詐後嗣而\n逢長\n\n成湯東\n巡有莘爰極\n何乞彼小臣而吉妃是得\n\n水濵之木得彼小子夫何惡之媵有\n莘之婦\n\n湯出重泉夫\n何辠尤\n不\n勝心伐帝夫誰使挑之\n\n㑹􁆭爭\n盟何踐吾期\n\n蒼鳥羣飛孰使萃之\n\n到擊紂躬叔旦不\n嘉\n\n何親揆發足周之命以咨嗟\n\n授殷天下其位安施\n反成乃亡其罪伊何\n爭遣伐器何以行\n之\n並驅擊翼何以將之\n\n昭后成遊南土爰厎\n\n厥\n利惟何逢彼白雉\n\n穆王巧梅夫何爲周流\n\n環理天下夫何索求\n\n妖夫曵衒\n何號于市\n\n周幽誰誅焉得夫襃姒\n\n天命反側何罰何佑\n齊桓九㑹卒然身殺\n\n彼王紂之\n躬孰使亂惑何惡輔弼讒謟是服\n\n比干何逆而抑沈\n之雷開\n阿順而賜封之\n何聖人之一德卒其異方\n\n梅伯受醢箕子詳狂\n\n稷維元子帝何竺之\n\n激何逢長之\n\n伯昌号衰秉鞭作牧\n\n何令徹彼歧社命有殷國\n\n遷藏\n就歧何能依\n\n殷有惑婦何所譏\n受賜兹醢西伯上告\n\n何親就上帝罰殷之命以不\n救\n師望在肆昌何識\n鼓刀\n揚聲后何喜\n武發殺殷何所\n悒\n載尸集戰何所急\n\n伯林雉經維其何\n故\n\n何感天抑墬夫誰畏懼\n\n皇天集命惟何戒之\n受禮天\n下又使至代之\n\n初湯臣摯後兹承輔\n\n何卒官湯尊\n食宗緒\n勲闔夢生少\n離散亡\n\n何壯武厲能流厥嚴\n彭鏗斟雉帝何饗\n\n受壽永多夫何乆長\n\n中央共牧后何怒\n\n􁑌蛾微命力\n何固\n\n驚女采薇鹿何祐\n北至回水萃何喜\n兄有噬犬弟\n何欲易\n之以百兩卒無禄\n\n薄暮雷\n電歸何憂\n厥嚴不奉\n帝何求伏\n匿穴處爰何云\n荆勲作師夫何長\n\n悟過改更我又何言\n\n吴光爭國乆\n余是勝\n\n何環穿自閭社\n丘陵爰出子文\n\n吾告堵敖以不長\n\n何試上自予忠名彌彰\n\n叙曰昔屈原所作凡二十五篇世相敎\n傳而莫能說天問以其文義不次又多\n竒怪之事自太史公口論道之多所不\n逮至於劉向楊雄援引傳記以解\n說之亦不能詳悉所闕者衆日無聞焉\n旣有詞乃復多連蹇其文\n　　　濛澒其說故\n厥義不昭微指不晢自游覽者靡不苦之\n而不能照也今則稽之舊章合之經傳以\n相發明爲之符驗章決句斷事事可曉俾\n後學者永無疑焉\n"}
{"id": "KR4a0002_004", "series": "KR4a0002", "text": "　　　　　　　校書郎臣王　逸上\n　　　　惜誦\n　　　　渉江\n　　　　哀郢\n　　　　抽思\n　　　　懷沙\n　　　　思美人\n　　　　惜往日\n　　　　橘頌\n　　　　悲回風\n九章者屈原之所作也屈原放於江南\n之壄思君念國憂心罔極故復作九章\n章\n者著也明也言已所陳忠信之道甚著\n明也卒不見納委命自沈楚人惜而哀\n之丗論其詞以相傳焉\n\n惜誦以致愍兮\n發\n憤以杼情\n\n所作忠而言之兮\n指\n蒼天以爲正\n令五帝以\n㭊中兮\n\n戒六神與嚮服\n\n俾山川以備御兮命咎繇\n使聽直\n\n竭忠誠以事君兮\n反離羣而贅肬\n忘儇\n媚以背衆兮\n待明\n君其知之\n言與行其可迹兮情與㒵其\n不變\n故相臣莫若君兮\n所以證之不逺\n吾誼先君而後身兮\n\n羌衆人之所仇\n專惟\n君而無他兮又衆兆之所讎\n\n壹心而不豫兮羌不可保也\n\n疾親君而無他兮有招禍之道也\n思君其莫\n我忠兮\n忽忘身之賤貧事君\n而不貳兮迷不知寵之門\n\n忠何罪以遇罰兮\n亦非余心之所志\n行不羣以巓越兮\n又衆兆之所咍\n\n紛逢尤以離謗兮\n謇不可釋\n情沈抑而不逹兮又蔽而莫\n之白\n心鬱邑余\n侘傺兮\n又莫察余之中情\n固煩言不可結詒兮\n願陳志而無路\n\n退靜黙而莫余知兮進號呼又莫吾\n聞申侘傺之煩\n惑兮中悶瞀之\n忳忳\n昔余夢登天兮魂中道而無杭\n吾使厲\n神占之兮\n曰有志極而無旁\n終危\n獨以離異兮曰君可\n思而不可恃\n故衆口其鑠金兮\n\n初若是而逢殆\n懲於羹者而吹􁒟兮\n\n何不變此志也\n欲釋階而登天兮\n\n猶有曩之態也\n衆駭遽以離心兮\n又何以爲此伴也\n同極\n而異路兮又何以爲此援也\n晉\n申生之孝子兮父信讒而不好\n\n行婞直而不豫兮鮌\n功用而不就\n\n吾聞作忠以造怨兮忽謂之\n過言九折\n臂而成醫兮吾至今而知其信然\n\n矰弋機而在\n上兮\n罻羅張而在\n下\n設張辟以娛君\n兮願側身而無\n所欲儃佪\n以千傺兮\n恐重患而離尤\n欲\n髙飛而逺集兮君罔謂汝何之\n欲\n橫奔而失路兮堅志而不忍\n背膺牉以交痛兮\n\n心鬱結而紆軫\n檮木蘭以矯蕙兮\n糳申椒\n以爲糧\n播\n江離與滋菊兮願春日以爲\n糗芳\n恐情質之不信兮\n故重著以自明\n矯兹媚以私處兮\n願曽思而逺身\n\n　　　　　惜誦\n\n余幼好此竒服兮年旣老而不\n衰帶\n長鋏之陸離兮\n\n冠切雲之崔嵬\n被\n明月兮珮寶璐\n\n丗溷濁而莫余知兮\n吾方髙馳而不顧\n\n駕靑虬兮驂\n白螭\n吾與重華遊兮瑶之圃\n\n登崑崙兮食玉英\n\n與天地兮同壽與日月兮同光\n\n哀南夷之莫吾知\n兮旦余\n濟乎江湘\n乗鄂渚而反顧兮\n欸秋冬之緒風\n\n歩余馬兮山\n皐邸余車兮方林\n\n乗舲船余上沅兮\n\n齊吴榜以擊汰\n\n船容與而不進兮淹\n回水而疑滯\n\n朝發枉陼兮\n夕宿辰陽\n\n苟余心其端直兮\n雖僻逺之何傷\n入漵\n浦余儃佪兮\n迷不知吾所如\n深林杳以冥冥兮\n猨狖之所居\n山\n峻髙以蔽日兮下幽晦以多雨\n霰雪紛其無垠兮\n雲霏霏而承\n宇\n\n哀吾生之無樂兮\n幽獨處乎山中吾不能變\n心而從俗兮固將愁苦而終窮\n接輿髠首兮桑扈臝行\n\n忠不必用兮賢不必以\n伍子逢殃兮\n\n比干菹醢\n\n與前丗而皆\n然兮吾又何怨乎今之\n人余\n將董道而不豫兮\n固將重昏而終身\n亂曰鸞鳥鳳皇日以逺兮\n燕雀烏鵲巢堂壇兮\n露申\n辛夷死林薄兮\n腥臊並御芳不\n得薄兮\n\n隂陽易位時\n不當兮\n懷信侘傺忽乎吾將行\n兮\n　　　　　渉江\n\n皇天之不純命兮何百姓之震\n愆\n民離散而相失兮方仲春而東遷\n\n去故郷而就逺兮遵江夏以流亡\n\n出國門而軫懷兮\n甲之􁆭吾以行\n\n發郢都而去閭兮荒\n忽其焉極\n\n楫齊揚以容與兮\n哀見君而不再得\n望長楸而太息兮\n涕淫淫其若霰\n過夏首而西浮兮\n顧龍門而不見\n\n心嬋媛而傷懷兮\n眇不知其所蹠\n順風波以\n從流兮焉洋洋而爲客\n淩陽侯之\n汜濫兮\n\n忽\n翶翔之焉薄\n心絓結而不解兮思蹇産而\n不釋\n將運舟而下浮兮上洞庭而\n下江去終古之所居兮\n今逍遥而來東羌靈䰟之欲\n歸兮何須臾\n而忘反背夏浦而西思兮\n哀故都之日逺登大墳以逺\n望兮聊以舒吾憂\n心哀州土之平樂兮\n悲江介之遺風\n當陵陽之焉至兮\n\n南渡之焉如曽不\n知夏之爲丘兮\n孰\n兩東門之可蕪\n心不怡之長乆兮憂與愁\n其相接惟郢\n路之遼逺兮江與夏之不可渉\n忽若不信兮至今\n九年而不復\n\n慘鬱鬱而不通兮\n蹇侘傺而舍慼外承歡之汋約\n兮諶荏弱而難持\n忠湛\n湛而願進兮\n妬被離而鄣之\n\n堯舜之抗行兮瞭杳杳而薄\n天衆讒人之嫉\n妬兮𬒳以不慈之僞名\n憎愠惀之脩\n美兮好夫人\n之忼慨\n衆踥蹀而日進兮\n美超逺而逾邁亂\n曰曼余目以流觀兮兾\n壹反之何時鳥飛\n反故郷兮狐死必\n首丘\n信非吾罪而棄逐兮何\n日夜而忘之\n　　　　哀郢\n\n心鬱鬱之憂思兮獨永歎乎\n増傷思蹇産之不釋兮\n曼遭夜之方長悲秋風之動容\n兮\n何回極之浮浮\n\n數惟蓀之多怒兮\n傷\n余心之懮懮\n願揺起而橫奔兮\n覽民尤以自鎭\n結微情以陳詞兮\n矯以遺夫美人昔\n君與我誠言兮曰黃昏以爲\n期\n羌中道而回畔兮反\n旣有此他志憍吾以其\n美好兮\n覽余以其脩姱\n與余言而不信兮蓋\n爲余而造怒願承閒\n而自察兮心震\n悼而不敢悲夷猶而兾進兮\n心怛傷之憺憺\n兹歷情以陳辭兮蓀\n詳聾而不聞固\n切人之不媚兮衆果以我爲患\n初吾所陳之耿著兮\n豈至今其庸亡\n何毒藥之謇謇兮\n願蓀美之可完\n望三五以爲像兮\n指彭咸以爲儀夫何極而不至\n兮故逺聞\n而難虧善不由外來兮\n名不可以虚作孰\n無施而有報兮孰不實而\n有穫\n少歌曰\n\n與美人抽怨兮\n并日夜而無正\n憍吾以其美好兮\n敖朕辭而不聽倡\n曰有鳥自南兮\n\n來集漢北\n\n好姱佳麗兮牉獨處此\n異域旣惸獨而\n不羣兮又無良媒在\n其側道卓逺而日忘兮願\n自申而不得望北山而流涕兮\n臨流水而太息望孟\n夏之短夜兮\n何晦明之若歳\n惟郢路之遼逺兮䰟一夕\n而九逝曽不知路之曲直兮\n\n南指月與列星願徑\n逝而未得兮䰟識路之營\n營何\n靈䰟之信直兮人之心不與吾\n心同理弱而媒不通兮\n尚不知余之從容亂\n曰長瀬湍流泝江潭兮\n\n狂顧南行聊\n以娛心兮\n軫石崴嵬蹇吾願兮\n\n超回志度行隱進兮\n低佪夷猶宿北姑兮\n煩冤瞀容\n實沛徂兮\n愁歎苦神靈遥思兮\n路逺處幽又無行媒兮\n道思作頌聊以自救兮憂\n心不遂斯言誰告兮\n\n　　　　　抽思\n\n滔滔孟夏兮\n草木莽\n莽\n傷懷永哀兮汩徂南土\n\n眴兮杳杳\n孔靜幽黙\n鬱結紆軫兮\n離慜而長鞠\n撫情\n効志兮冤屈而自抑\n刓方\n以爲圜兮常度未替\n\n易初本迪兮君子所鄙\n章畫志墨兮\n前圖未改\n\n内厚質正兮大人所盛\n巧倕不斲兮\n\n孰察其撥正\n\n玄文處幽兮\n矇瞍謂之不章\n\n離婁微睇兮\n\n瞽以爲無明\n\n變白以爲黒兮倒上以爲下\n鳳皇在笯兮\n鷄鶩翔舞\n同糅玉石兮一槩\n而相量夫惟黨人鄙固兮\n羌不知余之所臧\n任重載盛兮\n䧟滯而不濟\n懷瑾握瑜兮\n窮不知所示\n邑犬之羣吠兮吠\n所怪也\n非俊\n疑傑兮\n固庸態也\n文質\n䟽内兮衆不知\n余之異采\n材朴委積兮\n莫知余之所有\n重仁襲義兮\n謹厚以爲豐\n重華不可　兮\n\n孰知余之從容\n古固有不並兮\n豈知其何故\n湯禹乆逺兮\n邈而不可慕\n懲連改忿兮抑\n心而自強\n離慜而不遷兮\n願志之有像\n進路北次兮日昧昧其將\n暮舒\n憂娱哀兮限之以大故\n\n亂曰浩浩沅湘分流\n汩兮\n\n脩路幽蔽道逺忽兮\n\n懷質抱情獨無匹兮\n伯樂旣没驥焉\n程兮\n\n萬民之生各\n有所錯兮\n定心廣志余何\n畏懼兮曽傷\n爰哀永歎喟兮\n世溷濁莫吾知人心不\n可謂兮\n知死不可讓願勿\n愛兮\n明告君子\n吾將以爲類兮\n\n　　　　　懷沙\n\n思美人兮擥涕而竚眙\n\n媒絶路阻兮言不\n可結而詒蹇蹇之煩冤兮\n䧟滯而不發\n申旦以舒中情兮\n志沈菀而莫逹\n願寄言於浮雲兮\n遇豐隆而不將因歸鳥而致\n辭兮羌宿髙而難當\n改此度車旣覆而馬顚兮\n蹇獨懷此異\n路勒騏驥而更駕兮造\n父爲我操之\n遷逡次而勿驅兮\n聊假\n日以須峕指嶓冢\n之西隈兮\n與纁黃以爲\n期\n開春發歳兮白日出之悠悠\n吾將蕩志而愉樂兮\n遵江夏以娱憂擥大薄之芳\n茞兮搴長洲之宿\n莽惜吾不及古人兮\n吾誰與玩此芳草\n解萹薄與雜菜兮\n\n滿内而外揚\n情與質信可保兮羌居蔽而聞\n章令薜荔以爲理\n兮憚舉趾而縁木\n因芙蓉而爲媒兮憚蹇\n裳而濡足\n登髙吾不說兮入下吾不能\n固朕形之不服兮然容\n與而狐疑廣遂前畫兮\n未改此度也命\n則處幽吾將罷兮願\n及白日之未暮獨焭焭而\n南行兮思彭咸之故也\n　　　　　思美人\n\n惜往日之曽信兮\n受命詔以\n昭詩\n奉先功以照下兮\n明法度之嫌疑\n\n國冨強而法立兮屬\n貞臣而日娭秘\n密事之載心兮雖過失猶弗\n治心純庬而不泄兮\n遭讒人而嫉之\n君舍怒而待臣兮不\n淸澈其然否蔽晦君\n之聦明兮虚惑誤又以欺\n弗參驗以考實兮逺遷\n臣而弗思信讒䛕之溷濁兮\n盛氣志而過之\n何貞臣之無辠兮\n𬒳離謗而見尤慙光景之誠\n信兮身幽\n隱而備之臨沅湘之\n玄淵兮遂自忍而沈流\n卒沒身而絶名兮\n惜壅君之不昭\n君無度而弗察兮使\n芳草爲藪幽焉舒情而\n抽信兮恬死亡而不聊\n獨鄣壅而蔽隱兮\n使貞臣爲無由聞\n百里之爲虜兮\n\n伊尹烹於庖廚吕望屠於朝歌\n兮寗戚歌而飯牛不逢湯武\n與桓繆兮世孰云而知之吳信讒而弗味\n兮\n子胥死而後憂介子忠而\n立枯兮文君寤而追求\n\n封介山而爲之禁兮報大\n德之優游\n\n思乆故之親身兮因縞\n素而哭之\n或忠信而死節兮\n或訑謾而不疑\n弗省察而按實兮聽\n讒人之虚辭芳與澤其雜糅兮\n孰申旦而别之何芳草之\n早殀兮微霜降而下戒\n諒聦不明而蔽壅兮\n使讒䛕而日得\n自前世之嫉賢兮謂蕙若其\n不可佩妬佳冶之芬芳兮\n􁙱\n母姣而自好\n雖有西施之美容兮\n讒妬入以\n自代願陳情以白行兮得\n罪過之不意情冤見之日明兮\n如列宿之錯置\n乗騏驥而馳騁兮無轡\n\n銜而自載乗\n汜泭以下流兮\n無舟楫而自備\n背法度而心治兮\n辟與此其無異\n寧溘死而流亡兮恐禍\n殃之有再不畢辭而赴淵兮\n惜壅君之不識\n\n　　　　　惜往日\n\n后皇嘉樹橘徠服兮\n\n受命\n不遷生南國兮\n深固難徙更壹志\n兮緑葉素榮紛\n其可喜兮\n\n曽枝剡棘圎\n果摶兮\n\n靑黃雜糅文章爛兮\n\n精色内白類可任兮\n\n紛緼冝脩姱而不\n醜兮\n嗟爾幼志有以異兮\n獨立不遷豈不可喜\n兮深固\n難徙廓其無求兮\n蘇世獨立橫而不流兮\n\n閉心自愼不終失過兮\n秉\n德無私參天地兮\n願歳并謝與長\n友兮\n淑離不淫梗其有\n理兮年\n歳雖少可師長兮\n行比伯夷置以爲像兮\n\n　　　　　橘頌\n\n悲回風之揺蕙兮心冤結\n而内傷\n物有微而隕性兮\n聲有隱而先倡\n夫何彭咸之造思兮曁志\n介而不忘\n萬\n變其情豈可蓋兮\n孰虚僞之\n可長\n鳥獸鳴以號群兮草苴\n比而不芳\n\n魚葺鱗以自別兮\n蛟龍隱其文章\n故荼薺不\n同畝兮\n\n蘭\n茞幽而獨芳惟佳\n人之永都兮更統世而\n自貺\n眇逺志之所及兮\n憐浮雲之相羊\n介眇志之所惑兮\n竊賦詩之所明\n惟佳人之\n獨懷兮折若椒以自處\n曽歔欷之嗟嗟兮\n獨隱伏而思慮\n涕泣交而凄凄兮\n思不眠以至曙終長\n夜之曼曼兮掩此哀而不去\n寤從容以周流兮聊\n逍遥以自恃傷太息之愍憐兮\n氣於邑而不可止\n糺思心以爲纕兮\n編愁苦以爲膺\n折若木\n以蔽光兮隨飄風之所仍\n存髣髴而不\n見兮心踊躍其\n若湯\n撫珮衽以案志兮\n超惘惘而遂行歳曶曶其\n若頽兮峕亦冉冉而\n莽芒芒之無儀\n聲有隱而相感兮\n物有純而不可爲\n\n藐蔓蔓之不可量兮\n縹綿綿之不可紆\n愁悄悄之常悲兮翩\n冥冥之不可娛\n淩大波而流風兮\n託彭咸之所居上髙巖之峭\n岸兮處雌蜺之標顚\n據靑冥而攄虹\n兮遂儵忽而捫天\n吸湛露之浮源兮\n漱凝霜之雰雰\n依風穴以自息兮\n\n忽傾寤以嬋媛\n馮崑崙以瞰霧兮\n隱㞶山以淸江\n\n憚涌湍之礚礚兮\n聽波聲之洶洶\n紛容容之無經兮\n罔芒\n芒之無紀\n軋洋洋之無從兮\n\n馳委移之焉止\n漂翻翻其上下兮\n翼遥遥其左右\n汜潏潏其前後兮\n伴張㢮之信期\n觀炎氣\n之相仍兮窺煙液之所積\n\n悲霜雪之俱下\n兮聽潮水之相擊\n借光景以往來兮施黃\n棘之枉䇿\n\n求介子之所存兮見伯\n夷之放迹心調度而弗\n去兮刻著志之無適\n曰吾怨往昔之\n所兾兮悼來者之\n悐悐浮\n江淮而入海兮從子胥而自適\n望大河之\n洲渚兮悲申徒之抗迹\n\n驟諫君而不聽兮重任石之何益\n\n心絓結而不解兮思蹇\n産而不釋\n\n　　　　　悲回風\n\n"}
{"id": "KR4a0002_005", "series": "KR4a0002", "text": "　　　　　　校書郎臣王　逸上\n逺遊者屈原之所作也屈原履方直之\n行不容於世上爲讒佞所譖毀下爲俗\n人所困極章皇山澤無所告訴\n乃深惟元一脩執恬漠思欲濟世則意\n中憤然文采鋪發遂叙妙思託\n配仙人與俱遊戲周歷天地無所不到\n然猶懷念楚國思慕舊故忠信之篤仁\n義之厚也是以君子珍重其志而瑋其\n辭焉\n悲時俗之迫阨兮\n願輕舉而逺遊質菲薄而無因\n兮焉託乗而上浮\n遭沈濁而汙穢兮獨鬱\n結其誰語夜耿耿而不寐兮\n\n魂焭焭而至曙惟天地之\n無窮兮哀人生之長勤\n徃者余弗及兮\n來者吾不聞歩\n徙倚而遥思兮怊惝怳而乖懷\n意荒忽而流\n蕩兮心愁悽而増悲\n神儵忽而不反兮\n形枯槁而獨留内惟省\n以端操兮求正氣之\n所由漠虚靜以恬愉兮\n澹無爲而自得聞赤松之淸\n塵兮\n\n願承風乎遺則貴眞人之休德\n兮美往世之登仙\n與化去而不見兮\n名聲著而日延竒傅說\n之託辰星兮\n\n羨韓衆之得一\n\n形穆穆以浸逺兮離人羣而\n遁逸因氣變而遂曽舉兮\n忽神奔而鬼怪\n時髣髴以遥見兮\n精晈晈以往來\n絶氛埃而淑尤兮\n\n終不反其故都免衆患\n而不懼兮世莫知其所如\n\n恐天時之代序兮耀\n靈曅而西征\n\n春秋忽其不淹兮奚乆\n留此故居軒轅不可攀援兮\n\n吾將從王喬而娛戲\n\n飡六氣而飲沆瀣兮\n漱正陽而含朝霞\n\n保神明\n之淸澄兮精氣入而麤穢除\n順凱風以從遊兮\n至南巢而壹息\n\n見王子而宿之兮審壹氣之\n和德曰道可受兮不\n可傳\n其小無内兮其\n大無垠無\n滑而䰟兮\n彼將自然壹氣孔神兮\n於中夜存\n虚以待之兮\n無爲之先\n庶類以成兮此德之門\n聞至貴而遂徂兮\n忽乎吾將行\n仍羽\n人於丹丘兮\n\n留不死之舊郷\n朝濯髮於湯谷兮\n夕晞余身兮九\n陽\n\n吸飛泉之微液兮\n懷琬琰之華英\n玉色頩以脕顔\n兮\n精醇粹而始壯\n質銷鑠以汋約兮\n\n神要眇以淫放\n嘉南州之炎德兮\n麗桂樹之冬榮\n山蕭條而無獸兮野\n寂漠其無人載營魄\n而登霞兮\n掩浮雲而上征\n命天閽其開關兮排閶\n闔而望予\n召豐隆使先導兮問大微之所\n居\n集\n重陽入帝宫兮\n\n造旬始而觀淸都\n\n朝發\n軔於太儀兮夕始臨\n乎於微閭\n\n屯余車之萬乗兮\n紛溶與而並馳\n駕八龍之婉婉兮\n載雲旗之逶蛇建雄虹\n之采旄兮五色雜而炫燿\n服偃蹇以伭昂兮\n驂連蜷以驕驁\n\n騎膠葛以雜亂兮\n\n斑漫衍而方行\n撰余轡而正䇿兮\n吾將過乎句芒\n\n歷太皓以右轉兮\n前飛廉\n以啓路陽杲杲其未光兮\n淩天地以徑度\n風伯爲余先驅兮\n氛埃辟而淸涼\n鳳皇翼其承旂兮遇\n蓐收乎西皇\n\n擥彗星㠯爲旍\n兮舉斗柄以爲麾\n叛陸離其\n上下兮遊驚霧之流波\n峕曖曃其曭莽兮\n\n召玄武而奔屬\n\n後文昌使掌行兮\n\n選署衆神以並轂\n路曼曼其脩逺兮\n徐弭節而髙厲\n左雨師使徑侍兮右\n雷公以爲衞欲度世以忘歸兮\n意恣睢\n㠯担撟\n\n内欣欣而自美兮\n聊媮娯以自樂\n渉靑雲以汎濫游兮忽\n臨睨夫舊郷僕夫懷余心悲兮\n邊馬顧而不行思舊\n故以想像兮長太息而掩\n涕\n汜容與而遐舉兮\n聊抑志而自弭指炎\n神而直馳兮吾\n將往乎南疑覽方外之荒忽\n兮沛罔象而自浮\n\n祝融戒而還衡兮\n\n騰告\n鸞鳥迎宓妃張咸池奏承雲兮\n\n二女御九韶歌\n\n使湘靈皷瑟兮\n令海若舞　夷\n\n玄螭蟲象並出進兮\n形蟉虬\n而逶蛇雌蜺便\n姢㠯増撓兮\n鸞鳥\n軒翥而翔飛音\n樂博衍無終極兮焉乃逝\n以俳佪舒并節以馳\n騖兮\n逴絶垠乎寒門\n\n軼迅風於淸源兮\n從顓頊乎増冰\n\n歷玄冥以邪徑兮\n乗閒維以反顧\n\n召黔嬴而見之兮\n爲余先乎平\n路經營四荒兮周流\n六漠上至列缺兮\n\n降望大壑\n下崢嶸而無地\n兮上寥廓而\n無天視儵忽而無見兮\n聽惝怳而無聞\n超\n無爲以至淸兮與泰初\n而爲鄰\n\n"}
{"id": "KR4a0002_006", "series": "KR4a0002", "text": "　　　　　　校書郎臣王　逸上\n卜居者屈原之所作也屈原體忠貞之性\n而見嫉妬念讒佞之臣承君順非\n而蒙富貴巳執忠直而身放弃心迷\n意惑不知所爲乃徃至太卜之家稽問神明\n決之蓍龜卜巳居世何所冝行兾聞異䇿\n以定嫌疑故曰卜居也\n屈原旣放三年不得復見竭\n知盡忠而蔽鄣於讒心\n煩慮亂不知所從往見\n太卜鄭詹尹曰余有所疑\n願因先生決之詹尹乃端䇿拂龜\n曰君將何\n以敎之屈原曰吾寧悃悃欵\n欵朴以忠\n乎將送往勞來斯無\n窮乎\n\n寧誅鋤草茅以力\n耕乎將游大人以成名\n乎寧正言不諱以危身乎將從\n俗富貴以媮生乎寧超然\n髙舉㠯保眞乎將哫訾栗斯\n\n喔咿儒兒\n以事婦人乎\n寧廉潔正直以自\n淸乎將突梯滑稽\n\n如脂如韋\n以潔楹乎\n寧昂昂若千里之駒乎\n將\n汜汜若水中之鳬乎\n與波上下偷以全吾軀乎\n寧與騏驥亢軛乎\n將隨駑馬之迹\n乎寧與黄鵠比翼乎\n將與\n雞鶩爭食乎此孰\n吉孰凶何去何從世溷濁而不淸\n蟬翼爲重\n千鈞爲輕黄鍾毀棄\n瓦釡雷鳴\n讒人髙張\n賢士無名吁嗟黙黙兮\n誰知吾之廉貞詹\n尹乃釋䇿而謝曰夫尺有所\n短寸有所長\n物有所不足\n智有所不明\n數有所不逮\n神有所不通\n用君之心行君之意\n龜䇿誠不能知事\n"}
{"id": "KR4a0002_007", "series": "KR4a0002", "text": "　　　　　　校書郎臣王　逸上\n漁父者屈原之所作也屈原放逐在江湘之\n間憂愁嘆吟儀容變易而漁父避丗隱身釣\n魚江濵欣然自樂時遇屈原川澤之域怪而\n問之遂相應荅楚人思念屈原因叙其辭以\n相傳焉\n\n屈原旣放游於江潭行吟澤畔\n顔色憔悴形容枯槁\n漁父見而問之曰子非三閭大夫與\n何故至於斯屈原\n曰舉世皆濁\n我獨清衆人皆醉我獨醒\n是以見放漁父曰聖人\n不凝滯於物而能與世\n推移世人皆濁何不淈\n其泥而揚其波\n衆人皆醉何不餔其糟\n而歠其釃\n何故深思髙舉\n自令放爲屈原\n曰吾聞之新沐者必彈冠\n新浴者必振衣\n安能以身之察察\n受物之汶汶者乎\n寧赴湘流葬\n於江魚之腹中安能以\n皓皓之白而蒙世俗之塵\n埃乎漁父莞爾而\n笑鼓枻而去\n歌曰滄浪之水淸兮\n\n可以濯吾纓\n滄浪之水濁兮可以濯\n吾足遂去不復與言\n\n"}
{"id": "KR4a0002_008", "series": "KR4a0002", "text": "　　　　　　　校書郎臣王　逸上\n九辯者楚大夫宋玉之所作也辯者變\n也謂敶道德以變說君也\n九\n者陽之數道之綱紀也\n故天有九星以正機衡地\n有九州以成萬邦人有九竅以通精明\n屈原懷忠貞之性而被讒邪傷君闇蔽\n國將危亡乃援天地之數列人形\n之要而作九歌九章之頌以諷諫懷王\n明巳所言與天地合度可履而行也宋\n玉者屈原弟子也閔惜其師忠而放逐\n故作九辯以述其志至於漢興劉向王\n襃之徒咸悲其文依而作詞故號爲楚\n詞亦采其九以立義焉\n悲哉秋之爲氣也蕭瑟兮\n\n草木揺落而變衰\n憭慄兮\n若在逺行登山臨水\n兮送將歸泬寥兮\n天髙而氣淸\n\n􁒛􁘙兮\n收\n潦而水淸\n㦧悽増欷兮\n薄寒之中人\n愴怳懭悢兮\n去故而就\n新坎廩兮\n貧士失職\n而志不平廓落兮\n羇旅而無友生\n惆悵兮而私自憐\n燕翩翩其辭歸兮\n蟬􁒛漠而無聲鴈\n廱廱而南遊兮\n鵾鷄啁哳而悲鳴\n\n獨申旦而不\n寐兮哀蟋蟀之宵征\n\n時亹亹而過中兮\n蹇淹留\n而無成\n悲憂窮戚兮\n獨處廓\n有美一人兮心不繹\n去郷離家兮\n徠逺客超逍\n遥兮今焉薄\n專田心君兮不可化\n君不知兮可柰\n何蓄怨兮積思心煩憺\n兮忘食事願\n一見兮道余意君之心兮與\n余異車\n旣駕兮朅而歸不得\n見兮心傷悲\n倚結軨兮長太息\n涕潺湲兮下霑軾\n忼慨絶兮不得\n中瞀亂兮迷惑\n私自憐兮何極\n心怦怦兮諒直\n\n皇天十分四時兮竊獨悲此廩\n秋\n白露旣下百草兮\n奄離披此梧楸\n\n去白日之昭昭兮\n襲長夜之悠悠\n離芳藹之方壯兮\n余萎約而悲愁\n\n秋旣先戒以白露兮\n冬又申之以嚴霜\n收恢台之孟夏兮\n\n然欿傺而沈藏\n\n葉菸邑而無色兮\n枝煩挐而交\n橫顔淫溢而\n將罷兮柯\n彷彿而萎黃\n萷櫹槮之可哀兮\n\n形銷鑠而瘀傷\n惟其紛糅而將落兮\n\n恨其失時而無當\n擥騑轡而下節兮\n\n聊逍遥以相佯\n歳忽忽而遒盡兮\n恐余壽之弗將\n悼余生之不時兮\n逢此丗之俇攘\n澹容與而獨倚兮\n蟋蟀鳴此西堂\n心怵惕而震盪兮\n何所憂之多方\n卬明月而太息兮\n歩列星而極明\n\n竊悲夫蕙華之曽敷兮\n紛旖旎乎都房\n\n何曽華之無實兮從風雨而飛颺\n\n以爲君獨服此蕙兮\n羌無以異於衆芳\n閔竒思之不通兮\n將去君而髙翔\n心閔憐之慘悽兮願一\n見而有明重無怨\n而生離兮\n中結軫而増傷\n豈不鬱陶而思君\n兮君之門以九重\n\n猛犬狺狺而迎吠\n兮\n關梁閉而不通皇天\n淫溢而秋霖兮后土何時而得\n漧塊獨守\n此無澤兮仰浮雲而永歎\n\n何時俗之工巧兮背繩墨而改\n錯\n却騏\n驥而不乗兮\n策駑駘而取路\n當世豈無騏驥兮誠莫之能善\n御\n見執轡者非其人兮\n故駶跳而逺去\n\n鳬鴈皆唼夫粱藻兮\n鳳\n愈飄翔而髙舉\n圜鑿而方枘兮\n吾\n固知其鉏鋙而難入\n衆鳥皆有所登棲兮\n鳳獨遑遑而無所集\n願銜枚而無言兮\n甞\n被君之渥洽\n太公九十乃顯榮兮\n誠未遇其匹合\n謂\n騏驥兮安歸謂鳳皇兮安棲\n變古易\n俗兮世衰今之\n相者兮舉肥\n騏驥伏匿而不見兮\n鳳皇髙飛而不下\n鳥獸猶知懷德兮\n何云賢士之不處驥不驟進\n而求服兮鳳亦不貪餧而\n妄食\n君弃逺而不察兮雖\n願忠其焉得欲寂漠而絶端兮\n竊\n不敢忘初之厚德\n獨悲愁其傷人兮馮鬱鬱其\n何極\n霜露慘悽而交下兮心尚\n其弗濟霰\n雪雰糅其増加兮乃知\n遭命之將至願徼幸而有待\n兮泊莽莽與壄草同\n死\n願自往而徑遊兮\n路壅絶而不通欲循道而平驅兮\n又未知其所從然中\n路而迷惑兮自壓桉而學誦\n\n性愚陋以褊淺兮\n信未逹乎從容\n\n竊美申包胥之氣盛兮\n\n恐時世之不\n固何時俗之工巧兮滅\n規榘而改鑿獨耿介而\n不隨兮願慕先聖之遺敎\n處濁世而顯榮兮非余心\n之所樂與其無義而有名\n兮寧窮處而守髙\n食不媮而爲飽兮\n衣不苟而爲温竊\n慕詩人之遺風兮願託志乎素\n餐\n蹇充倔而無端兮\n泊莽莽而無垠\n無衣裘以御冬兮\n恐溘死不得\n見乎陽春\n靚杪秋之遥夜兮心繚\n悷而有哀\n春秋逴逴而日髙兮\n然惆悵而自悲四時逓來而卒\n歳兮隂陽不可\n與儷偕白日晼晚\n其將入兮明月銷鑠而\n減毀\n歳忽忽而遒盡兮老冉冉\n而愈㢮\n心揺恱而日　兮\n然怊悵而無冀\n中㦧惻之悽愴兮\n長太息而増欷年洋洋\n以日往兮老嵺廓而無處\n事亹亹而覬進兮\n蹇淹留而躊躇\n\n何氾濫之浮雲兮猋壅蔽\n此明月\n忠昭昭而願見兮然霠曀而莫逹\n願皓日之\n顯行兮雲\n蒙蒙而蔽之竊不自聊而願\n忠兮或黕點而汙\n之堯舜之\n抗行兮瞭冥冥而薄天\n何險巇之嫉妬兮\n被以不慈之僞名\n彼日月之照明兮尚黯黮\n而有瑕何況一國之\n事兮亦多端而膠加\n\n被荷裯之晏晏兮\n\n然潢洋而不可帶\n\n旣驕美而伐武兮\n負左右之耿介\n憎愠\n惀之脩美兮好夫人之\n慷慨衆踥蹀而日進\n兮美超逺而\n逾邁農夫輟耕而容與兮\n恐田野之蕪穢事緜緜而\n多私兮竊悼後之危敗\n世雷同而炫曜兮\n何毀譽之昧昧今脩\n飾而窺鏡兮後尚可以竄\n藏願寄言夫流星兮\n羌儵忽而難當卒壅\n蔽此浮雲兮下暗漠而無\n光堯舜皆有所舉任兮\n故髙枕而自適諒無怨於\n天下兮心焉取此怵惕\n椉騏驥之瀏瀏兮\n馭安用夫強䇿\n諒城郭之不足恃兮雖\n重介之何益邅翼翼而無\n終兮忳惽惽而愁約\n生天\n地之若過兮功不成而無効\n願沈滯而不見兮尚欲\n布名乎天下然潢洋而不\n遇兮直怐愗而自苦\n莽洋洋而無極兮\n忽翶翔之焉薄國有驥\n而不知椉兮焉皇皇\n而更索寗戚謳於車下兮\n桓公聞而知之無\n伯樂之善相兮今誰使乎譽之\n罔流涕以聊慮兮\n惟著意而得之\n紛純純之願忠兮妬被\n離而鄣之\n\n願賜不肖之軀而别離兮放遊\n志乎雲中椉精氣之摶摶\n兮騖諸神之\n湛湛驂白霓之習習兮\n歷羣靈之\n豐豐左朱榮之茇茇兮\n\n右蒼龍之躣躣\n屬雷師之闐闐兮\n通飛廉之衙衙\n前輊輬之鏘鏘兮\n後\n輜椉之從從載\n雲旗之委蛇兮扈屯騎之\n容容計專專之不可化\n兮願遂推而爲臧\n頼皇天之厚德兮還及君之無\n恙\n\n終\n"}
{"id": "KR4a0002_009", "series": "KR4a0002", "text": "　　　　　校書郎臣王　逸上\n招䰟章句第九楚辭\n招䰟者宋玉之所作也招\n者召也以手曰招以言曰召䰟者身之\n精也宋玉憐哀屈原忠而斥棄愁懣\n山澤䰟魄放佚厥命將落故作\n招䰟欲以復其精神延其年壽外陳四\n方之惡内崇楚國之美以諷諫懷王冀\n其覺悟而還之也\n朕幼淸以廉潔兮\n身服義而未沬\n主此\n盛德兮牽於俗而蕪穢\n\n上無所考此盛德兮\n長離殃而愁苦\n帝告巫陽\n\n曰有人在下我\n欲輔之\n䰟魄離散汝筮予之\n\n巫陽\n對曰掌㝱上帝\n其難從\n若必筮予之恐後之謝不\n能復用巫陽焉\n\n乃下招曰\n䰟兮歸來去\n君之恒幹何爲四方\n些\n\n舎君之樂處而離彼不祥些\n䰟兮歸來南方不可以止些\n雕題黒齒\n得人肉以祀以\n其骨爲醢些\n蝮蛇蓁\n蓁\n封\n狐千里些\n雄虺九首\n往來儵忽吞人以益其心些\n\n歸來兮不可以乆淫些\n䰟兮歸\n來西方之害流沙千里些\n旋入雷\n淵\n爢散而不可止些\n而\n些\n\n歸來兮恐自遺賊些\n䰟兮歸來北方不可以止些増\n冰峨峨飛雪千里些\n\n歸來兮不可以乆些\n䰟兮歸來君無\n上天些虎豹九關啄害下人\n些一夫\n九首拔木九千些\n犲狼從目往來侁侁些\n\n懸人以娭\n投之深淵些\n致命於帝然後得瞑些\n\n歸來往恐危身些\n䰟兮歸來君無下此幽都些\n土伯九約其角觺觺些\n\n敦脄血拇\n\n逐人駓駓些\n參目虎首其身若牛些\n此皆甘\n人歸來恐自遺災些\n䰟兮\n歸來入脩門些\n工祝招君背行先些\n\n秦　齊縷\n鄭綿絡些\n\n招具該備永嘯呼些\n䰟兮歸\n來反故居些天地四\n方多賊姦些\n像設君室\n靜間安些\n髙堂邃宇檻層軒些\n\n層臺累榭\n臨髙\n山些網\n戸朱綴刻\n方連些\n冬有穾夏\n\n夏室寒些\n川谷徑復\n流\n潺湲些光風\n轉蕙汜\n崇蘭些\n經堂入奥\n朱塵筵些\n\n砥室翠翹\n\n挂曲瓊些\n\n翡翠珠被\n\n爛齊光些\n蒻阿拂壁\n羅幬張\n些\n纂組綺縞\n結琦\n璜些\n室中之觀多玲怪些\n蘭膏明\n燭華容備些\n二八侍\n宿射逓代\n些\n九侯淑女\n多迅衆些\n盛鬋不同制\n實滿宫些\n\n容態好比\n順彌代些\n\n弱顔固植謇其有意些\n\n姱容脩態絙洞房些\n\n蛾眉曼睩\n目騰\n光些\n靡顔膩理\n遺視矊些\n\n離榭脩\n幕侍君之間些\n翡帷翠帳飾髙堂些\n紅\n壁沙版玄玉梁些\n仰\n觀刻桷畫龍蛇\n些坐堂伏檻臨曲\n池些芙蓉始發\n雜芰荷些\n紫莖屏\n風文縁波些\n\n文異豹飾\n侍陂陁些\n\n軒輬旣低\n歩騎羅些\n蘭薄戸樹瓊木\n籬些\n䰟兮歸來何逺\n爲些室家遂宗\n食多方些\n稻粢穱麥\n\n挐黃粱些\n\n大苦醎酸\n\n辛甘行些\n肥牛之腱\n臑若芳些\n\n和酸若苦陳吳羹些\n\n胹鼈炮羔\n有柘漿些\n\n鵠酸臇\n鳬煎鴻鶬些\n\n露雞臛蠵\n\n厲而不爽些\n\n粔籹蜜餌有餦餭些\n\n瑶\n漿蜜勺實\n羽觴些\n挫糟\n凍飲酎\n淸涼些\n華酌旣\n陳有\n瓊漿些歸來反故室\n敬而無妨些\n肴羞未通\n女樂羅些\n敶鍾按皷造\n新歌些渉江采菱\n發揚荷些\n\n美人旣醉朱顔酡些\n娭\n光眇視目曽波些\n\n被文服纎\n麗而不竒些\n長髮曼鬋\n豔陸離些\n二八齊容\n起鄭舞些\n\n衽若交竿\n撫案下些\n\n竽瑟\n狂㑹搷鳴鼓些\n宫\n庭震驚發激楚些\n\n吳歈蔡謳\n\n奏大吕些\n\n士女雜坐亂而不\n分些放敶組\n纓班其相紛些\n鄭衞妖玩\n來雜陳些\n激楚之結\n獨秀先些\n菎蔽象棊\n\n有六\n簙些\n\n分曹並進遒相迫些\n\n成梟而牟\n呼五白\n些\n\n晉制犀比費白日些\n鏗\n鍾揺簴\n揳梓瑟些\n娛酒不\n廢沈日夜些\n蘭膏明\n燭華鐙錯些\n\n結撰至思\n蘭芳假些\n人有所極同心賦些\n\n酎飲\n盡歡樂先故些\n䰟兮歸來反故居些\n亂曰獻歳發春兮\n汨吾南征\n\n菉蘋齊葉兮白芷生\n\n路貫廬江兮左長薄\n倚\n沼畦瀛兮遥望\n博靑驪結駟\n兮齊千乗\n懸火延\n起兮玄顔烝\n歩及驟處兮\n誘騁先\n抑騖若通兮\n引車右還\n與王趨夢兮課後先\n\n君王親發兮憚靑兕\n\n朱明承夜兮時不\n可以淹\n臯蘭被徑兮\n斯路漸\n湛湛江\n水兮上有楓\n\n目極千里兮傷春心\n\n䰟兮歸來哀江南\n\n"}
{"id": "KR4a0002_010", "series": "KR4a0002", "text": "　　　　　　校書郎臣王　逸上\n大招者屈原之所作也或曰景差疑不能\n明也屈原放流九年憂\n恖煩亂精神越散與形離别恐命將終所行\n不遂故憤然大招其魂盛稱楚國之樂崇懷\n襄之德以比三王能任用賢公卿明察能薦\n舉人冝輔佐之以興至治因以風諫逹已\n之志也\n靑春受􁛮\n白日昭只\n\n春氣奮發萬物遽只\n冥\n淩浹行魂無逃只\n\n魂魄歸徠無逺遥只\n\n魂乎歸徠無東\n無西無南無北只\n東有大海溺水浟浟\n只\n螭龍並流上下悠悠只\n霧雨淫淫\n白皓膠只\n魂乎無東湯谷\n􁒛只\n魂乎無南南有炎火千里\n蝮蛇蜒只\n山林險隘虎豹蜿只鰅鱅短\n狐\n王虺騫只\n\n䰟乎無南蜮傷躬只\n\n魂乎無西西方流沙漭洋\n洋只\n豕首縱目被髪鬤只\n長爪踞牙誒笑狂只\n\n䰟乎無西多害傷只䰟\n乎無北北有寒山逴龍赩只\n\n代水不可渉\n深不可測只\n天白顥顥寒凝凝只\n\n魂乎無往盈北極只\n魂魄歸徠間以\n靜只自恣荆\n楚安以定只逞志\n究欲心意安只\n窮身永樂年壽延只\n魂乎歸徠樂不可言只\n五榖六仞\n設菰粱只\n\n鼎臑盈望和致芳只\n\n内鶬鴿鵠\n味豺羹只\n魂\n乎歸徠恣所甞只\n鮮􁍏甘鷄和楚酪只\n醢豚\n苦狗膾苴\n蒪只\n\n吳酸蒿蔞\n\n不沾薄只\n\n魂兮歸徠恣所擇只\n炙鴰烝鳬\n煔鶉敶只\n煎鰿􁂄雀\n遽爽存只\n魂乎歸徠麗以先只\n四酎并孰不歰嗌只\n\n淸馨凍􁶐\n不歠役只\n吳醴白糵\n和楚瀝只魂\n乎歸徠不遽惕只代\n秦鄭衞鳴竽張只\n伏戲駕辯楚勞商只\n\n謳和揚阿\n趙簫倡只\n魂\n乎歸徠定空桑只\n二八接舞投\n詩賦只\n叩鍾調磬娛\n人亂只四\n上競氣\n極聲變只\n魂乎歸徠聽歌譔只朱脣皓齒\n嫭以姱只\n比德好間習以都只\n豐肉微\n骨調以娛只\n魂乎歸徠安以舒只嫮\n目冝笑娥眉曼只\n容則秀雅穉朱顔只\n䰟乎歸徠\n靜以安只姱脩滂浩\n麗以佳只\n曽頰倚耳曲眉規只\n滂心綽態\n姣麗施只\n小腰秀頸若鮮卑只\n\n魂乎歸徠思怨移只\n易中利心以動作只\n粉白黛黒施芳澤只\n長袂拂面\n善留客只魂\n乎歸徠以娛昔只靑\n色直眉美目媔只\n靨輔竒牙冝笑嘕只\n\n豐肉微骨體便姢只魂\n乎歸徠恣所便只\n夏屋廣大沙堂秀只\n南房小壇\n觀絶霤只\n\n曲屋歩壛\n冝擾畜只\n\n騰駕歩遊獵春囿只\n瓊轂錯衡\n英華假只\n茝蘭桂樹鬱彌路只\n魂乎歸徠恣\n志慮只孔\n雀盈園畜鸞皇只\n鵾鴻群晨雜\n􁟽鶬只\n鴻鵠代遊曼鷫鷞只\n\n魂乎歸徠鳳皇翔只\n\n曼澤怡面血氣盛只\n永冝厥身\n保壽命只室\n家盈廷爵禄盛只\n魂乎歸徠居室定只接\n徑千里出若雲只\n三圭重侯\n聽類神只\n察篤\n夭隱孤寡存只\n魂兮歸\n徠正始昆只\n田邑千畛人阜\n昌只美\n冒衆流德澤章只\n先威後文善美明只\n魂乎歸徠賞罰當只\n名聲若日照四海\n只德譽配天萬\n民理只\n北至幽陵南交阯只\n\n西薄羊腸\n東窮海只\n\n魂乎歸徠尚賢士只\n發政獻行禁\n苛暴只舉傑壓\n陛誅譏罷只\n直\n嬴在位近禹麾只\n\n豪傑執政流\n澤施只魂乎徠歸國\n家爲只雄雄赫赫天\n德明只\n三公穆穆登降堂只\n諸侯畢極立九卿只\n昭質旣設\n大侯張只\n\n執弓挾\n矢揖辭讓只\n魂乎徠歸尚三王只\n\n"}
{"id": "KR4a0002_011", "series": "KR4a0002", "text": "　　　　　　　校書郎臣王　逸上\n惜誓者不知誰所作也或曰賈誼疑不能\n明也\n\n惜者哀也誓者信\n也約也言哀惜懷王與已信約而復背之\n也古者君臣將共爲治必以信誓相約然\n後言乃從而身以親也蓋刺懷王有\n始而無終也\n惜余年老而日衰兮歳忽忽而不反\n登蒼天而髙舉兮\n歷衆山而日逺\n觀江河之紆曲兮離四海之霑濡\n攀北極而一\n息兮吸沆瀣以充虛\n\n飛朱鳥使先驅兮駕太一之\n象輿\n\n蒼龍蚴虬於左驂兮白虎騁而\n爲右騑\n建日月以爲蓋兮載玉女於後車\n馳\n騖於杳冥之中兮休息虖崑崙之墟\n\n樂窮極而不猒兮願從容虖神明\n渉丹水而駝\n騁兮右大夏之遺風\n\n黃鵠之一舉兮知山川之紆曲再舉\n兮睹天地之圜方\n\n臨中國之衆人\n兮託回飈乎尚羊\n乃至少原之壄\n兮赤松王喬皆在旁\n\n二子擁瑟而調均兮\n余因稱乎淸商\n澹然而自樂兮吸衆氣而\n翶翔\n念我長生而乆僊兮不如反余之故郷\n黃\n鵠後時而寄處兮鴟梟羣而制之\n\n神龍失水而陸居\n兮爲螻蟻之所裁\n\n夫黃鵠神龍猶如此兮況賢者之逢亂\n世哉\n壽冉冉而日衰兮固儃回而不\n息\n俗流從而不止兮衆枉聚而矯直\n或偷合而\n苟進兮或隱居而深藏\n苦稱量之不審兮\n同權槩而就衡\n\n或推迻而苟容兮或直\n言之諤諤\n傷誠是之不察兮并紉茅絲\n以爲索\n方世俗之幽昏\n兮眩白黒之美惡\n放山淵之龜玉兮\n相與貴夫礫石\n梅伯數諫而至醢\n兮乃集大皇之壄\n循四極而回周兮見盛德而後下\n\n彼聖人之\n神德兮逺濁世而自藏\n使麒麟可得羈而係兮\n又何以異虖犬羊\n\n楚辭卷第十一\n"}
{"id": "KR4a0002_012", "series": "KR4a0002", "text": "　　　　　　校書郎臣王　逸上\n招隱士者淮南小山之所作也昔淮南\n王安愽雅好古招懷天下俊偉之士\n自八公之徒咸慕其\n德而歸其仁各竭\n才智著作篇章分造辭賦以類相\n從故或稱小山或稱大山其義猶詩有\n小雅大雅也小山之徒閔\n傷屈原又怪其文昇天乗雲伇使百神\n似若仙者雖身沈沒名德顯聞與隱處\n山澤無異故作招隱士之賦以章其志\n也\n桂樹叢生兮\n山之幽偃蹇連蜷兮\n枝相繚\n山氣巃嵸兮\n石嵯峨\n谿谷嶄巖兮\n水曽波猨狖群嘯\n兮虎豹噑\n攀援\n桂枝兮\n聊淹留王孫遊兮\n不歸春\n草生兮萋萋歳\n暮兮不自聊蟪蛄\n鳴兮\n\n啾啾\n坱兮軋\n山曲􁖶\n心淹留兮恫慌忽\n罔兮沕\n憭兮栗虎豹穴\n叢\n薄深林兮人上慄\n嶔岑碕礒兮\n碅磳磈硊\n樹輪相糾兮\n林木茷骩\n靑莎\n雜樹兮薠\n草靃靡白鹿\n麏麚兮或騰或倚\n狀皃崯崯兮峨峨\n淒淒兮漇漇\n獼猴兮熊羆慕類兮以悲\n\n攀援桂枝兮\n聊淹留虎\n豹鬭兮熊羆咆禽\n獸駭兮亡其曹王孫兮歸\n來山中兮不可以乆留\n\n"}
{"id": "KR4a0002_013", "series": "KR4a0002", "text": "　　　　　　校書郎臣王　逸上\n　　　　　初放\n　　　　　沈江\n　　　　　怨世\n　　　　　怨思\n　　　　　自悲\n　　　　　哀命\n　　　　謬諫\n七諫者東方朔之所作也\n\n諫者正也謂陳法度以諫正\n君也古者人臣三諫不從退而待放屈\n原與楚同姓無相去之義故加爲七諫\n慇懃之意忠厚之節也或曰七諫者法\n天子有爭臣七人也東方朔追憫屈原\n故作此辭以述其志所以昭忠信\n矯曲朝也\n平生於國兮長於原壄\n言語訥\n譅兮\n又無彊輔\n淺智褊能兮聞見又\n寡數言便事兮見\n怨門下\n王不察其長利兮卒見棄乎原壄\n伏念\n思過兮無可改者羣衆成\n朋兮上浸以惑\n巧佞在前兮賢者滅息\n堯\n舜聖巳没兮孰爲忠直\n髙山崔巍兮水\n流湯湯\n死日將至兮與麋\n鹿同坈\n塊兮鞠\n當道宿\n舉世皆然兮余將誰告\n斥逐鴻鵠兮\n近習鴟梟\n斬伐橘柚兮\n列樹苦桃\n便姢之\n脩竹兮寄生乎江潭\n上葳\n􁴽而防露兮下泠\n泠而來風\n孰知其不合兮\n若竹栢之異心\n往者不可及兮\n來者不可待悠悠蒼天\n\n兮莫我振理\n竊怨君\n之不寤兮吾獨死而後巳\n\n　　　　　初放\n惟往古之得失兮\n覽私微之所傷\n堯舜聖而慈仁兮後世稱\n而弗忘齊\n桓失於專任兮夷吾忠而名彰\n\n晉獻惑於孋姬兮申生孝而被殃\n偃王行其仁義兮荆文寤而\n徐亡\n\n紂暴虐以失位兮周得佐乎\n吕望修往古以\n行恩兮封比干之丘壟\n賢俊慕而自\n附兮日浸淫而合同\n明法令而修\n理兮蘭芷幽而有芳\n苦衆人之妬予兮\n箕子寤而佯狂\n不顧地以貪名兮心怫鬱\n而内傷\n聮蕙芷以爲佩兮過鮑肆而失香\n\n正臣\n端其操行兮反離謗而見攘\n世俗更\n而變化兮伯夷餓於首陽\n\n獨廉潔而\n不容兮叔齊乆而逾明\n浮雲陳而蔽晦兮使日\n月乎無光忠臣貞而欲\n諫兮讒䛕毁而在旁\n秋草榮其將實兮微霜下而夜降\n\n商風肅而害生兮風百草\n育而不長\n衆並諧以妬賢兮孤聖特\n而易傷\n懷計謀而不見用兮巖穴處而隱藏\n成功隳而不卒兮\n子胥死而不葬\n\n世從俗而變化兮隨風靡而成行\n信直退而毀敗兮\n虚僞進而得當\n追悔過之無及兮豈盡忠而有功\n廢\n制度而不用兮務行私而去公\n終不變而死節兮惜年齒之\n未央將方舟\n而下流兮兾幸君之發矇\n\n痛忠言之逆耳兮恨申子之\n沈江\n願悉心之所聞兮遭值君之\n不聦不\n開寤而難道兮不别橫之與縱\n聽\n姧臣之浮說兮絕國家之乆長\n滅規榘而不用兮\n背繩墨之正方離\n憂患而乃寤兮若縱火於秋蓬\n業失之而\n不救兮尚何論乎禍凶\n彼離畔而朋黨兮獨行之士其何望\n日漸染而\n不自知兮秋毫微哉而\n變容\n\n衆輕積而折軸兮原咎雜\n而累重\n\n溷湛湛而日多\n梟鴞旣以成羣兮\n玄鶴弭翼而屏移\n\n蓬艾親入御於床\n笫兮\n馬蘭踸踔而日加\n\n棄捐葯\n芷與杜衡兮余奈世之不知芳何\n\n何周道之平易兮然蕪穢而險\n戲\n髙陽無故\n而委塵兮\n唐虞點灼而毀議\n\n誰使正其眞是兮\n雖有八師而不可爲\n皇天保其\n髙兮后土持其乆\n服清白以逍遥兮\n偏與乎玄英異色\n西施媞媞而不得見\n兮\n􁙱母勃屑\n而日侍\n桂\n蠹不知所淹留兮\n\n蓼蟲不知徙乎葵菜\n\n處湣湣之\n濁世兮今安所逹乎吾志\n意有所載而逺\n逝兮固非衆人之所識\n思比干之恲恲\n兮哀子胥之愼事\n悲\n楚人之和氏兮獻寶玉以爲石遇厲武\n之不察兮羌兩足以畢斮\n\n小人之居勢兮視\n忠正之何若\n改前聖之法度兮喜囁嚅\n而妄作\n親\n讒䛕而䟽賢聖兮訟謂閭娵爲醜惡\n\n愉近習而蔽逺兮孰知察其\n黒白\n卒不得效其心容兮安眇眇而無\n所歸薄專精\n爽以自明兮晦冥冥而壅蔽\n年旣巳過太半兮然\n埳軻而留滯\n欲髙\n飛而逺集兮恐離罔而滅敗\n獨冤抑而無極兮傷\n精神而壽夭皇天旣不純命兮余\n生終無所依願自沈於江流\n兮絕橫流而徑逝寧爲江海之泥\n塗兮安能乆見此濁世\n\n　　　　怨世\n賢士窮而隱處兮廉方正而不容\n子胥諫而靡軀兮比干\n忠而剖心子推自割而飤君兮德日忘而\n怨深行明\n白而曰黒兮荆棘聚而成林\n江離棄於窮巷\n兮蒺藜蔓乎東廂\n賢者蔽而不見兮讒䛕進而\n相朋梟鴞並進而俱鳴兮鳳\n皇飛而髙翔願壹往而\n徑逝兮道壅絶而不通\n\n　　　　　怨思\n居愁懃其誰告兮獨永思而憂悲\n内自省而不慙兮操\n愈堅而不衰\n隱三年而無決兮歳忽忽其若頽\n憐\n余身不足以卒意兮兾一見而\n復歸哀人事之\n不幸兮屬天命而委之咸池\n\n身被疾而不閒兮\n心沸熱其若湯\n氷炭不可\n以相並兮吾固知乎命之不長\n\n哀獨苦死之無樂兮惜予年之未\n央悲不反余之所居兮\n恨離予之故郷鳥獸驚而失羣\n兮\n猶髙飛而哀鳴\n狐死必首丘兮夫人\n孰能不反其眞情\n故人䟽而日忘兮新人近而俞好\n莫\n能行於杳冥兮孰能施於無報\n苦衆人\n之皆然兮乗回風而逺遊\n凌恒山其若陋兮\n聊愉娛以忘憂\n悲虚言之無實兮苦\n衆口之鑠金過故郷而一顧兮泣歔\n欷而霑衿厭白玉以爲面兮\n懷琬琰以爲心邪\n氣入而感内兮施玉色而外淫\n何靑雲之流瀾兮\n微霜降之蒙蒙\n徐風至而徘徊兮\n疾風過之湯湯\n聞南藩樂而欲\n往兮至\n㑹稽而且止見韓\n衆而宿之兮問天道之所在\n借浮雲以送予兮載雌霓而爲旌\n\n駕靑龍以馳騖兮班衍衍之\n冥冥忽容容其安之兮超慌忽其\n焉如苦衆人之難信兮願\n離羣而逺舉\n登巒山而逺望兮好桂樹\n之冬榮觀天火之\n炎煬兮聽大壑之波聲\n引八維以自道兮\n含沆　以長生\n居不樂以時思兮食草木之秋\n實飲菌若之朝露兮􁀌桂木而\n爲室雜橘柚以爲囿兮\n分離測汨羅之湘水\n兮知時固而不反\n傷離散之交亂兮遂側身而旣逺\n處玄舎之幽門兮穴巖石而窟伏\n從水蛟而爲徒兮與神\n龍乎休息何山石之嶄巖兮\n靈魂屈而偃蹇\n含素水而蒙深兮日眇眇而旣逺\n哀形體之離解兮\n神􁁛兩而無舎\n惟椒蘭\n之不反兮魂迷惑而不知路\n願無過之設行兮\n雖滅沒之自樂\n痛楚國之流亡兮哀靈脩之過到\n固時俗之溷濁兮志\n瞀迷而不知路念\n私門之正匠兮遥渉江而逺去\n念女􁂆之嬋媛兮\n涕泣流乎於悒我\n決死而不生兮雖重追吾何及\n戲疾瀬之素水兮望髙山之蹇産\n哀髙丘之赤岸\n兮遂沒身而不反\n\n　　　　哀命\n怨靈脩之浩蕩兮夫何執操之不\n固悲太山之\n爲隍兮孰\n江河之可涸\n願承閒而效志兮\n恐犯忌而于諱\n卒撫情以寂寞兮然怊\n悵而自悲王\n與石其同匱兮貫魚眼與珠璣\n\n駑駿雜而不分兮\n服罷牛而驂驥\n年滔滔而自逺兮壽\n冉冉而愈衰心\n悇憛而煩冤兮\n蹇超揺而無兾\n固時俗之工巧兮滅規榘\n而改錯却騏驥而不乗兮䇿駑駘\n而取路當世豈無騏驥兮誠無王良之\n善馭見執轡者非其人兮故駒跳而逺\n去\n不量鑿而正枘兮恐榘矱\n之不同不論\n世而髙舉兮恐操行之不調\n弧弓弛而不張兮\n孰云知\n其所至無\n傾危之患難兮焉知賢士之所死\n俗推佞而進富\n兮節行張而不著賢良蔽而\n不群兮朋曹比而黨譽邪說飾\n而多曲兮正法弧而不公\n直士\n隱而避匿兮讒䛕登乎明堂\n棄彭咸\n之娛樂兮\n滅巧倕之繩墨\n菎蕗雜於黀蒸兮\n\n機\n蓬矢以射革\n駕蹇驢而無䇿兮\n又何路之能極\n以直鍼而爲釣兮又何\n魚之能得伯牙之\n絶弦兮無鍾子期而\n聽之\n和抱璞而泣血兮安得良工\n而剖之同音者\n相和兮同類者相似\n飛鳥號其羣兮鹿\n鳴求其友\n\n故叩宫而宫應兮彈角而角動\n\n虎嘯而谷風至兮\n龍舉而景\n雲往\n\n音\n聲之相和兮言物類之相感也\n夫方\n圜之異形兮勢不可以相錯\n列子隱身而窮處兮\n世莫\n可以寄託\n衆鳥皆有行列兮鳳獨翔翔而無所薄\n經濁世而不得\n志兮願側身巖穴而自託\n欲闔口而無言兮甞\n被君之厚德獨\n便悁而懷毒兮愁鬱鬱之焉極\n念三年之積思兮願\n壹見而陳詞\n\n不及君而騁說\n兮世孰可爲明之\n身寢疾而日愁兮情沉抑\n而不揚衆人莫可\n與論道兮悲精神之不通\n\n　　　　　謬諫\n\n亂曰鸞皇孔鳳日以逺兮畜\n鳬駕鵝鷄鶩\n滿堂壇兮鼃黽游\n乎華池\n要􁑄奔亡兮騰駕橐駝\n鈆刀\n進御兮遥棄太阿\n拔搴\n玄芝兮列樹芋荷橘\n柚萎枯兮苦李旖旎\n甂\n甌登於明堂兮\n周鼎濳乎深淵\n\n自古\n而固然兮吾又何怨乎今之人\n楚辭卷第十三\n"}
{"id": "KR4a0002_014", "series": "KR4a0002", "text": "　　　　　　校書郎臣王　逸上\n哀時命者嚴夫子之所作也夫子名忌\n與司馬相如\n俱好辭賦客遊於梁梁孝王甚竒重之\n忌哀屈原受性忠貞不遭明君而\n遇暗世斐然作辭歎而述之故曰\n哀時命也\n哀時命之不及古人兮夫何予生之不\n遘時\n往者不可扳援兮倈者不可與\n期\n志憾恨而不逞兮\n杼中情而屬\n詩\n夜炯炯而不寐兮懷隱憂而歷\n兹\n\n擥瑶木之橝枝兮\n望閬風之板桐\n\n弱水汨其爲難兮\n\n路中斷而不通\n勢不能凌波以\n徑度兮又無羽翼而髙翔\n然隱憫而不逹兮\n獨徙倚而彷徉\n悵惝罔㠯永思兮心\n紆􁇆而増傷\n倚躊躇以淹留兮日飢饉而絶糧\n\n廓抱景而獨倚兮超永思乎故郷\n廓\n落寂而無友兮誰可與玩此遺芳\n白日晼晩其將入兮哀\n余壽之弗將\n車旣弊而馬罷兮蹇邅徊而不\n能行\n身旣不容於濁世兮不知進退之冝當\n冠崔嵬而切\n雲兮劒淋離而從橫\n衣攝葉以儲與\n兮左袪挂於榑\n桑\n右衽拂於不周\n兮六合不足以肆行\n上同鑿枘於伏戲兮\n下合矩矱於虞唐\n願尊節而式髙兮志\n猶卑夫禹湯雖知困\n其不改操兮終不以邪枉害方\n世並舉而好朋兮壹\n斗斛而相量\n衆比周以肩迫兮賢者逺\n而隱藏爲鳳皇\n作鶉籠兮雖翕翅其不容\n\n靈皇其不寤知兮焉陳詞而効忠\n俗嫉妬而蔽賢兮\n孰知余之從容願舒\n志而抽馮兮庸詎知其\n吉凶璋珪雜\n於甑窐兮\n隴廉與孟娵同宫\n\n舉世以爲恒俗兮固將愁苦\n而終窮幽獨轉而不\n寐兮惟煩懣而盈匈\n䰟眇眇而馳騁兮心煩冤之􁊿􁊿\n志欿憾而不\n憺兮路幽昧而甚難\n塊獨守此曲隅兮然欿切而\n永歎愁脩夜而宛轉\n兮氣涫􁌩其若波\n握剞劂而\n不用兮\n操規榘而無所施\n騁騏驥於中庭兮焉能極\n夫逺道\n置猨狖于櫺檻兮夫何以責其\n捷巧\n駟\n跛鼈而上山兮吾固知其不能陞\n釋管晏而\n任臧獲兮\n何權衡之\n能稱\n箟簬雜於黀蒸兮機蓬\n矢以䠶革負\n檐荷以文尺兮欲伸要而不可得\n\n外迫脅於機臂\n兮\n上牽聮於矰隿\n肩傾側而不容兮\n固陿腹而不得息\n務光自\n投於深淵兮不獲世之塵\n垢\n孰魁摧之可乆兮願退身而窮\n處鑿山楹而爲\n室兮下被衣於水渚\n霧露濛濛其晨降兮\n雲依斐而承宇\n虹霓紛其朝霞\n兮夕淫淫而淋雨\n怊茫茫而無歸\n兮悵逺望此曠野\n下垂釣於谿谷兮上要求於僊\n者與\n赤松而結友兮比王僑而爲耦\n使梟楊先導兮\n\n白虎爲之前後浮雲霧而入冥兮\n騎白鹿而容與䰟\n眐眐以寄獨兮\n汨徂往而不歸\n處卓卓而日逺兮\n志浩蕩而傷懷\n鸞鳳翔於蒼雲兮故矰繳而不能加\n蛟龍濳於旋淵兮身不挂於\n罔羅\n知貪餌\n而近死兮不如下游乎淸波\n\n寧幽隱以逺禍兮孰侵辱之可爲\n子胥死而成義兮屈原\n沈於汨羅雖體解其不變兮豈忠信\n之可化志怦怦而内直兮\n履繩墨而不頗執權衡而\n無私兮稱輕重而不差\n摡塵垢之枉攘兮\n除穢累而反眞\n形體白而質素兮中\n晈潔而淑淸時\n猒飫而不用兮且隱伏而逺身\n聊竄端而匿迹\n兮嗼寂黙而無聲\n獨便悁而煩\n毒兮焉發憤而抒情\n時曖曖其將罷兮\n遂悶歎而無名\n伯夷死於首陽兮卒夭隱\n而不榮太\n公不遇文王兮身至死而不得逞\n懷瑶象而佩瓊兮\n願陳列而無正生\n天􁶎之若過兮忽爛漫而無成\n邪氣襲余之\n形體兮疾憯恒而萌生\n願壹見陽春之白日\n兮恐不終乎永年\n\n"}
{"id": "KR4a0002_015", "series": "KR4a0002", "text": "　　　　　　校書郎臣王　逸上\n　　　　　匡機\n　　　　　通路\n　　　　危俊\n　　　　昭世\n　　　　尊嘉\n　　　　蓄英\n史官録第遂列于篇\n極運兮不中來將屈兮困窮\n余深愍兮慘怛\n願一列兮無從乗日月兮上征\n顧遊心兮鄗酆\n彌\n覽兮九隅彷徨兮蘭宫\n芷閭兮葯房奮揺兮衆\n芳菌閣兮蕙樓觀\n道兮從橫寶金兮委積\n美玉兮盈堂桂水兮潺湲\n揚流兮洋洋蓍蔡兮\n踊躍\n\n孔鶴兮回翔\n撫檻兮逺望念君兮\n不忘怫鬱兮莫陳\n永懷兮内傷\n　　　　　匡機\n天門兮􁶎戸孰由兮賢者\n無正兮溷厠懷德兮何\n覩假寐兮愍斯\n誰可與兮寤語痛\n鳳兮逺逝畜鴳兮近處\n鯨鱏兮幽濳\n從蝦兮遊陼\n乗虬兮登\n陽載象兮上行\n朝發兮葱嶺\n夕至兮明光北\n飲兮飛泉南采兮芝\n英宣遊兮列宿\n順極兮彷徉紅采兮騂衣\n翠縹兮爲裳\n舒佩兮綝纚\n竦余劒兮干將\n\n騰蛇兮後從\n飛駏兮歩\n旁\n微觀兮玄圃\n覽察兮瑶光\n啓\n匱兮探筴悲命兮相當\n紉蕙兮永詞將\n離兮所思浮雲兮容與\n道余兮何之逺望兮仟眠\n聞雷兮闐闐\n隂憂兮感余惆\n悵兮自怜\n　　　　通路\n林不容兮鳴蜩余何留兮中州\n陶嘉月兮緫駕\n搴玉英兮自脩結榮茝兮\n逶逝將去烝兮逺遊\n徑岱土兮魏闕\n\n歷九曲兮牽牛\n聊假日兮相佯遺\n光燿兮周流望太一兮淹息\n紆余轡兮自休晞白日兮皎\n皎彌逺路兮\n悠悠顧列孛兮縹縹\n觀幽雲兮陳浮鉅\n寶遷兮砏磤雉\n咸雊兮相求\n\n泱莽莽兮究志\n懼吾心兮懤懤歩\n余馬兮飛柱覽可與兮匹儔\n卒莫有兮纎介\n永余思兮怞怞\n　　　　危俊\n世溷兮冥昏違君兮歸眞\n乗龍兮偃蹇髙\n回翔兮上臻襲英衣兮緹\n䌌披\n華裳兮芳芬登羊角兮扶\n輿\n\n浮雲漠兮自娛\n握神精兮雍容\n與神人兮相胥流星墜兮\n成雨進瞵\n盼兮上丘墟\n覽舊邦兮滃鬱\n余安能兮乆居志懷逝兮心懰慄\n紆余轡兮躊躇\n聞素女兮微歌聽王\n后兮吹竽魂悽愴兮感哀\n膓回回兮盤紆撫余佩兮􁇇\n紛髙太息兮自憐使祝\n融兮先行令昭明兮開門\n馳六蛟兮上征竦余駕兮入冥\n歷九州兮索合誰可與\n兮終生忽反顧兮西囿覩\n軫丘兮﨑傾\n橫垂涕兮泫流悲余后\n兮失靈\n　　　　　昭世\n季春兮陽陽列草兮成行\n余悲兮蘭生委積兮從\n橫江離兮遺捐辛夷兮擠\n臧伊思兮徃古\n亦多兮遭殃伍胥兮\n浮江屈子兮沈湘運余\n兮念兹心内兮懷傷望\n淮兮沛沛濵流兮則\n逝榜舫兮下流\n\n東注兮礚礚蛟\n龍兮導引文魚兮\n上瀬抽蒲兮陳坐援\n芙蕖兮爲蓋水躍\n兮余旌繼以兮微蔡\n雲旗兮電騖儵忽兮\n容裔河伯兮開門\n迎余兮歡欣顧念兮舊都\n懷恨兮艱難竊哀兮浮萍\n汎淫兮無根\n\n　　　　尊嘉\n秋風兮蕭蕭舒芳兮振條\n微霜兮眇眇病殀兮鳴蜩\n玄鳥兮辭歸飛翔兮靈\n丘望谿兮滃鬱熊羆兮\n呴噑唐虞\n兮不存何故兮乆留臨\n淵兮汪洋顧林兮忽荒\n修余兮袿衣\n騎霓兮南上\n椉雲兮回回亹\n亹兮自強將息兮蘭皐\n失志兮悠悠蒶藴兮\n黴黧\n思君兮無聊身\n去兮意存愴恨兮懷愁\n\n　　　　　蓄英\n登九靈兮遊神靜女歌兮\n微晨悲皇丘兮積葛衆\n體錯兮交紛\n貞枝抑兮枯槁枉\n車登兮慶雲\n\n感余志兮慘慄\n心愴愴兮自憐\n駕玄螭兮北征曏吾路兮\n葱嶺連五宿兮\n建旄揚氛氣兮爲旌\n歷廣漠兮馳騖覽\n中國兮冥冥玄武歩兮水母\n與吾期兮南榮\n登華蓋兮乗陽\n聊\n逍遥兮播光抽庫婁兮酌醴\n\n援\n瓟瓜兮接糧\n\n畢休息兮逺逝\n發玉軔兮西行惟時\n俗兮疾正弗可乆兮此方寤辟\n摽兮永思\n心怫鬰兮内\n傷\n　　　　　思忠\n公兮問師道莫貴兮歸眞\n羨余術兮可夷\n吾乃逝兮南娭\n道幽路兮九疑\n越炎火兮萬里過萬首兮㠜\n㠜\n濟江海兮蟬蛻\n絶北梁兮永辭\n浮雲鬱兮晝昏霾土忽兮\n塺塺息陽城兮廣\n夏衰色罔兮中怠\n意曉陽兮燎寤\n乃自侯兮在兹\n思堯舜兮襲興幸咎繇\n兮獲謀悲九州兮靡君\n撫軾歎兮作詩\n　　　　　陶壅\n悲哉于嗟兮心内切磋欵\n冬而生兮凋彼葉柯\n瓦礫進寶兮捐弃隨和\n鈆刀厲御兮頓\n弃太阿驥垂兩耳兮\n中坂蹉跎\n蹇驢服駕兮\n無用目多修潔處\n幽兮貴寵沙劘\n鳳皇不翔兮鶉鴳飛揚\n卷佩將逝兮涕流滂沲\n\n　　　　　株昭\n亂曰皇門開兮照下土\n株穢除兮蘭芷覩\n四佞放兮後得禹聖舜攝\n兮昭堯緒孰能若兮\n願爲輔\n"}
{"id": "KR4a0002_016", "series": "KR4a0002", "text": "　　　　　　　校書郎臣王　逸上\n　　　　逢紛\n　　　　離世\n　　　　怨思\n　　　　逺逝\n　　　　惜賢\n　　　　憂苦\n　　　愍命\n　　　思古\n　　　逺遊\n九歎者護左都水使者光禄大夫劉向\n之所作也向以愽古敏逹典校經書辯\n章舊文追念屈原忠信之節故作\n九歎歎者傷也息也言屈原放在山澤\n猶傷念君歎息無巳所謂讃賢以輔志\n騁詞以曜德者也\n伊伯庸之末胄兮諒\n皇直之屈原\n云余肇祖于髙陽兮惟楚懷之\n嬋連\n原生受命于貞節兮鴻永路有嘉\n名齊名\n字於天地兮並光明於列星\n吸精粹而吐氛\n濁兮橫邪\n世而不取容\n行叩誠而不阿兮遂見排\n而逢讒后聽虚而\n黜實兮不吾理而順情\n腸憤悁而舍怒兮\n志遷蹇而左傾\n心戃慌其不我與兮\n躳速速其不吾親\n辭\n靈脩而隕志兮吟澤\n畔之江濵椒桂\n羅㠯顚覆兮有竭信而歸誠\n讒夫藹藹而漫\n著兮\n曷其不舒予情\n始結言於廟堂兮\n信中塗而叛之\n懷蘭\n蕙與衡芷兮行中壄而散之\n聲哀哀而懷髙\n丘兮心愁愁而思舊邦\n願承閒而自恃兮徑淫曀而\n道\n顔黴黧以沮敗兮\n精越裂而衰耄\n裳襜襜而含\n風兮衣納納而掩露\n\n赴江湘之湍流兮順波湊而下\n降\n徐徘徊於山阿兮飄風\n來之洶洶\n馳余車兮玄石歩\n余馬兮洞庭平明發兮蒼梧\n夕投宿兮石城\n芙蓉蓋而蔆華車兮紫\n貝闕而玉堂薜荔\n飾而陸離薦兮魚鱗\n衣而白蜺裳\n登逢龍而下隕兮\n違故都之漫漫\n思南郢之舊俗兮腸一夕而\n九運揚流波之潢\n潢兮體溶溶而東回\n心怊悵以永思兮\n石兮\n龍卭脟圈繚戾宛轉阻相\n薄兮\n遭紛逢凶蹇\n離尤兮垂文揚\n采遺將來兮\n\n　　　　　逢紛\n靈懷其不吾知兮靈懷其不吾聞\n就靈懷之皇祖兮\n愬靈懷之鬼神\n靈懷曽不吾與兮即聽\n夫人之䛕辭\n余辭上參於天墬兮旁引之\n於四時\n指日月使延照兮撫招揺㠯\n質正\n\n立師曠俾端詞兮\n命咎繇使並聽\n兆出名曰正則\n兮卦發字曰靈均\n余幼旣有此鴻節兮長\n愈固而彌純\n不從俗而詖行兮直\n躳指而信志\n不枉繩以追曲兮屈情素以從事\n端余行其如玉兮\n述皇輿之踵跡\n羣阿容以晦光兮\n皇輿覆以幽辟\n輿中塗以回畔兮駟馬驚而橫\n犇執\n組者不能制兮\n\n必折軛而摧轅\n\n斷鑣銜㠯馳騖兮\n暮去次而敢止\n路蕩\n蕩其無人兮遂不禦乎千\n里身衡䧟\n而下沈兮不可獲而復登\n不顧身之卑賤兮惜皇\n輿之不興\n出國門而端指兮兾壹寤而錫還\n哀僕夫之\n坎毒兮屢離憂而逢\n患\n九年之中不吾反兮思彭咸之水遊\n惜師延之浮\n渚兮\n\n赴汨\n羅之長流\n遵江曲之逶移兮觸石碕而\n衡遊波澧\n澧而揚澆兮\n順長瀬之濁流\n淩黃沱而下低兮\n思還流而復\n反玄輿馳\n而並集兮身容與而日逺\n櫂舟杭以橫濿兮\n􁶑湘流\n而南極\n立江界而長吟兮愁哀哀而累息\n情慌忽以\n忘歸兮神浮遊以髙厲\n心蛩蛩而懷顧兮\n䰟眷眷而獨逝\n\n身憔悴\n而考旦兮日黃昏而長悲\n閔空宇之孤子\n兮哀枯楊之冤鶵\n\n孤\n雌吟於髙墉兮\n鳴鳩棲\n於桑榆\n玄蝯失於濳林兮獨偏弃而\n逺放\n征夫勞於周行兮處婦\n憤而長望\n申誠信而罔違兮情素㓗\n於紐帛\n\n光明齊於日月兮文采燿於玉石\n傷壓次而不發\n兮思沈抑而不揚\n芳懿懿而終\n敗兮名靡散而不彰\n背玉門\n以犇騖兮蹇離尤而千詬\n\n若龍逄之沈首兮王子比干之\n逢醢念社禝之幾危兮反爲\n讎而見怨\n思國家之離沮兮躳獲愆而結難\n若靑蠅之\n僞質兮晉驪姬\n之反情恐\n登階之逢殆兮故退伏於末庭\n孽臣之號咷兮\n本朝蕪而不治\n\n犯顔色而觸諫兮反蒙辜而被疑\n菀蘼蕪與菌\n若兮漸藳本於洿瀆\n\n淹芳芷\n於腐井兮弃雞駭於筐簏\n\n執棠谿㠯刜蓬兮\n秉干將以割肉\n筐澤\n瀉㠯豹鞹兮\n\n破荆和㠯繼築\n時溷濁猶\n未淸兮世殽亂猶未察\n欲容與㠯竢時兮\n懼年歳之旣晏\n顧屈節以從流兮心鞏鞏而不\n夷\n寧浮沅而馳騁兮下江\n湘㠯邅迴\n\n歎曰山中檻檻余傷懷兮\n征夫皇皇\n其孰依兮\n經營原野杳冥冥兮\n乗騏騁驥舒吾情兮\n歸骸舊邦莫誰語\n兮長辭逺逝\n乗湘去兮\n　　　　　怨思\n志隱隱而鬱怫兮愁獨哀\n而冤結\n膓紛紜㠯繚轉兮\n涕漸漸其若屑\n情慨慨而長懷兮\n信上皇而質正\n合五嶽與八靈兮\n\n訊九鬿與六神\n\n指列宿以白情兮訴五帝㠯置詞\n北斗爲我\n折中兮太一爲余聽之\n云服隂陽之正\n道兮御后土之中和\n佩蒼龍之蚴虬兮\n帶隱虹之逶虵\n曳彗星之晧旰兮\n撫朱爵與鵕䴊\n\n遊淸靈之颯\n戾兮服雲衣之披披\n\n杖玉華與朱旗兮垂明月之玄\n珠舉霓旌之墆翳兮\n建黃纁之緫旄\n\n躳純粹而罔愆\n兮承皇考之妙儀\n惜往事之不合兮\n撗汨羅而下濿\n椉隆波而南渡兮逐江\n湘之順流赴陽侯之潢洋兮下石瀬而登\n洲\n陵魁堆以蔽視兮\n雲冥冥而闇前山峻髙以\n無垠兮遂曽閎而迫身\n雪雰雰而薄\n木兮雲霏霏而隕集阜\n隘狹而幽險兮石㠁嵯以翳日\n\n悲故郷而發忿兮去余邦之彌乆\n背龍門而入河兮\n登大墳而望夏首\n橫舟航而􁶑湘兮\n耳聊啾而戃慌\n波\n淫淫而周流兮鴻溶溢而滔蕩\n\n路曼曼其無端兮周容容而\n無識引日月\n以指極兮少須臾而釋思\n水波逺\n以冥冥兮眇不睹其東西順風波以\n南北兮霧宵晦以紛紛\n日杳杳以西頽兮\n路長逺而窘迫\n欲酌醴以娛憂兮蹇騷\n騷而不釋\n歎曰飄風蓬龍埃坲坲兮\n屮木揺落時\n槁悴兮\n遭傾遇禍\n不可救兮長吟永欷涕究究兮\n舒情\n敶詩冀以自免兮頽流下隕身日逺兮\n\n　　　　　逺逝\n覽屈氏之離騷兮心哀哀而怫鬱\n聲嗷嗷以\n寂寥兮\n顧僕夫之\n憔悴\n撥謟䛕而匡邪兮切淟\n涊之流俗\n盪渨涹之姦咎兮\n夷蠢蠢之溷\n濁\n懷芬香而挾蕙兮佩\n江蘺之婓婓握申椒\n與杜若兮冠浮雲之峨峨\n登長陵而四望兮\n而菀死\n驅子僑之犇走兮申\n徒狄之赴淵\n若由夷之\n純美兮介子推之隱山\n\n晉申生之離殃兮荆和氏之\n泣血吳申胥之抉眼兮王子\n比干之橫廢欲卑身而下體兮心隱\n惻而不置方\n圜殊而不合兮鉤繩用而異態\n欲竢時於須臾兮\n日隂曀其將暮\n時遲遲其日進兮\n年忽忽而日度\n妄周容而入世兮\n内距閉而不開\n竢時風之淸激兮愈氛\n霧其如塺\n進雄鳩之耿耿兮\n讒介介而蔽之\n黙順風以偃仰\n兮尚由由而進之\n心懭恨以冤結兮\n情舛錯以曼憂\n搴薜\n荔於山野兮采撚支於中洲\n\n望髙丘而歎涕兮悲吸吸而長懷\n孰契契而委棟兮\n\n日晻晻而下頽\n\n歎曰江湘油油長流汨兮\n挑揄\n揚汰盪迅疾兮\n憂心展轉\n愁怫鬱兮\n冤結未舒長隱\n忿兮丁時逢殃可奈\n何兮勞心\n悁悁涕滂沲兮\n\n　　　　　惜賢\n悲余心之悁悁兮哀故邦之逢殃\n辭九年而不復\n兮獨煢煢而南行\n思余俗之流風兮心紛\n錯而不受\n遵壄莽以呼風兮歩從容於山廀\n巡\n陸夷之曲衍兮幽空虚以寂\n寞倚石巖以流\n涕兮憂憔悴而無樂\n登㠝岏以長企兮\n望南郢而闚之\n山脩逺其遼遼兮塗漫\n漫其無時\n聽玄鶴之晨鳴兮于髙岡之峨峨\n\n獨憤積而哀娱兮翔江洲而安歌\n三鳥飛以自\n南兮覽其志而欲北\n\n願寄言\n於三鳥兮去飄疾而不可得\n欲遷志而改操兮心紛\n結其未離外彷\n徨而遊覽兮内惻隱而含哀\n聊須臾以時忘兮心漸\n漸其煩錯\n願假簧以舒憂兮志\n紆鬱其難釋\n歎離騷以揚意兮猶未殫於九章\n長嘘吸\n以於悒兮涕橫集而成行\n傷明珠之\n赴泥兮魚眼璣之堅藏同駑\n驘與椉駔兮雜\n班駮與闒茸\n\n葛藟虆於桂樹兮\n鴟鴞集於木蘭\n\n偓促談於廊廟兮\n律魁放乎山間\n惡虞氏之\n簫韶兮好遺風之激楚\n濳周鼎於江淮\n兮爨土鬵於中宇\n\n且人心之持舊兮而不可保長\n邅彼南道\n兮征夫宵行\n思念郢路兮還顧睠睠涕流交集兮泣\n下漣漣\n\n歎曰登山長望中心悲兮\n菀彼靑青泣如頽兮\n\n留思北顧涕漸漸兮\n折銳摧矜凝汜濫\n兮\n念我煢煢䰟誰求兮\n僕夫\n慌悴散若流兮\n\n　　　　憂苦\n昔皇考之嘉志兮喜登能而亮賢\n情純潔而罔薉兮\n姿盛質而無愆\n放佞人與諂\n䛕兮斥讒夫與便嬖\n親\n忠正之悃誠兮招\n貞良與明智\n心溶溶其不可量兮情澹澹\n其若淵\n回邪辟而不能入兮誠願藏而不可遷\n\n逐下祑於後堂兮\n迎宓妃於伊雒\n刜讒賊於中廇兮\n選吕\n管於榛薄\n叢林之下無怨士兮\n江河之畔無隱夫\n三苗之徒以放逐兮\n伊皐之倫以充廬\n\n今反表以爲裏兮顚裳\n㠯爲衣戚\n宋萬於兩楹兮\n廢周邵於遐\n夷\n却騏驥以轉運\n兮騰驢驘以馳逐\n蔡\n女黜而出帷兮戎婦\n入而綵繡服\n慶忌囚於阱室兮\n\n陳不占戰而赴圍\n\n破伯牙之號鍾\n兮挾人箏而彈緯\n\n藏瑉石於金匱兮\n捐赤瑾於中庭\n韓信\n蒙於介胄兮行夫將而攻\n城\n莞芎棄於澤洲兮\n瓟瓥蠹於\n筐簏\n\n麒麟奔於九皐兮\n熊羆羣而逸囿\n\n折芳枝與瓊華兮樹枳棘與薪柴\n掘荃蕙與射干兮\n\n耘藜藿與蘘荷\n\n惜今丗其何殊兮逺\n近思而不同或\n沉淪其無所逹兮或淸激其無所通\n\n哀余生之\n不當兮獨蒙毒而逢尤\n雖謇謇以申志兮君乖差而屏\n之\n誠惜芳之菲菲兮反以兹爲腐也\n懷椒聊之\n蔎蔎兮\n乃逢紛以罹詬也\n　　　　　愍命\n冥冥深林兮樹木鬱鬱山參差以嶃巖\n兮阜杳杳以蔽日\n悲余心之悁悁兮目\n眇眇而遺泣風騷\n屑以揺木兮雲吸吸以湫戾\n\n悲余生之無歡兮愁\n倥偬於山陸\n旦徘徊於長阪\n兮夕仿偟而獨宿\n髮披披以鬤鬤兮\n躬劬勞而瘏悴\n䰟俇俇而南行兮\n泣霑襟而濡袂\n心嬋媛\n而無告兮口噤閉而不言\n違郢都之舊\n閭兮回湘沅而逺遷\n念余邦之橫䧟兮宗\n鬼神之無次\n閔先嗣之中絕兮心惶\n惑而自悲\n聊浮遊於山陿兮歩\n周流於江畔臨深水而長嘯兮且倘\n佯而汜觀\n興離騷之微文兮兾靈脩之壹\n放弃兮傾容幸而侍側\n甘棠枯於豐草兮\n藜棘樹於中庭\n\n西施斥於北宫兮仳倠倚於彌楹\n\n烏\n獲戚而驂乗兮燕公操於馬圉\n\n蒯聵登於淸府兮咎\n繇棄而在壄\n\n蓋見兹以永歎兮欲登階而\n狐疑椉\n白水而髙騖兮因徙弛而長詞\n\n歎曰倘佯壚阪沼水深兮\n\n容與漢渚涕淫淫兮\n鍾牙巳死誰\n爲聲兮\n纎阿不御焉舒情兮\n曽哀悽欷\n心離離兮還顧髙丘泣如灑兮\n\n　　　　　思古\n悲余性之不可改兮屢懲艾而不迻\n\n服覺晧以殊俗兮\n貌揭揭㠯巍巍\n譬若王僑\n之乗雲兮載赤霄而淩太淸\n欲與天地參壽\n兮與日月而比榮\n登崑崙而北\n首兮悉靈圉而來謁\n\n選鬼神於太隂兮登閶闔於玄闕\n回朕車俾西\n引兮褰虹旗於玉門\n馳六龍於三危兮朝\n西靈於九濵\n結余軫於西山兮橫飛谷以南\n征絶都廣\n以直指兮\n\n歷祝融於朱冥\n枉玉衡\n於炎火兮委兩館於咸唐\n貫澒濛以東朅兮\n維六龍於\n扶桑\n周流覽於四海兮志升降以\n髙馳徴九神\n於回極兮建虹采以\n招指\n駕鸞鳳以上遊兮從玄鶴與鷦\n明孔鳥飛而送迎兮騰羣鶴\n於瑶光\n排帝宫\n與羅囿兮升縣圃以眩滅\n結\n瓊枝以雜佩兮立長庚以繼日\n\n凌驚靁以軼駭電兮綴鬼谷\n於北辰\n鞭風伯使\n先驅兮囚靈玄於虞淵遡髙風以低佪\n兮覽周流於\n朔方\n就顓頊而敶詞兮考玄冥\n於空桑\n旋車逝於崇山兮\n奏虞舜於蒼梧\n􁶑楊舟於㑹稽兮\n就申胥於五湖\n\n見南郢之流風兮殞余躬於沅湘\n望舊邦之黯黮兮\n時溷濁其猶未央\n懷蘭茝之芬芳兮\n妬被離而折之\n張絳帷以襜襜兮風邑邑而蔽\n之日暾\n暾其西舎兮陽焱焱而復顧\n\n聊假日以須臾兮何騷騷\n而自故\n歎曰譬彼蛟龍乗雲浮兮\n汎淫澒溶紛若霧兮\n\n潺湲轇轕雷動\n電發馺髙舉兮\n升虚淩冥\n沛濁浮淸入帝宫兮\n揺翹奮羽馳風\n騁雨遊無窮兮\n\n　　　　逺遊\n"}
{"id": "KR4a0002_017", "series": "KR4a0002", "text": "　　　　　漢侍中南郡王逸叔師作\n　　　　逢尤\n　　　　　怨上\n　　　　　疾世\n　　　　　憫上\n　　　　遭厄\n　　　　悼亂\n　　　　傷時\n　　　　哀歳\n　　　　守志\n九思者王逸之所作也逸南陽人愽\n雅多覽讀楚辭而傷愍屈原故爲之作\n解又以自屈原終没之後忠臣介士遊\n覽學者讀離騷九章之文莫不愴然心\n爲悲感髙其節行妙其麗雅至劉向王\n襃之徒咸嘉其義作賦騁辭㠯讃\n其志則皆列於譜録世世相傳\n\n逸與屈原同土共\n國悼傷之情與凡有異竊慕向襃之風\n作頌一篇號曰九思以裨其辭未有解\n說故聊叙訓誼焉辭曰\n\n悲兮愁哀兮憂天生我兮當闇時\n被諑譖兮虚獲尤\n心煩憒兮意無聊\n嚴載駕兮出戲遊周八極兮歷九\n州求軒轅兮索重華世\n旣卓兮逺眇眇握\n佩玖兮中路躇羨咎繇兮\n建典謨懿風后兮受瑞圖\n愍余命兮遭六極委\n玉質兮於泥塗遽傽遑\n兮驅林澤歩\n屏營兮行丘阿\n車軏折兮馬虺頽\n惷悵立兮涕滂沲\n思丁文\n兮聖明哲哀平差兮迷\n謬愚\n吕傅舉兮殷周興\n忌　專兮郢吳虚\n念靈閨兮隩重深\n願竭節兮隔無由望舊邦兮\n路逶隨憂心悄兮志\n勤劬䰟焭焭兮不遑\n寐目眽眽兮寤終朝\n\n　　　　　逢尤\n令尹兮謷謷羣\n司兮譨譨\n哀哉兮淈淈上下兮同流\n菽藟兮蔓衍\n芳虈兮挫枯\n朱紫兮雜亂曽莫兮别諸\n倚此兮巖穴永思兮\n窈悠嗟懷兮眩惑\n用志兮不昭將喪\n兮玉斗遺失兮鈕樞\n我心兮煎\n熬惟是兮用憂\n進惡兮九旬\n復顧兮彭務\n擬斯兮二蹤\n未知兮所投謡吟兮\n中壄上察兮璇璣\n大火兮西睨攝提兮運低\n\n雷霆兮硍礚雹\n霰兮霏霏奔電兮光晃涼風兮愴\n悽鳥獸兮驚駭\n相從兮宿棲鴛鴦兮\n噰噰狐狸兮徾徾哀\n吾兮介特獨處兮罔依螻\n蛄兮鳴東蟊􁈳兮號西蛓縁兮我裳蠋\n入兮我懷蟲豸兮夾余惆悵兮自悲\n\n佇立兮忉怛心\n結縎兮折摧\n　　　　　怨上\n周徘徊兮漢渚\n求水神兮靈女嗟此國兮無良\n媒女詘兮謰謱\n鴳雀\n列兮譁讙\n鴝鵒鳴兮聒余抱\n昭華兮寳璋欲衒\n鬻兮莫取\n言旋邁兮北徂\n叫我友兮配耦日隂\n曀兮未光􁒒睄窕兮靡睹\n紛載驅兮\n髙馳將諮詢兮皇羲\n遵河臯兮周流路變易\n兮時乖濿滄海兮東遊沐\n盥浴兮天池訪太昊兮\n道要云靡貴兮仁義\n志欣樂兮反征就周文兮邠岐\n秉玉英兮結誓\n日欲暮兮心悲\n惟天禄兮不再背我信兮自\n違踰隴堆兮渡漠\n過桂車兮合黎赴崑\n山兮􁁌騄\n從卭遨兮棲遲\n吮玉液兮\n止渴齧芝華兮療飢\n居嵺廓兮\n尠疇逺梁昌\n兮幾迷望江漢兮濩\n渃心緊絭\n兮傷懷\n時昢昢兮旦且\n塵莫莫兮未晞\n憂不暇兮寢食吒\n増歎兮如雷\n　　　　疾世\n哀世兮睩睩諓諓\n兮嗌喔衆多兮阿\n媚骩靡兮成俗貪枉兮黨比\n貞良兮焭獨鵠竄兮枳棘鵜\n集兮帷幄\n兮洛澤\n東西兮南北罔所兮歸薄\n庇廕兮枯樹匍匐兮巖石踡\n跼兮寒局數獨處\n兮志不申年齒盡兮命迫促魁壘擠\n摧兮常困辱\n含憂強老兮愁不樂\n鬚髮薴顇兮顠鬢白\n思靈澤兮一膏\n沐懷蘭英兮把瓊若\n待天明兮立躑躅\n雲蒙蒙兮電儵\n爍孤雌驚兮鳴呴\n呴思怫鬱兮肝切剥忿悁悒\n兮孰訴告\n　　　　憫上\n悼屈子兮遭厄沈王躬兮湘汨\n何楚國兮難化\n迄于今兮不易士\n莫志兮羔裘競佞䛕\n兮讒䦧指正義兮爲曲\n訿玉璧兮爲石殦鵰遊兮華\n屋鵕䴊棲兮柴蔟\n起奮迅兮奔走違羣小兮謑訽\n\n載靑雲兮上昇適昭明兮所\n處躡天衢兮長\n驅踵九陽兮戲蕩越雲漢兮南\n濟秣余馬兮河鼓\n雲霓紛兮晻翳參辰回兮\n顚倒逢流\n星兮問路顧我指兮從左俓\n娵觜兮直馳御\n者迷兮失軌遂踢逹兮邪造\n與日\n月兮殊道志閼絶兮安如\n哀所求兮不耦攀天階兮下視\n見鄢郢兮舊宇\n意逍遥兮欲\n歸衆穢盛兮杳杳思哽饐兮\n詰詘涕流瀾兮如雨\n　　　　遭厄\n嗟嗟兮悲夫殽亂兮紛挐\n茅絲兮同綜\n冠屨兮共絇\n督萬兮侍\n宴周邵兮負蒭\n白龍兮見䠶\n靈龜兮執拘\n仲尼兮困厄\n鄒衍兮幽囚伊余兮\n念兹奔遁兮隱居將升兮髙\n山上有兮猴猿欲入兮深谷下有\n兮虺蛇左見兮鳴鵙右睹兮呼梟\n惶悸兮失氣\n踊躍兮距跳\n便旋兮中原仰天兮増歎菅\n蒯兮壄莽雚葦兮仟眠\n鹿蹊兮􁭳􁭳貒貉兮蟫蟫\n\n鸇鷂兮軒軒\n鶉䳺兮甄甄\n哀我兮寡獨靡有兮齊倫意\n欲兮沈吟迫日兮黃昏\n玄鶴兮髙飛曽逝兮靑冥\n鶬鶊兮喈喈山鵲兮嚶\n嚶鴻鸕兮振翅\n歸鴈兮于征吾志兮覺悟懷我兮\n聖京垂屣兮將起跓竢兮碩明\n\n　　　　悼亂\n惟昊天兮昭靈陽氣發兮淸\n明風習習兮龢煖百草萌兮\n華榮堇荼茂兮扶䟽\n蘅芷彫兮瑩嫇\n愍貞良兮遇害將夭折兮碎\n糜時混混兮澆饡\n哀當世兮莫知覽往昔兮\n俊彦亦詘辱兮係纍管束縛\n兮桎梏百貿易兮傅賣\n遭桓繆兮識\n舉\n才德用兮列施且從容兮自\n慰玩琴書兮遊戲迫中\n國兮迮陿吾欲之兮九夷\n超五嶺兮嵯峨\n觀浮石兮崔嵬陟丹山\n兮炎野屯余車兮黃支\n就祝融兮稽疑\n嘉巳行兮無爲\n乃囘朅兮北逝遇\n神孈兮宴娭欲\n靜居兮自娛心愁慼兮不\n能放余轡兮䇿駟忽飈騰兮\n浮雲蹠飛杭兮越海從安\n期兮蓬萊縁天梯\n兮北上登太一兮王臺使素女兮\n鼓簧乗戈龢兮謳謡\n聲噭誂兮淸和\n音晏衍\n兮要媱咸欣\n欣兮酣樂余眷眷兮獨悲\n顧章華兮太息志戀\n戀兮依依\n　　　　傷時\n旻天兮淸涼玄氣兮髙朗\n北風兮潦洌\n草木兮蒼唐􁌨蚗兮噍噍\n蝍蛆兮穰穰嵗忽忽兮惟暮\n余感時兮悽愴傷俗兮泥濁矇\n蔽兮不章寶彼兮沙礫捐此兮夜光\n椒瑛兮湼汙葈耳兮充房\n攝衣兮緩帶操我兮墨陽昇\n車兮命僕將馳兮四荒下堂兮\n見蠆出門兮觸􁑌巷\n有兮蚰蜒邑多兮螳螂睹斯兮嫉賊\n心爲兮切傷俛念兮子胥仰憐兮比\n　　　哀嵗\n陟玉巒兮逍遥覽髙岡\n兮嶢嶢桂樹列兮紛敷\n吐紫華兮布條實孔鸞\n兮所居今其集兮惟鴞\n烏鵲驚兮啞啞\n余顧瞻兮怊怊彼日\n月兮闇昧障覆天兮\n祲氛伊我后兮不聦焉陳誠兮効\n忠攄羽翮兮超俗遊陶遨兮\n養神乗六蛟兮蜿蟬\n遂馳騁兮陞雲揚彗光兮爲旗秉電策\n兮爲鞭朝晨發兮鄢郢食時\n至兮增泉繞曲阿兮北次造我\n車兮南端謁玄黃兮納贄\n崇忠貞兮彌堅歷九宮\n兮徧觀睹祕藏兮寶珍就傅說兮\n騎龍與織女兮合婚舉天\n罼兮掩邪彀天弧\n兮䠶姦隨眞人兮翺\n翔食元氣兮長存望太㣲兮穆\n穆睨三階兮炳分相輔政\n兮成化建烈業兮垂勲目\n瞥瞥兮西没道遐逈兮阻歎志稸積兮\n未通悵敞罔兮自憐\n　　　守志\n亂曰天庭明兮雲霓藏三光朗兮鏡萬\n方斥􁶒蝪兮進龜龍\n策謀從兮翼機衡\n配稷契兮恢唐功\n英俊兮未\n爲雙\n"}
