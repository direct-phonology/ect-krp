{"id": "KR1b0001_001", "series": "KR1b0001", "text": "\n昔在帝堯，\n聰明文思，\n光宅天下，\n將遜于位，\n讓于虞舜，\n作《堯典》。\n\n曰若\n稽古：\n帝堯曰放勳。\n欽、明、\n文、思、安安，\n允恭克讓，\n光被四表，\n格于上下。\n\n克明俊德，\n以親九族；\n九族既睦，\n平章\n百姓昭明，\n協和萬邦。\n黎民於變飫蕃\n時雍。\n\n乃命羲和，\n欽若昊天；\n厤象日月星辰，\n敬授人時。\n\n分命羲仲，\n宅嵎夷，\n曰暘谷。\n寅賓出日，\n平秩東作。\n日中、星鳥，\n以殷仲春。\n厥民析；\n鳥獸孳尾。\n\n申命羲叔，\n宅南，曰大交。\n平秩南訛。\n敬致。\n日永、星火，\n以正仲夏。\n厥民因；\n鳥獸希革。\n\n分命和仲，宅西，\n曰昧谷。\n寅餞納日，\n平秩西成。\n宵中、星虛，\n以殷仲秋。\n厥民夷，\n鳥獸毛毨。\n\n申命和叔，\n宅朔方，\n曰幽都。\n平在朔易。\n日短、星昴，\n以正仲冬。\n厥民隩；\n鳥獸氄毛。\n\n帝曰：\n「咨！汝羲暨和。\n期三百有六旬有六日，\n以閏月\n定四時，成歲。\n允釐百工，\n庶績咸熙。」\n\n帝曰：\n「疇咨若時，登庸？」\n放齊曰：\n「胤子朱啟明。」\n帝曰：「吁！嚚訟，\n可乎？」\n\n帝曰：\n「疇咨若予采？」\n驩兜曰：\n「都！共工方鳩僝功。」\n帝曰：\n「吁！靜言庸違，\n象恭滔天。」\n\n帝曰：\n「咨！四岳，\n湯湯洪水方割，\n蕩蕩懷山襄陵，\n浩浩滔天；\n下民其咨。\n有能俾乂？」\n\n僉曰：\n「於！鯀哉！」\n帝曰：\n「吁！咈哉！方命\n圮族。」\n岳曰：\n\n「異哉。\n試可，乃已。」\n帝曰：\n「往，欽哉！」\n九載，\n績用弗成。\n\n帝曰：\n「咨！四岳。\n朕在位七十載；\n汝能庸命，\n巽朕位。」\n岳曰：「否德忝帝位。」\n曰：\n「明明揚側陋。」\n\n帝位曰：\n「明明揚側陋」\n師錫帝曰：\n「有鰥在下，\n曰虞舜。」\n帝曰：\n「俞！予聞。\n如何？」\n\n岳曰：\n「瞽子；\n父頑，\n母嚚，\n象傲。\n克諧\n以孝，烝烝乂，\n不格姦。」\n\n帝曰：\n「我其試哉！」\n女于時，\n觀厥刑于二女。\n釐降二女于媯汭，\n嬪于虞。\n帝曰：\n「欽哉！」\n\n"}
{"id": "KR1b0001_002", "series": "KR1b0001", "text": "\n\n虞舜側微。\n堯聞之聰明。\n將使嗣位。\n歷試諸難。\n作《舜典》。\n\n曰若稽古帝舜，\n曰重華，協于帝。\n濬哲文明，\n溫恭允塞。\n玄德升聞，\n乃命以位。\n慎徽五典，\n五典克從。\n納于百揆，\n百揆時敘。\n賓于四門，\n四門穆穆。\n納于大麓，\n烈風雷雨弗迷。\n\n帝曰：\n「格汝舜！\n詢事，考言，\n乃言厎可績，\n三載；\n汝陟帝位。」\n舜讓于德\n弗嗣。\n正月上日，\n受終于文祖。\n\n在璿璣玉衡，\n以齊七政。\n\n肆類于上帝，\n禋于六宗，\n望于山川，\n徧于群神。\n\n輯五瑞；\n既月乃日，\n覲四岳群牧，\n班瑞于群后。\n\n歲二月，\n東巡守，\n至于岱宗，\n柴；\n望秩于山川。\n肆覲東后。\n協時、月，正日；\n同律、度、量、衡。\n\n修五禮、\n五玉、\n三帛、\n二生、\n一死\n贄、\n如五器，\n\n卒乃復。\n五月，\n南巡守，\n至于南岳，\n如岱禮。\n八月，\n西巡守，\n至于西岳，\n如初。\n\n十有一月，\n朔巡守，\n至于北岳，\n如西禮。\n歸，\n格于藝祖，\n用特。\n\n五載一巡守，\n群后四朝；\n敷奏以言，\n明試以功，\n車服以庸。\n\n肇十有二州，\n封十有二山，\n濬川。\n\n象以典刑。\n流宥五刑。\n鞭作官刑，\n扑作教刑，\n金作贖刑。\n眚災肆、赦，\n怙終賊、刑。\n欽哉，欽哉，\n惟刑之恤哉！\n\n流共工于幽洲，\n放驩兜于崇山，\n竄三苗于三危，\n殛鯀于羽山；\n四罪而天下咸服。\n\n二十有八載，\n帝乃殂落。\n百姓如喪考妣，\n三載，\n四海遏密八音。\n\n月正元日，\n舜格于文祖。\n\n詢于四岳，\n闢四門，\n明四目，\n達四聰。\n咨十有二牧，\n\n曰：\n「食哉，\n惟時！柔遠能邇，\n惇德允元，\n而難任人，\n蠻夷率服。」\n\n舜曰：\n「咨！四岳。\n有能奮庸\n熙帝之載，\n使宅百揆，\n亮采惠疇？」\n僉曰：\n「伯禹作司空。」\n\n帝曰：\n「俞！咨禹，\n汝平水土，\n惟時懋哉！」\n禹拜稽首，\n讓于稷、契暨皋陶。\n帝曰：\n「俞！\n汝往哉！」\n\n帝曰：\n「棄！黎民阻飢。\n汝后稷，\n播時百穀。」\n\n帝曰：\n「契！百姓不親，\n五品不遜。\n汝作司徒，\n敬敷五教，\n在寬。」\n\n帝曰：\n「皋陶！蠻夷猾夏，\n寇賊姦宄。\n汝作士，\n五刑有服，\n五服三就；\n五流有宅，\n五宅三居。\n惟明克允。」\n\n帝曰：\n「疇若予工？」\n僉曰：\n「垂哉！」\n帝曰：\n「俞！咨垂。\n汝共工。」\n垂拜稽首，\n讓于殳、斨暨伯與。\n帝曰：\n「俞！往哉，\n汝諧。」\n\n帝曰：\n「疇若予上下草木鳥獸？」\n僉曰：\n「益哉！」\n帝曰：\n「俞！咨益，\n汝作朕虞。」\n益拜稽首，\n讓于朱、虎、熊、羆。\n帝曰：\n「俞！往哉，汝諧。」\n\n帝曰：\n「咨！四岳。\n有能典朕三禮？」\n僉曰：\n「伯夷。」\n帝曰：\n「俞！咨伯。\n汝作秩宗。\n夙夜惟寅，\n直哉惟清。」\n\n伯拜稽首，\n讓于夔、龍。\n帝曰：\n「俞。往，欽哉！」\n\n帝曰：\n「夔！\n命汝典樂，\n教冑子。\n直而溫，\n寬而栗，\n剛而無虐，\n簡而無傲。\n\n詩言志，\n歌永言，\n聲依永，\n律和聲。\n八音克諧，\n無相奪倫，\n神人以和。」\n夔曰：\n「於！予擊石拊石，\n百獸率舞。」\n\n帝曰：\n「龍！朕堲讒說殄行，\n震驚朕師。\n命汝作納言，\n夙夜出納朕命，\n惟允。」\n\n帝曰：\n「咨！汝三十有二人，\n欽哉！惟時亮天功。」\n\n三載考績；\n三考\n黜陟，幽明\n庶績咸熙。\n分北三苗。\n舜生三十，徵庸\n三十，在位\n五十載，陟方乃死。\n\n帝釐下土，\n方設居方，\n別生分類，\n作《汩作》、\n《九共》九篇。\n《槀飫》。\n\n"}
{"id": "KR1b0001_003", "series": "KR1b0001", "text": "\n皋陶矢厥謨，\n禹成厥功，\n帝舜申之。\n作《大禹》、《皋陶謨》、\n《益稷》。\n\n「曰若稽古」\n大禹，曰，文命\n敷於四海，\n祗承于帝。\n曰，\n后克艱厥后，\n臣克艱厥臣，\n政乃乂，\n黎民敏德。\n\n帝曰：\n俞！\n允若茲，\n嘉言罔攸伏。\n野無遺賢，\n「萬邦咸寧」。\n稽于眾。\n「舍己從人」，\n「不虐無告，\n不廢困窮。」\n惟帝時克。\n\n益曰：\n都！\n「帝德廣運，\n乃聖乃神，\n乃武乃文。」\n皇天眷命，\n奄有四海，為天下君。\n\n禹曰：\n惠迪吉，\n從逆凶，\n惟影響。\n\n益曰：\n吁！\n戒哉！\n儆戒無虞，\n罔失法度，\n罔遊于逸，\n罔淫于樂。\n「任賢勿貳，\n去邪勿疑。」\n疑謀勿成，\n百志惟熙。\n罔違道以干百姓之譽，\n罔咈百姓以從己之欲。\n無怠無荒，\n四夷來王。\n\n禹曰：\n於！\n帝念哉。\n德惟善政，\n政在養民。\n「水、火、金、木、土、穀，\n惟修；\n正德利用厚生，\n惟和」；\n九功惟敘，\n九敘惟歌。\n「戒之用休，\n董之用威，\n勸之以九歌，\n俾勿壞。」\n\n帝曰：\n俞！\n「地平天成」。\n六府三事允治，\n萬世永賴，\n時乃功。\n\n帝曰：\n格\n汝禹！\n朕宅帝位，三十有三載，\n耄期倦于勤；\n汝惟不怠，\n揔朕師。\n\n禹曰：\n朕德罔克，\n民不依。\n「皋陶邁種德，\n德乃降。」\n「黎民懷之。」\n帝念哉。\n「念茲在茲，\n釋茲在茲，\n名言茲在茲，\n允出茲在茲。\n惟帝念功。」\n\n帝曰：\n皋陶！\n「惟茲臣庶。」\n罔或于予正。\n「汝作士。」\n明于五刑，\n以弼五教。\n期于予治，\n刑期于無刑，\n民協于中。\n時乃功。懋哉！\n\n皋陶曰：\n帝德罔愆，\n臨下以簡，\n御眾以寬；\n罰弗及嗣，\n賞延于世；\n「宥過無大，\n刑故無小。」\n罪疑惟輕，\n功疑惟重。\n「與其殺不辜，\n寧失不經。」\n好生之德，\n洽于民心。\n茲用不犯于有司。\n\n帝曰：\n「俾予從欲以治。」\n四方風動，\n惟乃之休。\n\n「帝曰：\n來！\n禹。」\n「降水儆予。」\n「成允成功。」\n惟汝賢，\n克勤于邦，\n克儉于家，\n不自滿假。\n惟汝賢，\n「汝惟不矜，\n天下莫與汝爭能。」\n汝惟不伐，\n天下莫與汝爭功。\n\n予懋乃德，\n嘉乃丕績。\n「天之歷數在汝躬。」\n汝終陟元后。\n「人心惟危，\n道心惟微。」\n惟精惟一，\n「允執厥中。」\n無稽之言勿聽，\n弗詢之謀勿庸。\n\n可愛非君？\n可畏非民？\n「眾非元后\n何戴？\n后非眾，\n罔與守邦。」\n欽哉！\n「慎乃有位。」\n敬修其可願。\n「四海困窮，\n天祿永終。」\n「惟口出好興戎。」\n朕言不再。\n\n禹曰：\n枚卜功臣，\n惟吉之從。\n\n帝曰：\n禹！\n「官占，惟先蔽志，\n昆命于元龜。」\n朕志先定，\n詢謀僉同，\n鬼神其依，\n龜筮協從，\n「卜不習吉。」\n禹拜稽首\n固辭。\n\n帝曰：\n毋！\n惟汝諧。\n\n正月朔旦，\n受命于神宗；\n率百官，若帝之初。\n\n帝曰：\n咨\n禹！\n惟時有苗弗率，\n汝徂征！\n\n禹乃會群后，\n誓于師曰：\n「濟濟有眾，\n咸聽朕命。\n\n蠢茲有苗」，\n昏迷不恭，\n侮慢自賢，\n反道敗德。\n「君子在野，\n小人在位。」\n民棄不保，\n天降之咎。\n肆予以爾眾士，\n「奉辭伐罪。」\n爾尚一乃心力，\n其克有勳。\n\n三旬，\n苗民逆命。\n益贊于禹曰：\n惟德動天，\n無遠弗屆。\n滿招損，\n謙受益，\n時乃天道。\n\n帝初于歷山，\n「往于田，\n日號泣于旻天\n于父母。」\n負罪引慝，\n「祗載見瞽瞍，\n夔夔齋慄。\n瞽亦允若。」\n至諴感神，\n矧茲有苗？\n\n「禹拜昌言曰：\n俞！」\n班師振旅。\n帝乃誕敷文德，\n舞干羽于兩階。\n七旬，有苗格。\n\n"}
{"id": "KR1b0001_004", "series": "KR1b0001", "text": "\n曰若稽古，皋陶曰：\n「允迪厥德，\n謨明弼諧。」\n禹曰：\n「俞！如何？」\n\n皋陶曰：\n「都！慎厥身\n修，思永。\n惇敘九族，\n庶明勵翼，\n邇可遠\n在茲。」\n禹拜昌言，\n曰：「俞！」\n\n皋陶曰：\n「都！在知人，\n在安民。」\n禹曰：\n「吁！咸若時，\n惟帝其難之。\n知人則哲，\n能官人；\n安民則惠，\n黎民懷之。\n\n能哲而惠，\n何憂乎驩兜？\n何遷乎有苗？\n何畏乎巧言\n令色孔壬？」\n\n皋陶曰：\n「都！亦行有九德。\n亦言其人有德，\n乃言曰：\n載采采。」\n禹曰：\n「何？」\n\n皋陶曰：\n「寬而栗，\n柔而立，\n愿而恭，\n亂而敬，\n擾而毅，\n直而溫，\n簡而廉，\n剛而塞，\n彊而義；\n彰厥有常，\n吉哉！\n\n日宣三德，\n夙夜浚明，有家。\n日嚴祗敬六德，\n亮采有邦。\n翕受敷施，\n九德咸事，\n俊乂在官，\n百僚師師，\n百工惟時；\n撫于五辰，\n庶績其凝。\n\n無教逸欲有邦，\n兢兢業業，\n一日二日萬幾。\n無曠庶官，\n天工，人其代之。\n\n天敘有典，\n勑我五典五惇哉！\n天秩有禮，\n自我五禮\n有庸哉！\n同寅協恭\n和衷哉！\n天命有德，\n五服五章哉！\n天討有罪，\n五刑五用哉！\n政事懋哉！懋哉！\n\n天聰明，\n自我民聰明；\n天明畏，\n自我民明威。\n達于上下，\n敬哉有土！」\n\n皋陶曰：\n「朕言惠，\n可厎行。」\n禹曰：\n「俞！\n乃言厎可績。」\n皋陶曰：\n「予未有知思，\n贊贊襄哉！」\n"}
{"id": "KR1b0001_005", "series": "KR1b0001", "text": "帝曰：\n「來！禹，汝亦昌言。」\n禹拜曰：\n「都！帝。予何言？\n予思日孜孜。」\n皋陶曰：\n「吁！如何？」\n禹曰：\n「洪水滔天，\n浩浩懷山襄陵；\n下民昏墊。\n\n予乘四載，\n隨山刊木。\n暨益奏庶鮮食。\n予決九川，\n距四海；\n濬畎澮，\n距川。\n\n暨稷播奏庶艱食、鮮食，\n懋遷\n有無化居。\n烝民乃粒，\n萬邦作乂。」\n皋陶曰：\n「俞！師汝昌言。」\n\n禹曰：\n「都！帝。慎乃在位。」\n帝曰：\n「俞！」\n禹曰：\n「安汝止，\n惟幾惟康；\n其弼直，\n惟動丕應。\n徯志以昭受上帝，\n天其申命用休。」\n\n帝曰：\n「吁！臣哉鄰哉！\n鄰哉臣哉！」\n\n禹曰：\n「俞！」\n帝曰：\n「臣作朕股肱耳目，\n予欲左右有民，\n汝翼；\n予欲宣力四方，\n汝為；\n\n予欲觀古人之象，\n日、月、星辰、\n山、龍、華蟲、\n作會，宗彝、\n藻、火、粉米、\n黼黻、絺繡，\n以五采彰施于五色，\n作服，\n汝明；\n\n予欲聞六律、\n五聲、八音，\n在治忽，\n以出納五言，\n汝聽；\n\n予違，\n汝弼；\n汝無面從，\n退有後言。\n欽四鄰，\n\n庶頑讒說，\n若不在時，\n侯以明之，\n撻以記之；\n書用識哉，\n欲並生哉。\n工以納言，\n時而颺之；\n格則承之庸之，\n否則威之。」\n\n禹曰：\n「俞哉！帝。\n光天之下，\n至于海隅\n蒼生，\n萬邦黎獻\n共惟帝臣。\n惟帝時舉，\n\n敷納以言，\n明庶以功，\n車服以庸。\n誰敢不讓？\n敢不敬應？\n帝不時，\n敷同日奏罔功。\n\n無若丹朱傲，\n惟慢遊是好，\n敖虐是作，\n罔晝夜頟頟；罔水行舟。\n朋淫于家；\n用殄厥世。\n\n予創若時，\n娶于塗山，\n辛壬癸甲；\n啟呱呱而泣，\n予弗子，\n惟荒度土功。\n\n弼成五服，\n至于五千；\n州十有二師。\n外薄四海，\n咸建五長。\n各迪有功，\n苗頑弗即工，\n帝其念哉！」\n\n帝曰：\n「迪朕德，\n時乃功惟敘。」\n皋陶方祗厥敘，\n方施象刑，\n惟明。\n\n夔曰\n戛擊鳴球，\n搏拊琴瑟，\n以詠，祖考來格。\n虞賓在位，\n群后德讓。\n下管鼗、鼓，\n合止柷敔，\n笙鏞以間；\n鳥獸蹌蹌。\n簫韶九成，\n鳳皇來儀。\n\n夔曰：\n「於！予擊石拊石，\n百獸率舞，\n庶尹允諧。」\n\n帝庸作歌。\n曰：\n「勑天之命，\n惟時惟幾。」\n乃歌曰：\n「股肱喜哉！\n元首起哉！\n百工熙哉！」\n\n皋陶拜手稽首，\n颺言曰：\n「念哉！率作興事，\n慎乃憲，\n欽哉！\n屢省乃成，\n欽哉！」\n\n乃賡載歌曰：\n「元首明哉，\n股肱良哉，\n庶事康哉！」\n又歌曰：\n「元首叢脞哉，\n股肱惰哉，\n萬事墮哉！」\n帝拜曰：\n「俞，往，欽哉！」\n\n"}
{"id": "KR1b0001_006", "series": "KR1b0001", "text": "禹別九州\n隨山濬川。\n任土作《貢》。\n禹敷土，\n隨山刊木，\n奠高山大川。\n\n冀州\n既載，壺口、\n治梁及岐。\n既修太原，\n至于岳陽；\n覃懷厎績，\n至于衡漳。\n\n厥土惟白壤，\n厥賦惟上上錯，\n厥田惟中中。\n恆、衛既從，\n大陸既作。\n鳥夷皮服，\n夾右碣石\n入于河。\n\n濟、河惟兗州。\n九河既道，\n雷夏既澤，\n灉、沮會同。\n桑土既蠶，\n是降丘宅土。\n\n厥土黑墳，\n厥草惟繇，\n厥木惟條。\n厥田惟中下，\n厥賦貞。\n作十有三載乃同。\n厥貢漆、絲，\n厥篚織文。\n浮于濟、漯，\n達于河。\n\n海岱惟青州。\n嵎夷既略，\n濰、淄其道。\n厥土白墳，\n海濱廣斥。\n厥田惟上下，\n厥賦中上。\n\n厥貢鹽、絺，\n海物惟錯，\n岱畎絲、枲、\n鈆、松、怪石。\n萊夷作牧。\n厥篚\n檿、絲。\n浮于汶，\n達于濟。\n\n海岱及淮惟徐州。\n淮、沂其乂，\n蒙、羽其藝。\n大野既豬，\n東原厎平。\n厥土赤埴墳。\n草木漸包。\n厥田惟上中，\n厥賦中中。\n\n厥貢惟土五色，\n羽畎夏翟，\n嶧陽孤桐，\n泗濱浮磬，\n淮夷蠙珠暨魚；\n厥篚玄、纖、縞。\n浮于淮、泗，\n達于河。\n\n淮海惟揚州。\n彭蠡既豬，\n陽鳥攸居。\n三江既入，\n震澤厎定。\n篠、簜既敷；\n厥草惟夭，\n厥木惟喬。\n厥土惟塗泥。\n厥田惟下下，\n厥賦下上、上錯。\n\n厥貢惟金三品，\n瑤、琨、篠、簜、\n齒、革、羽、毛、惟木。\n島夷卉服。\n厥篚織貝；\n厥包橘、柚，\n錫貢。\n沿于江海，\n達于淮、泗。\n\n荊及衡陽惟荊州。\n江、漢朝宗于海，\n九江孔殷，\n沱、潛既道，\n雲夢土作乂。\n厥土惟塗泥，\n厥田惟下中，\n厥賦上下。\n\n厥貢羽、毛、齒、革，\n惟金三品，\n杶、榦、栝、柏、\n礪、砥、砮、丹；\n惟箘簬、楛，\n三邦厎貢\n厥名；\n包匭菁茅；\n\n厥篚玄、纁、璣組；\n九江納錫大龜。\n浮于江、沱、潛、漢，\n逾于洛，\n至于南河。\n\n荊、河惟豫州。\n伊、洛、瀍、澗，\n既入于河。\n滎波既豬。\n導渮澤，\n被孟豬。\n厥土惟壤，\n下土墳壚。\n厥田惟中上，\n厥賦錯上中。\n\n厥貢漆、枲、絺、紵，\n厥篚纖、纊，\n錫貢磬錯。\n浮于洛，\n達于河。\n\n華陽黑水惟梁州。\n岷、嶓既藝，\n沱、潛既道，\n蔡、蒙旅平，\n和夷厎績。\n厥土青黎。\n厥田惟下上，\n厥賦下中三錯。\n\n厥貢璆、鐵、\n銀、鏤、砮、磬，\n熊、羆、狐、貍、\n織皮。西傾因桓是來，\n浮于潛，\n逾于沔，\n入于渭，\n亂于河。\n\n黑水西河惟雍州：\n弱水既西，\n涇屬渭汭。\n漆、沮既從，\n灃水攸同。\n荊、岐既旅，\n終南、惇物\n至于鳥鼠。\n原隰厎績，\n至于豬野。\n三危既宅，\n三苗丕敘。\n\n厥土惟黃壤。\n厥田惟上上，\n厥賦中下。\n厥貢惟球、琳、琅玕。\n浮于積石，\n至于龍門西河，\n會于渭汭。\n織皮\n崑崙、析支、渠搜，\n西戎即敘。\n\n導岍及岐\n至于荊山，\n逾于河；\n壺口、雷首\n至于太岳；\n厎柱、析城\n至于王屋；\n大行、恆山\n至于碣石，\n入于海；\n西傾、朱圉、鳥鼠\n至于太華；\n熊耳、外方、桐柏\n至于陪尾。\n\n導嶓冢，\n至于荊山；\n內方至于大別。\n岷山之陽\n至于衡山，\n過九江，\n至于敷淺原。\n\n導弱水\n至于合黎，\n餘波入于流沙。\n導黑水\n至于三危，\n入于南海。\n\n導河積石，\n至于龍門，\n南至于華陰，\n東至于厎柱，\n又東至于孟津；\n東過洛汭，\n至于大伾；\n北過降水，至于大陸；\n又北播為九河，\n同為逆河，\n入于海。\n\n嶓冢導漾，\n東流為漢，\n又東為滄浪之水，\n過三澨，\n至于大別，\n南入于江；\n東匯澤為彭蠡，\n東為北江，\n入于海。\n\n岷山導江，\n東別為沱，\n又東至于澧；\n過九江，\n至于東陵，\n東迆北會于匯，\n東為中江，\n入于海。\n\n導沇水，\n東流為濟，\n入于河，\n溢為滎，\n東出于陶丘北，\n又東至于渮，\n又東北會于汶，\n又北東入于海。\n\n導淮自桐柏，\n東會于泗、沂，\n東入于海。\n\n導渭\n自鳥鼠同穴，\n東會于灃，\n又東會于涇，\n又東過漆、沮，\n入于河。\n\n導洛\n自熊耳，\n東北會于澗、瀍，\n又東會于伊，\n又東北入于河。\n\n九州攸同，\n四隩既宅。\n九山刊旅，\n九川滌源，\n九澤既陂。\n四海會同。\n\n六府孔修。\n庶土交正，\n厎慎財賦，\n咸則三壤\n成賦。\n\n中邦錫土姓：\n「祗台德先，\n不距朕行。」\n\n五百里甸服：\n百里賦納總，\n二百里納銍，\n三百里納秸服，\n四百里粟，\n五百里米。\n\n五百里侯服：\n百里采，\n二百里男邦，\n三百里諸侯。\n\n五百里綏服：\n三百里揆文教，\n二百里奮武衛。\n\n五百里要服：\n三百里夷，\n二百里蔡。\n\n五百里荒服：\n三百里蠻，\n二百里流。\n\n東漸于海，\n西被于流沙，\n朔、南暨：聲教\n訖于四海。\n\n禹錫玄圭，\n告厥成功。\n\n"}
{"id": "KR1b0001_007", "series": "KR1b0001", "text": "\n啟與有扈戰于甘之野。\n作《甘誓》。\n\n大戰于甘，\n乃召六卿。\n\n王曰：\n「嗟！六事之人，\n予誓告汝：\n\n有扈氏威侮五行，\n怠棄三正，\n天用勦絕其命。\n今予惟恭行天之罰。\n\n左不攻于左，\n汝不恭命；\n右不攻于右，\n汝不恭命；\n御非其馬之正，\n汝不恭命。\n\n用命，賞于祖；\n弗用命，戮于社。\n予則孥戮汝。」\n\n"}
{"id": "KR1b0001_008", "series": "KR1b0001", "text": "\n\n太康失邦，\n昆弟五人須于洛汭。\n作《五子之歌》。\n\n太康尸位\n以逸豫滅厥德，\n黎民咸貳。\n乃盤遊無度，\n畋于有洛之表，\n十旬弗反。\n「有窮后羿」，因民弗忍，\n距于河。\n厥弟五人，御其母以從，\n徯于洛之汭。\n五子咸怨，\n述大禹之戒以作歌。\n\n其一曰：\n皇祖有訓。\n民可近，\n不可下。\n民惟邦本，\n本固邦寧。\n予視天下。\n愚夫愚婦，\n一能勝予。\n「一人三失，\n怨豈在明？\n不見是圖。」\n予臨兆民，\n懍乎若朽索之馭六馬。\n為人上者，\n\n柰何不敬！其二曰：\n訓有之，\n「內作色荒。\n外作禽荒。」\n甘酒嗜音，\n峻宇彫牆；\n有一于此，\n未或不亡。\n\n其三曰：\n「惟彼陶唐，\n有此冀方。\n今失厥道，\n亂其紀綱，\n乃厎滅亡。」\n\n其四曰：\n明明我祖，\n萬邦之君。\n有典有則，\n貽厥子孫。\n「關石和鈞，\n王府則有。」\n荒墜厥緒，\n覆宗絕祀。\n\n其五曰：\n嗚呼曷歸！\n予懷之悲。\n萬姓仇予，\n予將疇依？\n「鬱陶乎予心，\n顏厚有忸怩。」\n弗慎厥德，\n雖悔可追。\n\n"}
{"id": "KR1b0001_009", "series": "KR1b0001", "text": "\n\n羲和湎淫，\n廢時亂日，\n胤往征之。\n作《胤征》。\n\n惟仲康肇位四海，\n胤侯命掌六師，\n羲和廢厥職，\n酒荒于厥邑，\n胤后承王命徂征。\n\n告于眾曰：\n嗟予有眾！\n「聖有謨訓。\n明徵定保。」\n先王克謹天戒，\n臣人克有常憲，\n百官修輔\n厥后，惟明明。\n每歲孟春，\n「遒人以木鐸徇于路，\n官師相規，\n工執藝事以諫。」\n其或不恭，\n邦有常刑，\n\n惟時羲和，\n顛覆厥德，\n沈亂于酒。\n畔官離次，\n俶擾天紀，\n遐棄厥司。\n乃季秋月朔，\n「辰弗集于房，\n瞽奏鼓，\n嗇夫馳，\n庶人走。」\n羲和尸厥官，罔聞知，\n昏迷于天象，\n以干先王之誅。\n\n政典曰：\n「先時者殺無赦，\n不及時者殺無赦。」\n今予以爾有眾，\n奉將天罰。\n爾眾士同力王室，\n尚弼予，欽承天子威命。\n火炎崑岡，\n玉石俱焚。\n天吏逸德，\n烈于猛火。\n\n殲厥渠魁，\n脅從罔治，\n舊染汙俗，\n咸與惟新。\n嗚呼！\n「威克厥愛，\n允濟。」\n愛克厥威，\n允罔功。\n其爾眾士，懋戒哉！\n自契至于成湯八遷，\n湯始居亳，\n從先王居。\n作《帝告》、《釐沃》。\n\n湯征諸侯，\n葛伯不祀，\n湯始征之。\n作《湯征》。\n\n伊尹去亳適夏，\n既醜有夏，\n復歸于亳。\n入自北門，\n乃遇汝鳩汝方。\n作《汝鳩》、《汝方》。\n\n"}
{"id": "KR1b0001_010", "series": "KR1b0001", "text": "\n\n伊尹\n相湯伐桀，\n升\n自陑，\n遂與桀戰于鳴條之野。作《湯誓》。\n\n王曰：\n「格爾眾庶，\n悉聽朕言！\n非台小子\n敢行稱亂；\n有夏多罪，\n天命殛之。\n\n今爾有眾，\n汝曰：\n『我后不恤我眾，\n舍我穡事\n而割正？』\n予惟聞汝眾言，\n夏氏有罪。\n予畏上帝，\n不敢不正。\n\n今汝其曰：\n『夏罪、其如台？』\n夏王率遏眾力，\n率割夏邑。\n有眾率怠弗協。\n曰：\n『時日曷喪？\n予及汝皆亡！』\n夏德若茲，\n今朕必往。\n\n爾尚輔予一人\n致天之罰，\n予其大賚汝。\n爾無不信，\n朕不食言。\n爾不從誓言，\n予則孥戮汝，\n罔有攸赦。」\n\n湯既勝夏。\n欲遷其社不可。\n作《夏社》、\n《疑至》、\n《臣扈》。\n\n夏師敗績，\n湯遂從之，\n遂伐三朡，\n俘厥寶玉。\n誼伯、\n仲伯作《典寶》。\n\n"}
{"id": "KR1b0001_011", "series": "KR1b0001", "text": "\n湯歸自夏，\n至于大坰。\n仲虺作《誥》。\n\n成湯放桀于南巢，\n「惟有慚德」。\n曰：\n「予恐來世以台為口實」。\n\n仲虺乃作誥曰：\n嗚呼！\n惟天生民有欲，\n無主乃亂。\n惟天生聰明時乂。\n有夏昏德，\n民墜塗炭；\n天乃錫王勇智，\n表正萬邦，\n纘禹舊服，\n茲率厥典，\n奉若天命。\n\n「夏王有罪，\n矯誣上天，\n以布命于下」。\n「帝用不臧」，\n「式商受命」，\n用爽厥師。\n簡賢附勢，\n「寔繁有徒」，\n肇我邦于有夏，\n若苗之有莠，\n若粟之有秕。\n\n小大戰戰，\n罔不懼于非辜。\n矧予之德，\n言足聽聞。\n惟王不邇聲色，\n不殖貨利，\n德懋懋官，\n功懋懋賞，\n用人惟己，\n改過不吝，\n克寬克仁，\n彰信兆民。\n\n「乃葛伯仇餉，\n初征自葛。\n東征\n西夷怨，\n南征\n北狄怨。\n曰：\n奚獨後予？」\n攸徂之民，\n室家相慶。\n曰：\n「徯予后。\n后來其蘇」。\n\n民之戴商，\n厥惟舊哉。\n佑賢輔德，\n顯忠遂良；\n「兼弱攻昧」，\n「取亂侮亡」；\n「推亡固存」，\n邦乃其昌。\n德日新，\n萬邦惟懷；\n志自滿，\n九族乃離。\n\n王懋昭大德，\n建中于民，\n以義制事，\n以禮制心，\n垂裕後昆。\n予聞曰：\n「能自得師者王，\n謂人莫己若者亡」。\n\n好問則裕，\n自用則小。\n嗚呼！\n慎厥終，\n惟其始。\n「殖有禮，\n覆昏暴。」\n欽崇天道，\n永保天命。\n\n"}
{"id": "KR1b0001_012", "series": "KR1b0001", "text": "\n湯既黜夏命，\n復歸于亳。\n作《湯誥》。\n\n王歸自克夏，\n至于亳，\n誕告萬方。\n王曰：\n嗟！爾萬方有眾，\n明聽予一人誥。\n惟皇上帝，降衷于下民，\n若有恆性，\n\n克綏厥猷惟后。\n夏王滅德作威，\n以敷虐于爾萬方百姓；\n爾萬方百姓\n罹其凶害，\n弗忍荼毒，\n並告無辜于上下神祇。\n「天道福善禍淫」，\n\n降災于夏，\n以彰厥罪。\n肆台小子\n將天命明威，\n不敢赦。\n「敢用玄牡，\n敢昭告于上天神后。」\n請罪有夏，\n\n「聿求元聖，\n與之勠力。」\n以與爾有眾請命。\n上天孚佑下民，\n罪人黜伏，\n「天命弗僭」。\n賁若草木，\n兆民允殖。\n\n俾予一人輯寧爾邦家。\n茲朕「未知獲戾于上下」，\n慄慄危懼，\n若將隕于深淵。\n\n「凡我造邦，\n無從匪彝，\n無即慆淫，\n各守爾典，\n以承天休。」\n\n「爾有善，\n朕弗敢蔽；\n罪當朕躬，\n弗敢自赦。\n惟簡在上帝之心。\n其爾萬方有罪，\n在予一人；\n予一人有罪，\n無以爾萬方。」\n嗚呼！\n尚克時忱，\n乃亦有終。\n\n咎單。\n作《明居》。\n\n"}
{"id": "KR1b0001_013", "series": "KR1b0001", "text": "\n成湯既沒，\n太甲元年\n伊尹作《伊訓》、\n《肆命》、《徂后》。\n\n「惟元祀，十有二月乙丑，\n伊尹祠于先王」。\n奉嗣王祗見厥祖。\n侯甸群后咸在，\n「百官總己以聽冢宰」；\n伊尹乃明言烈祖之成德\n以訓于王。\n\n曰：\n嗚呼！\n古有夏先后\n方懋厥德，\n罔有天災；\n「山川鬼神\n亦莫不寧。」\n暨鳥獸魚鱉咸若。\n于其子孫弗率，\n皇天降災，\n假手于我有命，\n「造攻自鳴條，\n朕哉自亳。」\n\n惟我商王，\n布昭聖武，\n代虐以寬，\n兆民允懷，\n今王嗣厥德，\n罔不在初，\n「立愛惟親，\n立敬惟長。」\n始于家邦，\n終于四海。\n\n嗚呼！\n先王肈修人紀，\n「從諫弗咈，\n先民時若。\n居上克明，\n為下克忠。」\n與人不求備，\n檢身若不及，\n以至于有萬邦。\n茲惟艱哉！\n敷求哲人，\n俾輔于爾後嗣。\n制官刑，\n儆于有位。\n\n曰：\n「敢有恆舞于宮，\n酣歌于室，\n時謂巫風。」\n敢有殉于貨色，\n恆于遊畋，\n時謂淫風。\n敢有侮聖言，\n逆忠直，\n遠耆德，\n比頑童，\n時謂亂風。\n\n惟茲三風十愆，\n卿士有一于身，\n家必喪；\n邦君有一于身，\n國必亡。\n臣下不匡，\n其刑墨。\n具訓于蒙士。\n\n嗚呼！\n嗣王祗厥身。\n念哉！\n「聖謨洋洋，\n嘉言孔彰。\n惟上帝不常，\n作善，降之百祥；\n作不善，降之百殃。」\n爾惟德，罔小，\n萬邦惟慶；\n爾惟不德罔大，\n墜厥宗。\n\n"}
{"id": "KR1b0001_014", "series": "KR1b0001", "text": "\n太甲既立\n不明，\n伊尹放諸桐，\n三年復歸于亳\n思庸。\n伊尹作《太甲》三篇。\n\n惟嗣王不惠于阿衡，\n伊尹作書曰：\n先王「顧諟天之明命」，\n以承上下神祇，\n社稷宗廟\n罔不祗肅，\n天監厥德，\n用集大命，\n撫綏萬方。\n惟尹躬克左右厥辟\n宅師，\n肆嗣王丕承基緒。\n\n「惟尹躬先見于西邑夏，\n自周有終，\n相亦惟終。」\n其後嗣王罔克有終，\n相亦罔終。\n嗣王戒哉！\n祗爾厥辟，\n「辟不辟。\n忝厥祖。」\n\n王惟庸罔念聞。\n伊尹乃言曰：\n先王昧爽丕顯，\n坐以待旦，\n旁求俊彥，\n「啟迪後人」。\n「無越厥命以自覆」，\n慎乃儉德，\n惟懷永圖。\n「若虞機張，\n往省括于度，則釋。」\n欽厥止，\n率乃祖攸行。\n惟朕以懌，\n萬世有辭。\n\n王未克變。\n伊尹曰：\n茲乃不義，\n習與性成。\n「予弗狎于弗順」，\n營于桐宮，\n密邇先王、其訓，\n無俾世迷。\n王徂桐宮居憂，\n克終允德。\n"}
{"id": "KR1b0001_015", "series": "KR1b0001", "text": "\n\n惟三祀，十有二月朔。\n伊尹以冕服奉嗣王歸于亳。\n作書曰：\n「民非后，\n罔克胥匡以生；\n后非民，\n罔以辟四方。」\n皇天眷佑有商，\n俾嗣王克終厥德，\n實萬世無疆之休。\n\n王拜手稽首曰：\n予小子不明于德，\n自厎不類。\n「欲敗度，\n縱敗禮。」\n以速戾于厥躬。\n「天作孽，猶可違；\n自作孽，不可逭。」\n既往背師保之訓，\n弗克于厥初；\n尚賴匡救之德，\n圖惟厥終。\n\n伊尹拜手稽首曰：\n修厥身，\n允德協于下，\n惟明后。\n先王子惠困窮，\n民服厥命，\n罔有不悅。\n並其有邦。厥鄰\n乃曰：\n「徯我后，\n后來無罰。」\n\n王懋乃德，\n視乃厥祖，\n無時豫怠。\n奉先思孝，\n接下思恭；\n視遠惟明，\n聽德惟聰。\n朕承王之休無斁。\n\n"}
{"id": "KR1b0001_016", "series": "KR1b0001", "text": "\n\n伊尹申誥于王曰：\n嗚呼！\n惟天無親，\n克敬惟親。\n民罔常懷，\n懷于有仁。\n鬼神無常享，\n享于克誠。\n天位艱哉！\n德惟治，\n否德亂。\n與治同道，\n罔不興；\n與亂同事，\n罔不亡。\n\n終始慎厥與，\n惟明明后。\n先王惟時懋敬厥德，\n克配上帝。\n今王嗣有令緒，\n尚監茲哉！\n「若升高，\n必自下；\n若陟遐，\n必自邇。」\n無輕民事，\n惟難；\n無安厥位，\n惟危。\n慎終于始，\n\n有言逆于汝心，\n必求諸道；\n有言遜于汝志，\n必求諸非道。\n嗚呼！\n弗慮胡獲？\n弗為胡成？\n「一人元良，\n萬邦以貞。」\n君罔以辯言亂舊政，\n臣罔以寵利居成功，\n邦其永孚于休。\n\n"}
{"id": "KR1b0001_017", "series": "KR1b0001", "text": "\n\n伊尹作《咸有一德》。\n\n伊尹既復政厥辟，\n將告歸，\n乃陳戒于德。\n曰：\n嗚呼！\n「天難諶」，\n「命靡常」。\n常厥德，\n保厥位；\n厥德匪常，\n「九有以亡」。\n夏王弗克庸德，\n慢神虐民；\n\n皇天弗保，\n監于萬方，\n啟迪有命，\n眷求一德，\n俾作神主。\n「惟尹躬暨湯，\n咸有一德。」\n克享天心；\n受天明命，\n以有九有之師，\n爰革夏正。\n\n非天私我有商，\n惟天佑于一德；\n非商求于下民，\n惟民歸于一德。\n德惟一，\n動罔不吉；\n德二三，\n動罔不凶。\n惟吉凶不僭，在人；\n惟天降災祥，在德。\n\n今嗣王新服厥命，\n惟新厥德，\n終始惟一，\n時乃日新。\n任官惟賢材，\n左右惟其人。\n臣為上為德，\n為下為民。\n其難其慎，\n惟和惟一。\n\n德無常師，\n主善為師；\n善無常主，\n協于克一。\n俾萬姓咸曰：\n大哉王言！\n又曰：\n一哉王心！\n克綏先王之祿，\n永厎烝民之生。\n\n嗚呼！\n「七世之廟，\n可以觀德；\n萬夫之長，\n可以觀政。」\n后非民罔使，\n民非后罔事。\n無自廣以狹人，\n匹夫匹婦，\n不獲自盡，\n民主罔與成厥功。\n\n沃丁既葬\n伊尹于亳，\n咎單遂訓伊尹事，\n作《沃丁》。\n篇亡。\n\n伊陟相大戊，\n亳有祥桑榖共生于朝，\n伊陟贊于巫咸，\n作《咸乂》四篇。\n篇亡。\n\n太戊贊于伊陟，\n作《伊陟》、\n《原命》。\n篇亡。\n\n仲丁遷于囂，\n作《仲丁》。\n篇亡。\n\n河亶甲居相，\n作《河亶甲》。\n篇亡。\n\n祖\n乙圮于耿，\n作《祖乙》。\n篇亡。\n\n"}
{"id": "KR1b0001_018", "series": "KR1b0001", "text": "\n盤庚五遷，\n將治亳殷，\n民咨胥怨。\n作《盤庚》三篇。\n\n盤庚遷于殷，\n民不適有居，\n率籲眾\n慼出矢言。\n\n曰：\n「我王來，\n既爰宅于茲；\n重我民，\n無盡劉。\n不能胥匡以生，\n卜稽曰其如台？\n\n先王有服，\n恪謹天命；\n茲猶不常寧，\n不常厥邑，\n于今五邦。\n今不承于古，\n罔知天之斷命，\n矧曰其克從先王之烈？\n\n若顛木之\n有由蘖，\n天其永我命于茲新邑，\n紹復先王之大業，\n厎綏四方。」\n\n盤庚斅于民，\n由乃在位，\n以常舊服，正法度。\n曰：\n「無或敢伏\n小人之攸箴！」\n王命眾，悉至于庭。\n\n王若曰：\n格汝眾。\n予告汝訓。汝\n猷黜乃心，\n無傲從康。\n\n古我先王，\n亦惟圖任舊人共政。\n王播告之脩，\n不匿厥指，\n王用丕欽。\n罔有逸言，\n民用丕變。\n今汝聒聒，\n起信險膚，\n予弗知乃所訟！\n\n非予自荒茲德，\n惟汝含德，不惕\n予一人。\n予若觀火。\n予亦拙謀，\n作乃逸。\n\n若網在綱，\n有條而不紊；\n若農服田力穡，\n乃亦有秋。\n\n汝克黜乃心，\n施實德于民，\n至于婚友；\n丕乃敢大言，\n汝有積德！\n\n乃不畏戎毒于遠邇，\n惰農自安，\n不昏作勞，\n不服田畝，\n越其罔有黍稷。\n\n汝不和吉言于百姓，\n惟汝自生毒。\n乃敗禍姦宄，\n以自災于厥身。\n乃既先惡于民，\n乃奉其恫，\n汝悔身何及！\n\n相時𢘁民，\n猶胥顧于箴言。\n其發有逸口，\n矧予制乃短長之命！\n\n汝曷弗告朕\n而胥動以浮言？\n恐沈于眾，\n惡之易也若火\n之燎于原，\n不可嚮邇，\n其猶可撲滅？\n則惟汝眾自作弗靖，\n非予有咎！\n\n遟任有言曰：\n『人惟求舊，\n器非求舊，惟新。』\n\n古我先王，\n暨乃祖乃父，\n胥及逸勤；\n予敢動用非罰？\n世選爾勞，\n予不掩爾善。\n茲予大享于先王，\n爾祖其從與享之。\n作福作災，\n予亦不敢動用非德。\n\n予告汝于難，\n若射之有志。\n汝無老侮成人，\n無弱孤有幼。\n各長于厥居，\n勉出乃力，\n聽予一人之作猷。\n\n無有遠邇，\n用罪伐厥死，\n用德彰厥善。\n邦之臧，\n惟汝眾；\n邦之不臧，\n惟予一人有佚罰。\n\n凡爾眾，其惟致告：\n自今至于後日，\n各恭爾事，\n齊乃位，\n度乃口。\n罰及爾身，弗可悔。」\n\n"}
{"id": "KR1b0001_019", "series": "KR1b0001", "text": "\n盤庚作惟涉河，\n以民遷。\n乃話民之弗率，\n誕告用亶\n其有眾，咸造\n忽褻在王庭，\n盤庚乃登進厥民。\n\n曰：\n「明聽朕言，\n無荒失朕命。\n\n嗚呼！古我前后，\n罔不惟民之承。\n保后胥慼，\n鮮以不浮于天時。\n\n殷降大虐，\n先王不懷；厥攸作，\n視民利用遷。\n汝曷弗念我古后之聞？\n承汝俾汝，\n惟喜康共；\n非汝有咎，\n比于罰。\n\n予若籲懷茲新邑，\n亦惟汝故，\n以丕從厥志。\n\n今予將試以汝遷，\n安定厥邦。\n汝不憂朕心之攸困，\n乃咸大不宣乃心，\n欽念以忱；動予一人。\n\n爾惟自鞠自苦；\n若乘舟，\n汝弗濟，\n臭厥載。\n爾忱不屬，\n惟胥以沈。\n不其或稽，\n自怒曷瘳？\n\n汝不謀長\n以思乃災；\n汝誕勸憂。\n今其有今罔後，\n汝何生在上？\n\n今予命汝一，\n無起穢\n以自臭，\n恐人倚乃身、\n迂乃心。\n\n予迓續乃命于天；\n予豈汝威？\n用奉畜汝眾。\n\n予念我先神后之勞爾先；\n予丕克羞爾，\n用懷爾然。\n\n失于政，\n陳于茲，\n高后丕乃崇\n降罪疾，\n曰：\n『曷虐朕民！』\n\n汝萬民乃不生生，\n暨予一人猷同心；\n先后丕降與汝罪疾，\n曰：\n『曷不暨朕幼孫有比！』\n故有爽德，\n自上其罰汝，\n汝罔能迪。\n\n古我先后\n既勞乃祖乃父，\n汝共作我畜民。\n汝有戕，則在乃心，\n我先后綏乃祖乃父；\n乃祖乃父，\n乃斷棄汝，\n不救乃死。\n\n茲予有亂政同位，\n具乃貝玉；\n乃祖先父\n丕乃告我高后曰：\n『作丕刑于朕孫！』\n迪高后丕乃崇\n降弗祥。\n\n嗚呼！今予告汝不易，\n永敬大恤，\n無胥絕遠；\n汝分猷念以相從，\n各設中于乃心。\n\n乃有不吉不迪，\n顛越不恭，\n暫遇姦宄；\n我乃劓殄滅之，\n無遺育，\n無俾易種于茲新邑！\n\n往哉，生生！\n今予將試以汝遷，\n永建乃家。」\n\n"}
{"id": "KR1b0001_020", "series": "KR1b0001", "text": "\n\n盤庚既遷，\n奠厥攸居。\n乃正厥位，\n綏爰有眾。\n\n曰：\n「無戲怠，懋建\n大命。\n\n今予其敷心腹腎腸，\n歷告爾百姓于朕志。\n罔罪爾眾，\n爾無共怒，\n協比讒言予一人。\n古我先王，將多于前功，\n適于山；\n用降我凶德，\n嘉績于朕邦。\n\n今我民用蕩析離居，\n罔有定極。\n爾謂朕\n『曷震動萬民以遷』，\n\n肆上帝將復我高祖之德，\n亂越我家。\n朕及篤敬，\n恭承民命，\n用永地于新邑。\n\n肆予沖人，\n非廢厥謀，\n各\n弔由靈。非敢違卜，\n用宏茲賁。\n\n嗚呼！邦伯、師長、\n百執事之人，\n尚皆隱哉。\n\n予其懋簡相爾，\n念敬我眾。\n\n朕不肩好貨；\n敢恭生生、\n鞠人、謀人之保居，\n敘欽。\n\n今我既羞告爾于朕志，\n若否，罔有弗欽。\n\n無總于貨寶，\n生生自庸。\n\n式敷民德，\n永肩一心。」\n\n"}
{"id": "KR1b0001_021", "series": "KR1b0001", "text": "\n\n高宗夢得說，\n使百工營求諸野，\n得諸傅巖。\n作《說命》三篇。\n\n王宅憂，\n亮陰三祀，\n既免喪，\n其惟弗言。\n群臣咸諫于王曰：\n嗚呼！\n知之曰明哲，\n明哲實作則。\n天子惟君萬邦，\n百官承式，\n「王言，惟作命；\n不言，臣下罔攸稟令。」\n\n王庸作書以誥曰：\n「以台正于四方，\n台恐德弗類，\n茲故弗言。」\n恭默思道。\n夢帝賚予良弼，\n其代予言。\n乃審厥象，\n俾以形旁求于天下。\n說築傅巖之野，\n惟肖；\n爰立作相，\n王置諸其左右。\n\n命之曰：\n朝夕納誨，\n以輔台德。\n「若金，\n用汝作礪；\n若濟巨川，\n用汝作舟楫；\n若歲大旱，\n用汝作霖雨。\n啟乃心，\n沃朕心。\n若藥弗瞑眩，\n厥疾弗瘳；\n若跣弗視地，\n厥足用傷。」\n\n惟暨乃僚，\n罔不同心，\n以匡乃辟。\n俾率先王，\n迪我高后，\n以康兆民。\n嗚呼！\n欽予時命，\n其惟有終。\n\n說復于王曰：\n「惟木從繩則正，\n后從諫則聖。」\n后克聖，\n臣不命其承，\n疇敢不祗若王之休命。\n\n"}
{"id": "KR1b0001_022", "series": "KR1b0001", "text": "\n\n惟說命總百官，\n乃進于王曰：\n「嗚呼！\n明王奉若天道，\n建邦設都，\n樹后王君公，\n承以大夫師長，\n不惟逸豫，\n惟以亂民。」\n\n惟天聰明，\n惟聖時憲，\n惟臣欽若，\n惟民從乂。\n「惟口起羞，\n惟甲冑起戎，\n惟衣裳在笥，\n惟干戈省厥躬。」\n王惟戒茲，\n允茲克明，\n乃罔不休。\n\n惟治亂在庶官，\n官不及私昵，\n惟其能。\n「爵罔及惡德」，\n惟其賢。\n慮善以動，\n動惟厥時。\n有其善，\n喪厥善；\n矜其能，\n喪厥功。\n\n惟事事乃其有備，\n有備無患。\n無啟寵納侮，\n無恥過作非。\n惟厥攸居，\n政事惟醇。\n「黷于祭祀，\n時謂弗欽。\n禮煩則亂，\n事神則難。」\n\n王曰：\n「旨哉！」\n說！「乃言惟服」，\n乃不良于言，\n予罔聞于行。\n說拜稽首\n曰：\n「非知之艱，\n行之惟艱。\n王忱不艱，\n允恊于先王成德。\n惟說不言\n有厥咎。\n\n"}
{"id": "KR1b0001_023", "series": "KR1b0001", "text": "\n\n王曰：\n來汝說！\n台小子舊學于甘盤，\n既乃遯于荒野，\n入宅于河，\n自河徂亳。\n暨厥終罔顯。\n爾惟訓于朕志，\n若作酒醴，\n爾惟麴糱；\n「若作和羹，\n爾惟鹽梅。」\n「爾交脩予，\n罔予棄。」\n予惟克邁乃訓。\n\n說曰：\n王！\n人求多聞，\n時惟建事。\n學于古訓乃有獲。\n事不師古\n以克永世，\n匪說攸聞。\n「惟學\n遜志，務時敏，\n厥脩乃來。」\n\n允懷于茲，\n道積于厥躬。\n惟\n「斅學半」，\n「念終始典于學」，\n厥德脩罔覺。\n監于先王成憲，\n其永無愆。\n惟說式克欽承，\n旁招俊乂，\n列于庶位。\n\n王曰：\n嗚呼！\n說！\n四海之內，\n咸仰朕德，\n時乃風。\n股肱惟人，\n良臣惟聖。\n昔先正保衡作我先王。\n乃曰：\n予弗克俾厥后惟堯舜，\n其心愧恥，\n若撻于市。\n\n一夫不獲，\n則曰時予之辜。\n佑我烈祖，\n格于皇天。\n爾尚明保予，\n罔俾阿衡專美有商。\n惟后非賢不乂，\n惟賢非后不食。\n其爾克紹乃辟于先王，\n永綏民。\n\n說拜稽首曰：\n敢對揚天子之休命。\n\n"}
{"id": "KR1b0001_024", "series": "KR1b0001", "text": "\n\n高宗祭成湯，\n有飛雉升鼎耳而雊，\n祖己訓諸王。\n作《高宗肜日》、《高宗之訓》。\n\n高宗肜日，\n越有雊雉。\n\n祖己曰：\n「惟先格王，\n正厥事。」\n\n乃訓于王，曰：\n「惟天監下民，\n典厥義。\n降年有永有不永；\n非天夭民，\n民中絕命。\n\n民有不若德、\n不聽罪，\n天既付命\n正厥德，\n乃曰：\n『其如台。』\n\n嗚呼！王嗣敬民。\n罔非天胤\n典，祀無豐[禮]于昵。」\n\n"}
{"id": "KR1b0001_025", "series": "KR1b0001", "text": "\n\n殷始咎周，\n周人乘黎，\n祖伊恐，\n奔告于受。\n作《西伯戡黎》。\n\n西伯既戡黎，\n祖伊恐，\n奔告于王。\n\n曰：\n「天子，天既訖我殷命。\n格人元龜，罔敢知吉。\n非先王不相我後人，\n惟王淫虐用自絕。\n\n故天棄我，\n不有康食。\n不虞天性，\n不迪率典。\n\n今我民罔弗欲喪，\n曰：『天曷不降威？\n大命不摯。』\n今王其如台？」\n\n王曰：「嗚呼！\n我生不有命在天？」\n\n祖伊反，曰：\n「嗚呼！乃罪多參在上，\n乃能責命于天。\n\n殷之即喪，\n指乃功；\n不無戮于爾邦。」\n\n"}
{"id": "KR1b0001_026", "series": "KR1b0001", "text": "\n\n殷既錯天命。\n微子作誥父師、少師。\n\n微子若曰：\n「父師、少師，\n殷其弗或亂\n正四方？\n我祖厎遂陳于上。\n我用沈酗于酒，\n用亂敗厥德于下。\n\n殷罔不小大，\n好草竊姦宄；\n卿士師師非度，\n凡有辜罪，\n乃罔恆獲。\n小民方興，\n相為敵讎。\n今殷其淪喪，\n若涉大水，\n其無津涯。\n殷遂喪，越至于今。」\n\n曰：\n「父師、少師，\n我其發出狂？\n吾家耄，遜于荒。\n今爾無指告予，\n顛隮，若之何其？」\n\n父師若曰：\n「王子，天毒\n降災荒殷邦，\n\n方興沈酗于酒。乃罔畏畏，\nA4咈其耇長、\n舊有位人。\n\n今殷民乃攘竊神祇之犧牷牲\n用，\n以容，將食無災。\n\n降監殷民\n用乂，\n讎斂，召敵讎不怠。\n罪合于一，\n多瘠罔詔。\n\n商今其有災，\n我興受其敗。\n商其淪其典喪，\n我罔為臣僕。\n詔王子出迪，\n我舊云，刻子；\n王子弗出，\n我乃顛隮。\n\n自靖，人自獻于先王；\n我不顧行遯。」\n\n"}
{"id": "KR1b0001_027", "series": "KR1b0001", "text": "\n\n惟十有一年\n武王伐殷。\n一月戊午\n師渡孟津。\n作《泰誓》三篇。\n\n惟十有三年春，\n大會于孟津。\n王曰：\n嗟\n我友邦冢君。越我御事庶士。\n明聽誓！\n\n惟天地萬物父母，\n惟人萬物之靈，\n亶聰明\n作元后，\n元后作民父母。\n今商王受\n弗敬上天，\n降災下民；\n沈湎冒色，\n敢行暴虐；\n罪人以族，\n官人以世。\n惟宮室臺榭陂池侈服\n以殘害于爾萬姓。\n\n焚炙忠良，\n刳剔孕婦。\n皇天震怒，\n命我文考\n肅將天威，\n大勳未集。\n\n肆予小子發\n以爾友邦冢君\n觀政于商。\n惟受罔有悛心，\n「乃夷居\n弗事上帝神祇，\n遺厥先宗廟弗祀。」\n犧牲粢盛，\n既于凶盜，\n「乃曰：\n吾有民有命，\n罔懲其侮。」\n\n「天佑下民，\n作之君，\n作之師，\n惟其克相上帝，\n寵綏四方。\n有罪無罪，\n予曷敢有越厥志！」\n\n同力\n度德，\n同德\n度義。\n「受有臣億萬。\n惟億萬心。\n予有臣三千。\n惟一心。」\n商罪貫盈，\n天命誅之；\n予弗順天，\n厥罪惟鈞。\n\n予小子夙夜祗懼，\n受命文考，\n類于上帝，\n宜于冢土，\n以爾有眾\n厎天之罰。\n天矜于民，\n「民之所欲，\n天必從之。」\n爾尚弼予一人，\n永清四海，\n時哉弗可失。\n\n"}
{"id": "KR1b0001_028", "series": "KR1b0001", "text": "\n\n惟戊午，\n王次于河朔，\n群后以師畢會。\n王乃徇師而誓，曰：\n嗚呼！\n西土有眾，\n咸聽朕言：\n\n我聞吉人為善，\n「惟日不足」；\n凶人為不善，\n亦惟日不足。\n今商王受\n力行無度，\n「播棄犂老」。\n昵比罪人，\n淫酗肆虐，\n臣下化之。\n朋家作仇，\n脅權相滅。\n無辜籲天，\n穢德彰聞。\n\n惟天惠民，\n惟辟奉天。\n有夏桀弗克若天，\n流毒下國，\n天乃佑命成湯，\n降黜夏命。\n惟受罪浮于桀，\n剝喪元良，\n賊虐諫輔。\n\n「謂己有天命，\n謂敬不足行，\n謂祭無益，\n謂暴無傷。\n厥監惟不遠，\n在彼夏王。」\n天其以予乂民，\n「朕夢協朕卜，\n襲于休祥，\n戎商必克。」\n\n「受有億兆夷人，\n離心離德；\n予有亂臣十人，\n同心同德。」\n「雖有周親，\n不如仁人。」\n「天視自我民視，\n天聽自我民聽。」\n「百姓有過，\n在予一人。」\n「今朕必往」。\n\n「我武惟揚，\n侵于之疆，\n取彼凶殘，\n我伐用張，\n于湯有光。」\n「勗哉夫子」！\n罔或無畏，\n寧執非敵，\n百姓懍懍，\n「若崩厥角」。\n嗚呼！\n乃一德一心，\n立定厥功，\n惟克永世。\n\n"}
{"id": "KR1b0001_029", "series": "KR1b0001", "text": "\n\n時厥明，\n王乃大巡六師，\n明誓眾士。\n王曰：\n嗚呼！\n我西土君子！\n「天有顯道」，\n厥類惟彰。\n今商王受\n狎侮五常，\n荒怠弗敬，\n自絕于天，\n結怨于民。\n\n斮朝涉之脛，\n剖賢人之心。\n作威殺戮，\n毒痡四海。\n崇信姦回，\n放黜師保。\n屏棄典刑，\n囚奴正士。\n郊社不修，\n宗廟不享。\n作奇技淫巧以悅婦人。\n「上帝弗順，\n祝降時喪。」\n\n爾其孜孜，\n奉予一人，\n恭行天罰。\n古人有言曰：\n撫我則后，\n虐我則讎。\n獨夫受洪惟作威，\n乃汝世讎。\n\n「樹德務滋，\n除惡務本。」\n肆予小子誕以爾眾士\n殄殲乃讎。\n爾眾士其尚迪果毅\n以登乃辟。\n功多有厚賞，\n不迪有顯戮。\n\n嗚呼！\n「惟我文考若日月之照臨，\n光于四方，\n顯于西土。」\n「惟我有周，誕受多方。」\n「予克受，\n非予武，\n惟朕文考無罪。\n受克予，\n非朕文考有罪，\n惟予小子無良。」\n\n"}
{"id": "KR1b0001_030", "series": "KR1b0001", "text": "\n\n武王戎車三百兩，\n虎賁三百人，\n與受戰于牧野。\n作《牧誓》。\n\n時甲子昧爽，\n王朝至于商郊牧野，\n乃誓。\n王左杖黃鉞，\n右秉白旄以麾。\n曰：\n「逖矣西土之人！」\n\n王曰：\n「嗟！我友邦冢君，\n御事：司徒、\n司馬、司空，\n亞、旅、師氏，\n千夫長、百夫長，\n\n及庸、蜀、羌、髳、微、盧、彭、濮人。\n\n稱爾戈，\n比爾干，\n立爾矛，\n予其誓。」\n\n王曰：\n「古人有言曰：\n『牝雞無晨。\n牝雞之晨，惟家之索。』\n\n今商王受惟婦言是用。\n昏棄厥肆\n祀弗荅；\n昏棄厥遺王\n父母弟\n不迪。\n乃惟四方之多罪逋逃，\n是崇是長，\n是信是使，\n是以為大夫卿士；\n俾暴虐于百姓，\n以姦宄于商邑。\n\n今予發惟共行天之罰。\n今日之事，\n不愆于六步、七步，\n乃止齊焉。\n夫子勗哉！\n\n不愆于四伐、\n五伐、\n六伐、\n七伐，\n乃止齊焉。\n勗哉夫子！\n尚桓桓，\n如虎、\n如貔、\n如熊、\n如羆，\n于商郊。\n弗迓克奔，\n以役西土。\n勗哉夫子！\n爾所弗勗，\n其于爾躬有戮！」\n\n"}
{"id": "KR1b0001_031", "series": "KR1b0001", "text": "\n武王伐殷。\n往伐。歸獸\n識其政事。\n作《武成》。\n\n「惟一月壬辰，\n旁死魄，\n越翼日癸巳，\n王朝步自周，\n于征伐商。」\n\n厥四月\n哉生明，\n王來自商，\n至于豐。\n乃偃武修文，\n「歸馬于華山之陽，\n放牛于桃林之野，\n示天下弗服。」\n\n丁未，\n祀于周廟，\n邦甸侯衛，\n駿奔走，\n執豆籩。\n越三日\n庚戌，\n柴望，\n大告武成。\n既生魄，\n庶邦冢君暨百工\n受命于周。\n\n王若曰：\n嗚呼！\n群后！\n惟先王建邦啟土，\n公劉克篤前烈，\n至于大王，肇基王迹，\n王季其勤王家。\n我文考文王克成厥勳，\n誕膺天命，\n以撫方夏。\n「大邦畏其力，\n小邦懷其德。」\n惟九年，\n大統未集。\n予小子其承厥志，\n\n厎商之罪，\n告于皇天后土，所過名山大川。\n曰：\n惟有道曾孫周王發，\n將有大正于商。\n今商王受無道，\n暴殄天物，\n害虐烝民，\n「為天下逋逃主，\n萃淵藪。」\n予小子既獲仁人，\n敢祗承上帝，\n以遏亂略。\n華夏蠻貊，\n罔不率俾，\n\n恭天成命。\n「肆予東征，\n綏厥士女。\n惟其士女，\n篚厥玄黃，\n昭我周王，\n天休震動，\n用附我大邑周。」\n惟爾有神，\n尚克相予，以濟兆民，\n無作神羞。\n\n「既戊午，師逾孟津。」\n癸亥，陳于商郊，\n俟天休命，\n甲子昧爽，\n受率「其旅若林，\n會于牧野。」\n罔有敵于我師。\n前徒倒戈，\n攻于後以北。\n「血流漂杵」，\n「一戎衣，\n天下大定。」\n乃反商政，\n政由舊。\n\n釋箕子囚，\n封比干墓，\n式商容閭。\n散鹿臺之財，\n發鉅橋之粟，\n大賚于四海，\n而萬姓悅服。\n\n列爵惟五，\n分土惟三，\n建官惟賢，\n位事惟能。\n重民五教，\n惟食喪祭。\n惇信明義，\n崇德報功，\n垂拱而天下治。\n\n"}
{"id": "KR1b0001_032", "series": "KR1b0001", "text": "\n\n武王勝殷，\n殺受，\n立武庚，\n以箕子歸。\n作《洪範》。\n\n惟十有三祀，\n王訪于箕子。\n王乃言曰：\n「嗚呼！\n箕子。\n惟天陰騭下民，\n相協厥居，\n我不知其彝倫攸敘。」\n\n箕子乃言曰：\n「我聞在昔\n鯀陻洪水，\n汩陳其五行。\n帝乃震怒，\n不畀洪範九疇，\n彝倫攸斁。\n鯀則殛死，\n禹乃嗣興。\n天乃錫禹洪範九疇，\n彝倫攸敘。\n\n初一曰五行，\n次二曰敬用五事，\n次三曰農用八政，\n次四曰協用五紀，\n次五曰建用皇極，\n次六曰乂用三德，\n次七曰明用稽疑，\n次八曰念用庶徵，\n次九曰嚮用五福，\n威用六極。\n\n一、五行：\n一曰水，\n二曰火，\n三曰木，\n四曰金，\n五曰土。\n水曰潤下，\n火曰炎上，\n木曰曲直，\n金曰從革，\n土爰稼穡。\n\n潤下作鹹，\n炎上作苦，\n曲直作酸，\n從革作辛，\n稼穡作甘。\n\n二、五事：\n一曰貌，\n二曰言，\n三曰視，\n四曰聽，\n五曰思。\n貌曰恭，\n言曰從，\n視曰明，\n聽曰聰，\n思曰睿。\n\n恭作肅，\n從作乂，\n明作晢，\n聰作謀，\n睿作聖。\n\n三、八政：\n一曰食，\n二曰貨，\n三曰祀，\n四曰司空，\n五曰司徒，\n六曰司寇，\n七曰賓，\n八曰師。\n\n四、五紀：\n一曰歲，二曰月，\n三曰日，四曰星辰，\n五曰厤數。\n\n五、皇極：\n皇建其有極，\n斂時五福，\n用敷錫厥庶民，\n惟時厥庶民于汝極，錫\n汝保極。\n\n凡厥庶民，\n無有淫朋，\n人無有比德，\n惟皇作極。\n\n凡厥庶民，\n有猷有為有守，\n汝則念之。\n不協于極，\n不罹于咎，\n皇則受之。\n而康而色，曰：\n予攸好德，\n汝則錫之福，\n時人斯其惟皇之極。\n\n無虐煢獨\n而畏高明。\n\n人之有能有為，\n使羞其行，\n而邦其昌。\n凡厥正人，\n既富方穀，\n汝弗能使有好于而家，\n時人斯其辜。\n于其無好，\n汝雖錫之福，\n其作汝用咎。\n\n無偏無陂，\n遵王之義；\n無有作好，\n遵王之道；\n無有作惡，\n遵王之路。\n無偏無黨，\n王道蕩蕩；\n無黨無偏，\n王道平平；\n無反無側，\n王道正直。\n會其有極，\n歸其有極。\n曰皇極之敷言，\n是彝是訓，\n于帝其訓。\n\n凡厥庶民，\n極之敷言，\n是訓是行，\n以近天子之光。\n曰天子作民父母，\n以為天下王。\n\n六、三德：\n一曰正直，\n二曰剛克，\n三曰柔克。\n平康正直。\n彊弗友剛克，\n燮友柔克。\n沈潛剛克，\n高明柔克。\n\n惟辟作福，\n惟辟作威，\n惟辟玉食；\n臣無有作福作威玉食。\n\n臣之有作福作威\n玉食，\n其害于而家，\n凶于而國。\n人用側頗僻，\n民用僭忒。\n\n七、稽疑：\n擇建立卜筮人。\n乃命卜筮：\n\n曰雨，曰霽，\n曰圛，曰\n雺，曰克，\n\n曰貞，曰悔，\n\n凡七。卜五，\n占用二，\n衍忒。\n\n立時人作卜筮，\n三人占，\n則從二人之言。\n\n汝則有大疑，\n謀及乃心，\n謀及卿士，\n謀及庶人，\n謀及卜筮。\n\n洪範\n汝則從、\n龜從、筮從、\n卿士從、庶民從，\n是之謂大同。\n身其康彊，\n子孫其逢吉。\n\n汝則從、\n龜從、筮從、\n卿士逆、庶民逆，\n吉。\n卿士從、\n龜從、筮從、\n汝則逆、庶民逆，\n吉。\n\n庶民從、\n龜從、筮從、\n汝則逆、卿士逆，\n吉。\n汝則從、\n龜從、筮逆、\n卿士逆、庶民逆，\n作內，吉，\n作外，凶。\n龜筮共違于人，\n用靜，吉；\n用作，凶。\n\n八、庶徵：\n曰雨、曰暘、曰燠、曰寒、\n曰風、曰時。\n五者來備，\n各以其敘，\n庶草蕃廡。\n\n一極備，凶；\n一極無，凶。\n\n曰休徵：\n曰肅，時雨若；\n曰乂，時暘若；\n曰晢，時燠若；\n曰謀，時寒若；\n曰聖，時風若。\n曰咎徵：\n曰狂，恆雨若；\n曰僭，恆暘若；\n曰舒，恆燠若；\n曰急，恆寒若；\n曰蒙，恆風若。\n\n曰王省惟歲，\n卿士惟月，\n師尹惟日。\n\n歲、月、日時無易，\n百穀用成，\n乂用明，\n俊民用章，\n家用平康。\n\n日、月、歲時既易，\n百穀用不成，\n乂用昏不明，\n俊民用微，\n家用不寧。\n\n庶民惟星，\n星有好風，\n星有好雨。\n日月之行，\n則有冬有夏。\n月之從星，\n則以風雨。\n\n九、五福：\n一曰壽，\n二曰富，\n三曰康寧，\n四曰攸好德，\n五曰考終命。\n\n六極：\n一曰凶短折，\n二曰疾，\n三曰憂，\n四曰貧，\n五曰惡，\n六曰弱。」\n\n武王既勝殷，\n邦諸侯，\n班宗彝，\n作《分器》。\n\n"}
{"id": "KR1b0001_033", "series": "KR1b0001", "text": "\n西旅獻獒。\n太保作《旅獒》。\n\n「惟克商，\n遂通道于九夷八蠻。」\n西旅厎貢厥獒。\n太保乃作旅獒，\n用訓于王。\n\n曰：\n嗚呼！\n明王慎德，\n四夷咸賓，\n無有遠邇，\n畢獻方物，\n惟服食器用。\n王乃昭德之\n致于異姓之邦，\n無替厥服，\n「分寶玉于伯叔之國，\n時庸展親。」\n「人不易物，\n惟德其物。」\n德盛不狎侮，\n\n狎侮君子，\n罔以盡人心；\n狎侮小人，\n罔以盡其力。\n不役耳目，\n百度惟貞。\n玩人喪德，\n玩物喪志。\n\n志以道寧，\n言以道接。\n不作無益害有益，\n功乃成；\n不貴異物賤用物，\n民乃足。\n犬馬非其土性不畜，\n珍禽奇獸不育于國；\n不寶遠物，\n則遠人格；\n所寶惟賢，\n則邇人安。\n\n嗚呼！\n夙夜罔或不勤。\n不矜細行，\n終累大德。\n為山九仞，\n功虧一簣。\n允迪茲，\n生民保厥居，\n惟乃世王。\n\n巢伯來朝。\n芮伯作《旅巢命》。\n\n"}
{"id": "KR1b0001_034", "series": "KR1b0001", "text": "\n武王有疾。\n周公作《金縢》。\n\n既克商二年，\n王有疾，弗豫。\n\n二公曰：\n「我其為王穆卜？」\n\n周公曰：\n「未可以戚我先王。」\n\n公乃自以為功，\n為三壇同墠。\n為壇於南方北面，\n周公立焉。\n植璧秉珪，\n乃告大王、\n王季、文王。\n\n史乃冊祝曰：\n「惟爾元孫某，\n遘厲虐疾。\n若爾三王，\n寔有丕子之責\n于天，\n以旦代某之身。\n\n予仁若巧能，\n多材多藝，\n能事鬼神。\n乃元孫不若旦多材多藝，\n不能事鬼神。\n\n乃命于帝庭，\n敷佑四方，\n用能定爾子孫于下地；\n四方之民\n罔不祗畏。\n嗚呼！\n無墜天之降寶命，\n我先王亦永有依歸。\n\n今我即命于元龜，\n爾之許我，\n我其以璧與珪\n歸，俟爾命；\n爾不許我，\n我乃屏璧與珪。」\n\n乃卜三龜，\n一習吉。\n啟籥\n見書，\n乃并是吉。\n\n公曰：\n「體！王其\n罔害。\n予小子新命\n于三王，\n惟永終是圖。\n茲攸俟，\n能念予一人。」\n\n公歸，\n乃納冊于金縢之匱中。\n王翼日乃瘳。\n\n武王既喪，\n管叔及其群弟\n乃流言於國，曰：\n「公將不利於孺子。」\n\n周公乃告二公曰：\n「我之弗辟，\n我無以告我先王。」\n\n周公居東二年，\n則罪人斯得。\n\n于後，\n公乃為詩以貽王，\n名之曰《鴟鴞》。\n王亦未敢誚公。\n\n秋，大熟，\n未穫，\n天大雷電以風；\n禾盡偃，\n大木斯拔。\n邦人大恐，\n王與大夫盡弁\n以啟金縢之書，\n乃得周公所\n自以為功、\n代武王之說。\n\n二公及王\n乃問諸史與百執事，\n對曰：\n「信。噫！公命我勿敢言。」\n\n王執書以泣，曰：\n「其勿穆卜。\n昔公勤勞王家，\n惟予沖人弗及知。\n今天動威\n以彰周公之德，\n\n親迎惟朕小子其新逆，\n我國家禮亦宜之。」\n\n王出郊，\n天乃雨，反風，\n禾則盡起。\n二公命邦人，\n凡大木所偃，\n盡起而築之。\n歲則大熟。\n\n"}
{"id": "KR1b0001_035", "series": "KR1b0001", "text": "\n\n武王崩，\n三監及淮夷叛，\n周公相成王，\n將黜殷。\n作《大誥》。\n\n王若曰：\n「猷、大誥爾\n多邦，\n越爾御事。\n弗弔！\n天降割于我家，\n不少延！洪惟我幼沖人，\n嗣無疆大歷服。\n\n弗造哲\n迪民康，\n矧曰其有\n能格知天命？\n\n已！予惟小子\n若涉淵水，\n予惟往求朕攸濟。\n敷賁，\n敷前人受命，\n茲不忘大功！\n予不敢閉于天降威用。\n\n寧王遺我大寶龜，\n紹天明。\n即命，曰：\n『有大艱于西土，\n西土人亦不靜，\n越茲蠢。』\n\n殷小腆，\n誕敢紀其敘。\n天降威，\n知我國有疵，\n民不康，\n曰：\n『予復』，\n反鄙我周邦。\n\n今蠢，\n今翼日。\n民獻有十夫\n予翼，以于敉寧、武圖功。\n我有大事、休，\n朕卜并吉！\n\n肆予告我友邦君，\n越尹氏、\n庶士、\n御事，曰：\n『予得吉卜，\n予惟以爾庶邦，\n于伐殷逋播臣。』\n\n爾庶邦君、\n越庶士、御事\n罔不反，曰：\n『艱大，民不靜。\n亦惟在王宮、邦君室，\n越予小子考翼，\n不可征；\n王害。不違卜？』\n\n肆予沖人永思艱，曰：\n嗚呼！允蠢，\n鰥寡哀哉！\n予造天役遺\n大，投艱于朕身，\n越予沖人不卬自恤。\n義爾邦君，\n越爾多士、尹氏、御事，\n綏予曰：\n『無毖于恤，\n不可不成乃寧考圖功。』\n\n已！予惟小子，\n不敢替上帝命。\n天休于寧王，\n興我小邦周。\n寧王惟卜用，\n克綏受茲命。\n今天其相民，\n矧亦惟卜用。\n嗚呼！天明畏，\n弼我丕丕基！」\n王曰：「爾惟舊人，\n爾丕克遠省，\n爾知寧王若勤哉？\n天閟毖我成功所，\n予不敢不極卒寧王圖事。\n\n肆予大化誘我友邦君，\n天棐忱辭，\n其考我民，\n予曷其不于\n前寧人圖功攸終？\n天亦惟用勤毖我民，\n若有疾，\n予曷敢不于前\n\n寧人攸受休畢！」\n王曰：\n「若昔，朕其逝，\n朕言艱，日思。\n若考作室，\n既厎法，\n厥子乃弗肯堂，\n矧肯構？\n厥父菑，\n厥子乃弗肯播，\n矧肯穫？\n厥考其肯曰：\n『予有後，弗棄基。』\n肆予曷敢不越\n卬敉寧王大命？\n\n若兄考，\n乃有友伐厥子，\n民養其勸弗救？」\n\n王曰：\n「嗚呼！肆哉！爾庶邦君，\n越爾御事。\n爽邦由哲，\n亦惟十人，\n迪知上帝命。\n越天棐忱，\n爾時罔敢易法，\n矧今天降戾于周邦？\n惟大艱人，\n誕鄰胥伐于厥室，\n爾亦不知天命不易！\n\n予永念曰：\n天惟喪殷；若穡夫，\n予曷敢不終朕畝？\n天亦惟休于前寧人，\n\n予曷其極卜？\n敢弗于從？\n率寧人\n有指疆土？\n矧今卜并吉，\n肆朕誕以爾東征。\n天命不僣，\n卜陳惟若茲。」\n\n"}
{"id": "KR1b0001_036", "series": "KR1b0001", "text": "\n\n成王既黜殷命，\n殺武庚，\n命微子啟代殷後。\n作《微子之命》。\n\n王若曰：\n猷。\n殷王元子！\n惟稽古\n崇德象賢，\n統承先王，\n修其禮物，\n作賓于王家；\n與國咸休，\n永世無窮。\n\n嗚呼！\n乃祖成湯克「齊聖廣淵」。\n皇天眷佑，\n「誕受厥命」。\n撫民以寬，\n除其邪虐，\n功加于時，\n德垂後裔。\n爾惟踐修厥猷，\n舊有令聞。\n恪慎克孝，\n肅恭神人。\n\n「予嘉乃德，\n曰篤不忘。」\n「上帝時歆」，\n下民祗協，\n庸建爾于上公，\n尹茲東夏。\n欽哉！\n往敷乃訓，\n「慎乃服命」；\n率由典常，\n以蕃王室。\n\n弘乃烈祖，\n律乃有民，\n「永綏厥位」，\n毗予一人。\n世世享德，\n萬邦作式。\n俾我有周無斁。\n嗚呼！\n往哉惟休，\n「無替朕命」。\n\n唐叔得禾，\n異畝同穎，\n獻諸天子，\n王命唐叔歸周公于東。\n作《歸禾》。\n\n周公既得命禾，\n旅天子之命。\n作《嘉禾》。\n\n"}
{"id": "KR1b0001_037", "series": "KR1b0001", "text": "\n成王既伐管叔蔡叔，\n以殷餘民封康叔。\n作《康誥》、\n《酒誥》、《梓材》。\n\n惟三月\n哉生魄，\n周公初基\n作新大邑于東國洛，\n四方民大和會。\n侯、甸、男邦、采、衛，\n百工播民\n和，\n見士于周。\n周公咸勤，\n乃洪大誥治。\n\n王若曰：\n「孟侯，朕其弟小子封。\n\n惟乃丕顯考文王，\n克明德慎罰，\n\n不敢侮鰥寡，\n庸庸，祗祗，威威，顯民。\n用肇造我區夏\n越我一二邦，以修\n我西土，\n惟時怙\n冒，\n聞于上帝，\n帝休。\n\n天乃大命文王，\n殪戎殷，\n誕受厥命。\n越厥邦厥民，惟時敘，\n乃寡兄勗，\n肆汝小子封\n在茲東土。」\n\n王曰：\n「嗚呼！封。汝念哉！\n今民將在祗遹乃文考，\n紹聞衣德言。\n往敷求于殷先哲王，\n用保乂民。\n汝丕遠惟商耇成人，\n宅心知訓。\n\n別求聞由古先哲王，\n用康保民。\n弘于天，\n若德裕，乃身\n不廢在王命。」\n\n王曰：\n「嗚呼！小子封。\n恫瘝乃身，敬哉！\n天畏棐忱，\n民情大可見。\n小人難保，\n往盡乃心，\n無康好逸豫，\n乃其乂民。\n\n我聞曰：\n『怨不在大，\n亦不在小；\n惠不惠，\n懋不懋。』\n\n已！汝惟小子，\n乃服，惟弘\n王，應保殷民。\n亦惟助王宅天命，\n作新民。」\n\n王曰：\n「嗚呼！封。\n敬明乃罰。\n人有小罪\n非眚，乃惟終，\n自作不典；\n式爾，\n有厥罪小，\n乃不可不殺。\n\n乃有大罪\n非終，乃惟眚災，\n適爾\n既道極厥辜，\n時乃不可殺。」\n\n王曰：\n「嗚呼！封。\n有敘時，\n乃大明服，\n惟民其勑\n懋和。\n若有疾，\n惟民其畢棄咎。\n若保赤子，\n惟民其康乂。\n\n非汝封刑人殺人，\n無或刑人殺人。\n非汝封，\n又曰劓刖人，\n無或劓刖人。」\n\n王曰：\n「外事，\n汝陳時臬，司師，\n茲殷罰有倫。」\n\n又曰：\n「要囚，\n服念五六日，\n至于旬時，\n丕蔽要囚。」\n\n王曰：\n「汝陳時臬事，\n罰蔽殷彝；\n用其義刑義殺，\n勿庸以次汝封。\n乃汝盡遜，\n曰時敘；\n惟曰未有遜事。\n\n已！汝惟小子，\n未其有若汝封之心，\n朕心朕德惟乃知。\n\n凡民自得罪，\n寇攘姦宄，\n殺越人于貨，\n暋不畏死，\n罔弗憝。」\n\n王曰：「封，\n元惡大憝，\n矧惟不孝不友。\n子弗祗服厥父事，\n大傷厥考心；\n于父不能字厥子，\n乃疾厥子。\n于弟弗念天顯，\n乃弗克恭厥兄；\n\n兄亦不念鞠子哀，\n大不友于弟。\n惟弔茲，\n不于我政人得罪，\n天惟與我民彝大泯亂。\n曰：\n乃其速由文王作罰，\n刑茲無赦。\n\n不率大戛，\n矧惟外庶子、訓人，\n惟厥正人、\n越小臣、諸節；\n乃別播敷，\n造民大譽；弗念弗庸，\n瘝厥君。\n時乃引惡，\n惟朕憝。\n已！\n汝乃其速由茲義率殺。\n\n亦惟君惟長，\n不能厥家人，\n越厥小臣外正。\n惟威惟虐，\n大放王命；\n乃非德用乂。\n\n汝亦罔不克敬典，\n乃由裕民；\n惟文王之敬忌，\n乃裕民。\n曰：\n『我惟有及。』\n則予一人以懌。」\n\n王曰：\n「封！爽惟民迪吉康。\n我時其惟殷先哲王德，\n用康乂民\n作求。\n矧今民罔迪不適，\n不迪則罔政在厥邦。」\n\n王曰：\n「封，予惟不可不監，\n告汝德之說于罰之行。\n今惟民不靜，\n未戾厥心，\n迪屢未同；\n爽惟天其罰殛我，\n我其不怨。\n惟厥罪無在大，\n亦無在多，\n矧曰其尚顯聞于天。」\n\n王曰：\n「嗚呼！封。敬哉！\n無作怨，\n勿用非謀非彝，\n蔽時忱，\n丕則敏德。\n用康乃心，\n顧乃德。\n遠乃猷裕，\n乃以民寧，\n不汝瑕殄。」\n\n王曰：\n「嗚呼！肆汝小子封。\n惟命不于常；\n汝念哉！\n無我殄。享\n明乃服命，\n高乃聽，\n用康乂民。」\n\n王若曰：\n「往哉！封。\n勿替敬典；\n聽朕告汝，\n乃以殷民世享。」\n\n"}
{"id": "KR1b0001_038", "series": "KR1b0001", "text": "\n\n王若曰：\n「明大命于妹邦。\n\n乃穆考文王，\n肇國在西土。\n厥誥\n毖庶邦、庶士，\n越少正御事，\n朝夕曰：\n『祀茲酒。』\n惟天降命\n肇我民，惟元祀。\n\n天降威，\n我民用大亂喪德，\n亦罔非酒惟行。\n越小大邦用喪，\n亦罔非酒惟辜。\n\n文王誥教小子，\n有正、有事，\n無彝酒。\n越庶國飲，惟祀；\n德將，無醉。\n\n惟曰：\n『我民迪\n小子，惟土物愛，\n厥心臧，\n聰聽祖考之彝訓。\n越小大德，\n小子惟一。』\n\n妹土嗣爾股肱\n純，其藝黍稷，\n奔走事厥考厥長。\n肇牽車牛\n遠服賈，用\n孝養厥父母。\n厥父母慶，\n自洗腆，致用酒。\n\n庶士有正、\n越庶伯君子，\n其爾典聽朕教。\n爾大克羞耇惟君，\n爾乃飲食醉飽。\n丕惟曰：\n爾克永觀省；\n作稽中德。\n爾尚克羞饋祀，\n爾乃自介用逸。\n茲乃允惟王正事之臣；\n茲亦惟天若元德，\n永不忘在王家。」\n\n王曰：\n「封！我西土棐徂邦君、\n御事、小子，\n尚克用文王教，\n不腆于酒。\n故我至于今，\n克受殷之命。」\n\n王曰：\n「封！我聞惟曰：\n『在昔殷先哲王，\n迪畏天，顯小民，\n經德秉哲。\n自成湯咸至于帝乙，\n成王畏相。\n惟御事\n厥棐有恭，\n不敢自暇自逸，\n矧曰其敢崇飲？\n\n越在外服，\n侯、甸、男、衛邦伯；\n越在內服，\n百僚庶尹、\n惟亞、惟服、宗工，\n越百姓里居，\n罔敢湎于酒。\n不惟不敢，\n亦不暇。\n惟助成王德顯，\n越尹人祗辟。』\n\n我聞亦惟曰：\n『在今後嗣王酣身，\n厥命罔顯于民，祗\n保越怨不易，\n誕惟厥縱淫泆于非彝，\n用燕、喪威儀，\n民罔不衋傷心。\n\n惟荒腆于酒，\n不惟自息，乃逸。\n厥心疾很，\n不克畏死。\n辜在商邑，越殷國\n滅無罹。\n弗惟德馨香祀，登聞于天，\n誕惟民怨。\n\n庶群自酒，\n腥聞在上；\n故天降喪于殷，\n罔愛于殷，\n惟逸。\n天非虐，\n惟民自速辜。』」\n\n王曰：\n「封！予不惟若茲多誥。\n古人有言曰：\n『人無於水監，\n當於民監。』\n今惟殷墜厥命，\n我其可不大監撫于時。\n\n予惟曰：\n『汝劼毖殷獻臣，\n侯、甸、男、衛，\n矧太史友、\n內史友，\n越獻臣百宗工。\n矧惟爾事，\n服休、服采，\n\n矧惟若疇\n圻父，薄違農父，\n若保宏父，\n定辟，\n矧汝剛制于酒。』\n\n厥或誥曰：\n『群飲。』\n汝勿佚，\n盡執拘以歸于周，\n予其殺。\n\n又惟殷之迪諸臣、惟工，\n乃湎于酒，\n勿庸殺之，\n姑惟教之。\n\n有斯明享，\n乃不用我教辭，\n惟我一人弗恤，\n弗蠲乃事，\n時同于殺。」\n\n王曰：\n「封！汝典聽朕毖，\n勿辯乃司\n民湎于酒。」\n\n"}
{"id": "KR1b0001_039", "series": "KR1b0001", "text": "\n\n王曰：\n「封！以厥庶民暨\n厥臣、達大家；\n以厥臣達王，\n惟邦君。\n\n汝若恆越曰：\n『我有師師：\n司徒、司馬、司空、尹、旅。曰：\n予罔厲殺人。\n亦厥君先敬勞，\n肆徂厥敬勞。\n肆往，姦宄、殺人、\n歷人宥，\n肆亦見厥君事，\n戕敗人宥。』」\n\n王啟監，\n厥亂為民。\n曰：無胥戕，\n無胥虐，\n至于敬寡，\n至于屬婦，\n合由以容。\n王其效邦君、越御事，\n厥命曷以？\n引養引恬，\n自古王，若茲\n監罔攸辟。\n\n惟曰：\n若稽田，\n既勤敷菑，\n惟其陳修，\n為厥疆畎；\n若作室家，\n既勤垣墉，\n惟其塗\n塈茨；\n若作梓材，\n既勤樸斲，\n惟其塗丹雘。\n\n今王惟曰：\n先王既勤用明德，\n懷為夾；\n庶邦享，\n作兄弟，方來，\n亦既用明德。\n后式典，集\n庶邦丕享。\n\n皇天既付中國民，\n越厥疆土于先王，\n\n肆王惟德用\n和懌先後迷民。\n用懌先王受命。\n\n已！若茲監。惟曰：\n欲至于萬年，惟王子\n子孫孫永保民。\n\n"}
{"id": "KR1b0001_040", "series": "KR1b0001", "text": "\n\n成王在豐，\n欲宅洛邑，\n使召公先相宅。\n作《召誥》。\n\n惟二月既望，\n越六日乙未，\n王朝步自周，\n則至于豐。\n\n惟太保先周公相宅，\n越若來三月，\n惟丙午朏。\n越三日戊申，\n太保朝至于洛，卜宅。\n厥既得卜，\n則經營。\n\n越三日庚戌，\n太保乃以庶殷\n攻位于洛汭。\n越五日甲寅，位成。\n\n若翼日乙卯，\n周公朝至于洛，\n則達觀于新邑營。\n\n越三日丁巳，\n用牲于郊，\n牛二。\n越翼日戊午，\n乃社于新邑，\n牛一，羊一，豕一。\n\n越七日甲子，\n周公乃朝用書命\n庶殷侯、甸、男邦伯。\n\n厥既命殷庶，\n庶殷丕作。\n\n太保乃以庶邦冢君\n出取幣，\n乃復入，錫周公，\n曰：\n「拜手稽首，\n旅王若公。\n誥告庶殷，\n越自乃御事。\n\n嗚呼！皇天上帝，\n改厥元子\n茲大國殷之命。\n惟王受命，\n無疆惟休，\n亦無疆惟恤。\n嗚呼！曷其柰何弗敬！\n\n天既遐終大邦殷之命。\n茲殷多先哲王在天，\n越厥後王後民，\n茲服厥命；\n厥終智藏瘝在。\n夫知保抱\n攜持厥婦子，\n以哀籲天；\n徂厥亡，出執。\n嗚呼！天亦哀于四方民，\n其眷命用懋，\n王其疾敬德。\n\n相古先民有夏，\n天迪從子保；\n面稽天若，\n今時既墜厥命。\n今相有殷，\n天迪格保；\n面稽天若，\n今時既墜厥命。\n\n今沖子嗣，\n則無遺壽耇；\n曰其稽我古人之德，\n矧曰其有能稽謀自天。\n\n嗚呼！有王雖小，\n元子哉，\n其丕能諴于小民。\n今休；\n王不敢後用，\n顧畏于民碞。\n\n王來紹上帝，\n自服于土中。\n旦曰：\n『其作大邑，\n其自時配皇天；\n毖祀于上下，\n其自時中乂。\n王厥有成命，\n治民今休。』\n\n王先服殷御事，\n比介于我有周御事。\n節性，\n惟日其邁。\n\n王敬作所\n不可不敬德。\n\n我不可不監于有夏，\n亦不可不監于有殷。\n我不敢知曰，\n有夏服天命，\n惟有歷年；\n我不敢知曰，\n不其延，\n惟不敬厥德，\n乃早墜厥命。\n\n我不敢知曰，\n有殷受天命，\n惟有歷年；\n我不敢知曰，\n不其延。\n惟不敬厥德，\n乃早墜厥命。\n\n今王嗣受厥命，\n我亦惟茲二國命，\n嗣若功。\n王乃初服。\n\n嗚呼！若生子，\n罔不在厥初生；\n自貽哲命。\n今天其命哲，\n命吉凶，\n命歷年。\n知今我初服，\n宅新邑，\n\n肆惟王其疾敬德。\n王其德之用，\n祈天永命。\n\n其惟王\n勿以小民淫用非彝\n亦敢殄戮，\n用乂民\n若有功。\n\n其惟王\n位在德元，\n小民乃惟\n刑用于天下，\n越王顯。\n\n上下勤恤，\n其曰，我受天命，\n丕若有夏歷年，\n式勿替有殷歷年。\n欲王以小民受天永命。」\n\n拜手稽首曰：\n「予小臣敢以王之讎民、\n百君子、越友民，\n保受王威命明德。\n王末有成命，\n王亦顯。\n我非敢勤，\n惟恭奉幣，\n用供王\n能祈天永命。」\n\n"}
{"id": "KR1b0001_041", "series": "KR1b0001", "text": "\n召公既相宅，\n周公往營成周，\n使來告卜。\n作《洛誥》。\n\n周公拜手稽首曰：\n「朕復子明辟，\n\n王如弗敢及\n天基命定命，\n予乃胤保\n大相東土，\n其基作民明辟。\n\n予惟乙卯，朝至于洛師。\n我卜河朔黎水。\n我乃卜澗水東、\n瀍水西，\n惟洛食。\n我又卜瀍水東，\n亦惟洛食。\n伻來以圖、及獻卜。」\n\n王拜手稽首曰：\n「公，不敢不敬天之休，\n來相宅，\n其作周匹休。\n公既定宅，\n伻來，\n來，視予卜休恆吉；\n我二人共貞。\n公其以予\n萬億年敬天之休。\n拜手稽首誨言。」\n\n周公曰：\n「王肇稱殷禮，\n祀于新邑，\n\n咸秩無文。\n予齊百工，\n伻從王于周。\n予惟曰：\n庶有事。\n\n今王即命曰：\n『記功，\n宗以功作元祀。』\n惟命曰：\n『汝受命篤，弼丕，\n視功載，\n\n乃汝其悉自教工。』\n\n孺子其朋，\n孺子其朋，其往。\n無若火\n始燄燄，\n厥攸灼敘弗其絕。\n\n厥若彝及撫事。如予\n惟以在周工，往新邑。\n伻嚮即有僚，\n明作有功；\n惇大成裕，\n汝永有辭。」\n\n公曰：\n「已！汝惟沖子，\n惟終。\n\n汝其敬識百辟享，\n亦識其有不享。\n享多儀，\n儀不及物，\n惟曰不享。\n惟不役志于享。\n凡民惟曰不享，\n惟事其爽侮。\n\n乃惟孺子頒\n朕不暇。\n聽朕教汝于棐民彝，\n汝乃是不蘉，\n乃時惟不永哉。\n篤敘乃正父，\n罔不若予，\n不敢廢乃命。\n汝往敬哉。\n茲予其明農哉。\n彼裕，我民\n無遠用戾。」\n\n王若曰：\n「公明保予沖子。\n公稱丕顯德，\n以予小子\n揚文武烈，\n奉荅天命，\n和恆\n四方民，\n居師。\n\n惇宗將禮，\n稱秩元祀，\n咸秩無文。\n\n惟公德明光于上下，\n勤施于四方，\n旁作穆穆迓衡，\n不迷文武勤教。\n予沖子夙夜毖祀。」\n\n王曰：\n「公功棐迪篤，\n罔不若時。」\n\n王曰：\n「公，予小子其退\n即辟于周，\n命公後。\n\n四方迪亂，\n未定于宗禮，\n亦未克敉公功，\n\n迪將其後，\n監我士、師、工；\n誕保文武受民，\n亂為四輔。」\n\n王曰：\n「公定，予往已。\n公功肅將，祗歡，\n公無困哉。\n我惟無\n斁其康事，\n公勿替刑，\n四方其世享。」\n\n周公拜手稽首曰：\n「王命予來\n承保乃文祖受命民，\n越乃光烈考武王\n弘朕恭。\n\n孺子來相宅，\n其大惇典殷獻民，\n亂\n為四方新辟，\n作周、恭先。\n曰其自時中乂，\n萬邦咸休，\n惟王有成績。\n\n予旦以多子越御事\n篤前人成烈，\n荅其師；\n作周、孚先。\n考朕昭子刑，\n乃單文祖德。\n\n伻來毖殷\n乃命寧，予以秬鬯二卣，\n曰：\n『明禋，\n拜手稽首休享。』\n\n予不敢宿，\n則禋于文王武王。\n\n惠篤敘，\n無有遘自疾，\n萬年猒乃德，\n殷乃引考。\n\n王伻殷乃承敘，萬年，\n其永觀朕子懷德。」\n\n戊辰，王在新邑，烝\n祭歲。文王騂牛一，\n武王騂牛一。\n王命作冊。\n逸祝冊，\n惟告周公其後。\n王賓，殺、禋，咸格，\n王入太室祼。\n\n王命周公後，\n作冊，逸誥。\n在十有二月，\n惟周公誕保文武受命、\n惟七年。\n\n"}
{"id": "KR1b0001_042", "series": "KR1b0001", "text": "\n\n成周既成，\n遷殷頑民。\n周公以王命誥，\n作《多士》。\n\n惟三月，\n周公初于新邑洛，\n用告商王士。\n\n王若曰：\n「爾殷遺多士，\n弗弔，旻天大降喪于殷。\n我有周佑命，\n將天明威，致王罰，\n勑殷命，\n終于帝。\n\n肆爾多士，\n非我小國敢弋\n殷命。\n惟天不畀允\n罔固亂，\n弼我。\n我其敢求位？\n\n惟帝不畀。\n惟我下民秉為，\n惟天明畏。\n\n我聞曰：\n『上帝引逸。』\n有夏不適逸，\n則惟帝降格，\n嚮于時夏。\n弗克庸帝，\n大淫泆，有辭。\n惟時天罔念聞，\n厥惟廢元命，\n降致罰。\n\n乃命爾先祖成湯革夏，\n俊民甸四方。\n\n自成湯至于帝乙，\n罔不明德恤祀，\n\n亦惟天丕建\n保乂有殷。\n殷王亦罔敢失帝，\n罔不配天其澤。\n\n在今後嗣王，\n誕罔顯于天，\n矧曰其有聽念\n于先王勤家？\n誕淫厥泆，\n罔顧于天顯民祗。\n\n惟時上帝不保，\n降若茲大喪。\n\n惟天不畀不明厥德。\n\n凡四方小大邦喪，\n罔非有辭于罰。」\n\n王若曰：\n「爾殷多士，\n今惟我周王\n丕靈承帝事，\n\n有命曰：『割殷。』\n告勑于帝。\n\n惟我事不貳適，\n惟爾王家我適。\n\n予其曰：\n『惟爾洪無度，\n我不爾動，\n自乃邑。』\n\n予亦念天即于殷大戾，\n肆不正。」\n\n王曰：\n「猷，告爾多士。\n予惟時其遷居西爾。\n非我一人奉德不康寧，\n時惟天命，\n無違。\n朕不敢有後，\n無我怨。\n\n惟爾知，惟殷先人有冊有典，\n殷革夏命。\n\n今爾又曰：\n『夏迪簡在王庭，\n有服在百僚。』\n予一人惟聽用德，\n肆予敢求爾于天邑商。\n予惟率肆矜爾，\n非予罪，\n時惟天命。」\n\n王曰：\n「多士，\n昔朕來自奄，\n予大降爾四國民命。\n我乃明致天罰，\n移爾遐逖，\n比事臣我宗多遜。」\n\n王曰：\n「告爾殷多士，\n今予惟不爾殺，\n予惟時命有申。\n今朕作大邑于茲洛，\n予惟四方罔攸賓，\n亦惟爾多士攸服，\n奔走臣我，多遜。\n\n爾乃尚有爾土，\n爾乃尚寧幹止。\n\n爾克敬，\n天惟畀矜爾。\n爾不克敬，\n爾不啻不有爾土，\n予亦致天之罰于爾躬。\n\n今爾惟時宅爾邑，\n繼爾居，\n爾厥有幹\n有年于茲洛。\n爾小子乃興，\n從爾遷。」\n王曰。又曰：\n「時予。乃或言爾攸居。」\n\n"}
{"id": "KR1b0001_043", "series": "KR1b0001", "text": "\n\n周公作《無逸》。\n\n周公曰：\n「嗚呼！\n君子所其\n無逸。\n\n先知稼穡之艱難，\n乃逸；則知小人之依。\n\n相小人，\n厥父母勤勞稼穡，\n厥子乃不知稼穡之艱難，\n乃逸。乃諺。\n既誕，\n否則侮厥父母，曰：\n『昔之人無聞知。』」\n\n周公曰：\n「嗚呼！我聞曰：\n昔在殷王中宗，\n嚴恭寅畏\n天命自度，\n治民祗懼，\n不敢荒寧。\n肆中宗之享國\n七十有五年。\n\n其在高宗，\n時舊勞于外，\n爰暨小人，\n作其即位，\n乃或亮陰，\n三年不言。\n其惟不言，\n言乃雍。\n不敢荒寧，\n\n嘉靖殷邦。\n至于小大，\n無時或怨。\n肆高宗之享國\n五十有九年。\n\n其在祖甲，\n不義惟王，\n舊為小人。\n作其即位，\n爰知小人之依，\n能保惠于庶民，\n不敢侮鰥寡。\n肆祖甲之享國\n三十有三年。\n\n自時厥後\n立王，生則逸！\n生則逸！\n不知稼穡之艱難，\n不聞小人之勞，\n惟耽樂之從。\n自時厥後，\n亦罔或克壽，\n或十年，\n或七八年，\n或五六年，\n或四三年。」\n\n周公曰：\n「嗚呼！厥亦惟我周\n太王、\n王季，克自抑畏。\n\n文王卑服，\n即康功田功。\n\n徽柔懿恭，\n懷保小民，\n惠鮮鰥寡。\n自朝至于日中昃，\n不遑暇食，\n用咸和萬民。\n\n文王不敢盤于遊田，\n以庶邦惟正之共。文王受命惟中身，\n厥享國五十年。」\n\n周公曰：\n「嗚呼！\n繼自今嗣王，則其\n無淫于觀、于逸、于遊、于田，\n以萬民惟正之供。\n\n無皇曰：\n『今日耽樂。』\n乃非民攸訓，\n非天攸若，\n時人丕則有愆。\n無若殷王\n受之迷亂，\n酗于酒德哉。」\n\n周公曰：\n「嗚呼！我聞曰：\n『古之人猶胥訓告，\n胥保惠，\n胥教誨；\n民無或胥譸張為幻。』\n\n此厥不聽，\n人乃訓之；\n乃變亂先王之正刑，\n至于小大。\n民否，則厥心違怨；\n否則厥口詛祝。」\n\n周公曰：\n「嗚呼！自殷王中宗及高宗\n及祖甲，及我周文王，\n茲四人迪哲。\n\n厥或告之曰：\n『小人怨汝詈汝！』\n則皇\n自敬德。\n厥愆，曰：\n『朕之愆，允若時。』\n不啻不敢含怒。\n\n此厥不聽，\n人乃或譸張為幻。曰：\n『小人怨汝詈汝！』\n則信之。\n則若時，\n不永念厥辟。\n不寬綽厥心，\n亂罰無罪，\n殺無辜，\n怨有同，\n是叢于厥身。」\n\n周公曰：\n「嗚呼！嗣王其監于茲！」\n\n"}
{"id": "KR1b0001_044", "series": "KR1b0001", "text": "\n\n召公為保，\n周公為師，\n相成王，為左右。\n召公不說。\n周公作《君奭》。\n\n周公若曰：「君奭，\n\n弗弔，天降喪于殷，\n殷既墜厥命。\n我有周既受，\n我不敢知曰\n厥基永孚于休。\n若天棐忱，\n我亦不敢知曰\n其終出于不祥。\n\n嗚呼！君！已曰\n時我。\n我亦不敢寧于上帝命，\n弗永遠念天威。越我民\n罔尤違，惟人在\n我後嗣子孫，\n大弗克恭上下，\n遏佚前人光，在家\n不知，天命不易。\n天難諶，\n乃其墜命，\n\n弗克經歷，嗣前人\n恭明德。\n\n在今予小子旦，\n非克有正，迪\n惟前人光，\n施于我沖子。」\n\n又曰：\n「天不可信，\n我迪\n惟寧王德延，\n天不庸釋于文王受命。」\n\n公曰：\n「君奭，我聞在昔\n成湯既受命，\n時則有若伊尹，\n格于皇天。\n在太甲，\n時則有若保衡。\n\n在太戊，\n時則有若伊陟、臣扈，\n格于上帝。\n巫咸乂王家。\n在祖乙，\n時則有若巫賢。\n在武丁，\n時則有若甘盤。\n\n率惟茲有陳，\n保乂有殷；\n故殷禮陟配天，\n多歷年所。\n\n天惟純佑命，\n則商實百姓\n王人，罔不秉德\n明恤，小臣屏侯甸，\n矧咸奔走。\n惟茲惟德稱，\n用乂厥辟。\n故一人有事于四方，\n若卜筮，\n罔不是孚。」\n\n公曰：\n「君奭，天壽平格，\n保乂有殷；\n有殷嗣天滅威。\n今汝永念，\n則有固命，\n厥亂\n明我新造邦。」\n\n公曰：\n「君奭，在昔\n上帝割申勸寧王\n之德，\n其集大命于厥躬？\n\n惟文王尚克修和我有夏。\n亦惟有若虢叔，\n有若閎夭。\n有若散宜生，\n有若泰顛，\n有若南宮括。」\n\n又曰：\n「無能往來，\n茲迪彝教，\n文王蔑德降于國人。\n\n亦惟純佑秉德，\n迪知天威，\n乃惟時昭文王，\n迪見冒，聞于上帝，\n惟時受有殷命哉。\n\n武王\n惟茲四人尚迪有祿。\n後暨武王誕將天威，\n咸劉厥敵。\n惟茲四人昭武王\n惟冒，丕單稱德。\n\n今在予小子旦，\n若游大川，\n予往暨汝奭其濟\n小子同未在位，\n誕無我責？收\n罔勗不及，\n耇造德不降，我\n則鳴鳥不聞，\n矧曰其有能格？」\n\n公曰：\n「嗚呼！君，肆其監于茲，\n我受命無疆惟休，\n亦大惟艱。\n告君乃猷裕，\n我不以後人迷。」\n\n公曰：\n「前人敷乃心，\n乃悉命汝，\n作汝民極。\n曰：\n『汝明勗偶王，在亶。\n乘茲大命，\n惟文王德，丕承\n無疆之恤。』」\n\n公曰：\n「君，告汝朕允，\n保奭。\n其汝克敬以予監于殷喪大否，\n肆念我天威。\n\n予不允惟若茲誥？\n予惟曰：『襄我二人，\n汝有合哉。』\n言曰：\n『在時二人。』天休滋至，\n惟時二人弗戡。\n其汝克敬德，\n在明我俊民，\n讓後人于丕時。\n\n嗚呼！篤棐時二人，\n我式克至于今日休。\n我咸成文王功于不怠，\n丕冒，海隅出日，\n罔不率俾。」\n\n公曰：\n「君，\n予不惠若茲多誥，\n予惟用閔于天越民。」\n公曰：\n「嗚呼！君，惟乃知民德\n亦罔不能厥初，\n惟其終。\n祗若茲，\n往敬用治。」\n\n"}
{"id": "KR1b0001_045", "series": "KR1b0001", "text": "\n\n蔡叔既沒，\n王命蔡仲\n踐諸侯位。\n作《蔡仲之命》。\n\n惟周公位冢宰，\n正百工。\n群叔流言，\n「乃致辟管叔于商，\n囚蔡叔于郭鄰」，\n以車七乘，\n降霍叔于庶人，\n三年不齒。\n「蔡仲克庸祗德，\n周公以為卿士。\n叔卒，\n乃命諸王，邦之蔡。」\n\n王若曰：\n小子胡！\n惟爾率德改行，\n克慎厥猷；\n肆予命爾侯于東土，\n\n往即乃封。敬哉！\n爾尚蓋前人之愆，\n惟忠惟孝。\n爾乃邁迹自身，\n克勤無怠\n以垂憲乃後。\n率乃祖文王之彝訓，\n「無若爾考之違王命」。\n\n「皇天無親，\n惟德是輔。」\n民心無常，\n惟惠之懷。\n為善不同，\n同歸于治；\n為惡不同，\n同歸于亂。\n\n爾其戒哉！\n「慎厥初，\n惟厥終，\n終以不困。」\n不惟厥終，\n終以困窮。\n懋乃攸績，\n睦乃四鄰，\n以蕃王室，\n以和兄弟。\n康濟小民，\n\n率自中。\n無作聰明亂舊章。\n詳乃視聽，\n罔以側言改厥度，\n則予一人汝嘉。\n王曰：\n嗚呼！\n小子胡，\n汝往哉！\n「無荒棄朕命」。\n\n成王東伐淮夷，\n遂踐奄，\n作《成王政》。\n\n成王既踐奄，\n將遷其君於蒲姑，\n周公告召公，\n作《將蒲姑》。\n\n"}
{"id": "KR1b0001_046", "series": "KR1b0001", "text": "\n成王歸自奄，\n在宗周，\n誥庶邦。\n作《多方》。\n\n惟五月丁亥，\n王來自奄，\n至于宗周。\n\n周公曰：\n「王若曰：\n『猷！告爾四國多方，\n惟爾殷侯尹民。\n我惟大降爾命，\n爾罔不知。\n\n洪惟天之命，\n弗永寅念于祀。\n\n惟帝降格于夏，\n有夏誕厥逸，\n不肯慼言于民；\n乃大淫昏，\n不克終日勸于帝之迪，\n乃爾攸聞。\n\n厥圖帝之命，\n不克開于民之麗；\n乃大降罰，\n崇亂有夏，\n因甲于內亂。\n不克靈承于旅，\n罔丕惟進之恭，\n洪舒于民。\n亦惟有夏之民\n叨懫，日欽\n劓割夏邑。\n\n天惟時求民主，\n乃大降顯休命于成湯，\n刑殄有夏。\n\n惟天不畀純，\n乃惟以爾多方之義民\n不克永于多享。\n惟夏之恭多士\n大不克明保享于民，\n乃胥惟虐于民；\n至于百為，大不克開。\n\n乃惟成湯克以爾多方，\n代夏，作民主。\n\n慎厥麗，乃勸。\n厥民刑，用勸。\n\n以至于帝乙\n罔不明德慎罰，\n亦克用勸。\n\n要囚，殄戮多罪，\n亦克用勸。\n開釋無辜，\n亦克用勸。\n\n今至于爾辟，\n弗克以爾多方享天之命。』\n\n嗚呼！王若曰：\n『誥告爾多方，\n非天庸釋有夏，\n非天庸釋有殷。\n\n乃惟爾辟\n以爾多方\n大淫，圖天之命，\n屑有辭。\n\n乃惟有夏\n圖厥政，\n不集于享；\n天降時喪，\n有邦間之。\n\n乃惟爾商後王\n逸厥逸，\n圖厥政，\n不蠲烝，\n天惟降時喪。\n\n惟聖罔念作狂，\n惟狂克念作聖。\n天惟五年須暇之\n子孫，誕作民主；\n罔可念聽。\n\n天惟求爾多方，\n大動以威，\n開厥顧天。\n惟爾多方\n罔堪顧之。\n\n惟我周王\n靈承于旅，\n克堪用德，\n惟典神天。\n天惟式教我用休，\n簡畀殷命，\n尹爾多方。\n\n今我曷敢多誥？\n我惟大降爾四國民命。\n\n爾曷不忱裕之于爾多方？\n爾曷不夾介乂我周王，\n享天之命？\n今爾尚宅爾宅，\n畋爾田，\n爾曷不惠王熙天之命？\n\n爾乃迪屢不靜，\n爾心未愛，\n爾乃不大宅天命，\n爾乃屑播天命。\n爾乃自作不典，\n圖忱于正。\n\n我惟時其教告之，\n我惟時其戰要囚之，\n至于再，至于三。\n乃有不用我降爾命，\n我乃其大罰殛之。\n非我有周秉德不康寧，\n乃惟爾自速辜。』\n\n王曰：\n『嗚呼！猷，告爾有方多士、\n暨殷多士，\n今爾奔走臣我監五祀。\n\n越惟有胥伯小大多正，\n爾罔不克臬。\n自作不和，\n爾惟和哉；\n爾室不睦，\n爾惟和哉。\n爾邑克明，\n爾惟克勤乃事；\n\n爾尚不忌于凶德，\n亦則以穆穆在乃位。\n克閱于乃邑、謀介。\n\n爾乃自時洛邑，\n尚永力畋爾田，\n天惟畀矜爾。\n我有周惟其大介賚爾，\n迪簡在王庭，\n尚爾事，\n有服在大僚。』\n\n王曰：\n『嗚呼！多士，\n爾不克勸忱我命，\n爾亦則惟不克享，\n凡民惟曰不享。\n爾乃惟逸惟頗，\n大遠王命；\n則惟爾多方探天之威，\n我則致天之罰，\n離逖爾土。』\n\n王曰：\n『我不惟多誥，\n我惟祗告爾命。』\n\n又曰：\n『時惟爾初；不克敬于和，\n則無我怨。』」\n\n"}
{"id": "KR1b0001_047", "series": "KR1b0001", "text": "\n\n周公作《立政》。\n\n周公若曰：\n「拜手稽首，\n告嗣天子王矣。」\n用咸戒于王，曰：\n「王左右常伯、\n常任、準人、\n綴衣、\n虎賁。」\n周公曰：\n「嗚呼！\n休茲，知恤鮮哉！\n\n古之人迪惟有夏，\n乃有室大競，\n籲俊尊上帝，\n迪知忱恂于九德之行。\n乃敢告教厥后曰：\n『拜手稽首后矣。』\n曰：\n『宅乃事，\n宅乃牧，\n宅乃準，\n茲惟后矣。\n謀面用丕訓德，\n則乃宅人，\n茲乃三宅無義民。』\n\n桀德惟乃弗作往任，\n是惟暴德、\n罔後。\n\n亦越成湯陟，\n丕釐上帝之耿命。\n乃用三有宅，\n克即宅；\n曰三有俊，\n克即俊。\n嚴惟丕式，克用三宅\n三俊。\n其在商邑，\n用協于厥邑；\n其在四方，\n用丕式見德。\n\n嗚呼！其在受德暋，\n惟羞刑暴德之人，\n同于厥邦；\n乃惟庶習逸德之人，\n同于厥政。\n帝欽罰之，\n乃伻我有夏，\n式商受命\n奄甸萬姓。\n\n亦越文王、武王，\n克知三有宅心，\n灼見三有俊心；\n以敬事上帝，\n立民長伯。\n\n立政：\n任人、準夫、牧，作三事。\n\n虎賁、綴衣、趣馬、小尹，\n左右攜僕、百司庶府。\n\n大都、小伯、\n藝人、表臣、百司，\n太史、尹伯、庶常吉士。\n\n司徒、司馬、司空、亞、旅。\n\n夷、微、盧、烝。三亳、阪尹。\n\n文王惟克厥宅心，\n乃克立茲常事、司牧人，\n以克俊有德。\n\n文王罔攸兼\n于庶言。\n庶獄、庶慎，\n惟有司之牧夫，\n\n是訓用違。庶獄、庶慎，\n文王罔敢知于茲。\n\n亦越武王率惟敉功，\n不敢替厥義德；\n率惟謀從容德，\n以竝受此丕丕基。\n\n嗚呼！孺子王矣！\n繼自今我其立政、立事。\n準人、牧夫，\n我其克灼知厥若，\n丕乃俾亂；\n相我受民，\n和我庶獄、庶慎。\n時則勿有間之，\n\n自一話一言。\n我則末惟成德之彥，\n以乂我受民。\n\n嗚呼！予旦\n已受人之徽言，\n咸告孺子王矣！\n繼自今文子文孫，\n其勿誤于庶獄、庶慎，\n惟正是乂之。\n\n自古商人，\n亦越我周文王，\n立政、立事：牧夫、準人，\n則克宅之，\n克由繹之，\n茲乃俾乂。\n\n國則罔有立政\n用憸人，\n不訓于德，\n是罔顯在厥世。\n繼自今立政，\n其勿以憸人，\n其惟吉士\n用勱相我國家。\n\n今文子文孫，\n孺子王矣。\n其勿誤于庶獄，\n惟有司之牧夫。\n\n其克詰爾戎兵，\n以陟禹之迹。\n方行天下，\n至于海表，\n罔有不服。\n以覲文王之耿光，\n以揚武王之大烈。\n\n嗚呼！繼自今後王立政，\n其惟克用常人。」\n\n周公若曰：\n「太史！\n司寇蘇公！式\n敬爾由獄，\n以長我王國。\n茲式有慎，\n以列用中罰。」\n\n"}
{"id": "KR1b0001_048", "series": "KR1b0001", "text": "\n\n成王既黜殷命，\n滅淮夷，\n還歸在豐。\n作《周官》。\n\n惟周王撫萬邦，\n巡侯甸，\n四征弗庭，\n綏厥兆民。\n六服群辟，\n罔不承德。\n歸于宗周，\n董正治官。\n\n王曰：\n若昔大猷，\n制治于未亂，\n保邦于未危。\n曰：\n唐虞稽古，\n建官惟百，\n內有百揆四岳，\n外有州牧侯伯。\n\n庶政惟和，\n「萬國咸寧」。\n夏商官倍，\n亦克用乂。\n明王立政，\n不惟其官，\n惟其人。\n今予小子\n祗勤于德，\n夙夜不逮。\n仰惟前代時若\n訓，\n迪厥官。\n\n「立太師、太傅、太保，\n茲惟三公。」\n論道經邦，\n燮理陰陽。\n「官不必備，\n惟其人。」\n「少師、少傅、少保，\n曰三孤」。\n貳公弘化，\n寅亮天地，\n弼予一人。\n冢宰掌邦治，\n統百官，\n均四海。\n\n司徒掌邦教，\n敷五典，\n擾兆民。\n宗伯掌邦禮，\n治神人，\n和上下。\n司馬掌邦政，\n統六師，\n平邦國。\n司寇掌邦禁，\n詰姦慝，\n刑暴亂。\n司空掌邦土，\n居四民，\n時地利。\n\n六卿分職，\n各率其屬\n以倡九牧，\n阜成兆民。\n六年\n五服一朝。\n又六年，\n王乃時巡。\n考制度于四岳，\n諸侯各朝于方岳，\n大明黜陟。\n\n王曰：\n嗚呼！\n凡我有官君子，\n欽乃攸司，\n慎乃出令，\n令出惟行\n弗惟反。\n以公滅私，\n民其允懷。\n\n學古入官，\n「議事以制」，\n政乃不迷。\n其爾典常作之師，\n無以利口亂厥官。\n蓄疑敗謀，\n怠忽荒政，\n不學牆面，\n莅事惟煩。\n\n戒爾卿士，\n功崇惟志，\n業廣惟勤，\n惟克果斷，\n乃罔後艱。\n位不期驕，\n祿不期侈。\n恭儉惟德，\n「無載爾偽」。\n作德，\n心逸日休；\n作偽，\n心勞日拙。\n\n「居寵思危」，\n罔不惟畏，\n「弗畏入畏」。\n推賢讓能，\n庶官乃和；\n不和政厖。\n舉能其官，\n惟爾之能；\n稱匪其人，\n惟爾不任。\n\n王曰：\n嗚呼！\n「三事暨大夫」，\n敬爾有官，\n亂爾有政，\n以佑乃辟，\n永康兆民，\n萬邦惟無斁。\n\n成王既伐東夷，\n肅慎來賀，\n王俾榮伯作《賄肅慎之命》。\n\n周公在豐，\n將沒，\n欲葬成周，\n公薨，\n成王葬于畢，\n告周公。\n作《亳姑》。\n\n"}
{"id": "KR1b0001_049", "series": "KR1b0001", "text": "\n周公既沒，\n命君陳分正東郊成周。\n作《君陳》。\n\n王若曰：\n君陳！\n惟爾令德孝恭。\n「惟孝友于兄弟，\n克施有政。」\n命汝尹茲東郊，\n敬哉！\n昔周公師保萬民，\n民懷其德。\n往慎乃司，\n茲率厥常，\n懋昭周公之訓，\n惟民其乂。\n\n我聞曰：\n至治馨香，\n感于神明。\n「黍稷非馨，\n明德惟馨。」\n爾尚式時周公之猷訓，\n惟日孜孜，\n無敢逸豫。\n\n「凡人未見聖，\n若不克見；\n既見聖，\n亦不克由聖。」\n爾其戒哉！\n「爾惟風，\n下民惟草。」\n圖厥政，\n莫或不艱。\n有廢有興，\n「出入自爾師，\n虞庶言同則繹。」\n\n「爾有嘉謀嘉猷，\n則入告爾后于內，\n爾乃順之于外。\n曰：\n斯謀斯猷\n惟我后之德。\n嗚呼！\n臣人咸若時，\n惟良顯哉。」\n\n王曰：\n君陳！\n爾惟弘周公丕訓，\n無依勢作威，\n無倚法以削。\n寬而有制，\n從容以和。\n殷民在辟，\n予曰辟，\n爾惟勿辟；\n予曰宥，\n爾惟勿宥，\n惟厥中。\n\n有弗若于汝政，\n弗化于汝訓，\n辟以止辟，乃辟。\n狃于姦宄，\n敗常亂俗，\n三細不宥。\n爾無忿疾于頑，\n「無求備于一夫」，\n「必有忍，\n其乃有濟。」\n有容，\n德乃大。\n\n簡厥修，\n亦簡其或不修；\n進厥良，\n以率其或不良。\n惟民生厚，\n因物有遷。\n違上所命，\n從厥攸好。\n爾克敬典在德，\n時乃罔不變，\n允升于大猷。\n惟予一人膺受多福，\n其爾之休，\n終有辭於永世。\n\n"}
{"id": "KR1b0001_050", "series": "KR1b0001", "text": "\n\n成王將崩，\n命召公畢公率諸侯相康王。\n作《顧命》。\n\n惟四月\n哉生魄，\n王不懌。\n\n甲子，\n王乃洮頮\n水；\n相被冕服，\n憑玉几。\n\n乃同召太保奭、\n芮伯、彤伯、畢公、\n衛侯、毛公、師氏、\n虎臣、百尹、御事。\n\n王曰：\n「嗚呼！疾大漸，\n惟幾。\n病日臻，\n既彌留，\n恐不獲誓言嗣，\n玆予審訓命汝。\n\n昔君文王武王\n宣重光，奠麗\n陳教，則肄，\n肄不違，\n用克達殷集大命。\n\n在後之侗，\n敬迓天威，\n嗣守文武大訓，\n無敢昏逾。\n\n今天降疾、殆，\n弗興弗悟。\n爾尚明時朕言，\n用敬保元子釗，\n弘濟于艱難。\n\n柔遠能邇，\n安勸小大庶邦。\n\n思夫人自亂\n于威儀，\n爾無以釗冒貢于非幾。」\n\n玆既受命，還，\n出綴衣于庭。\n越翼日乙丑，王崩。\n\n太保命仲桓、南宮毛，\n俾爰\n齊侯呂伋，以二干戈、\n虎賁百人逆子釗\n於南門之外；\n延入翼室，恤宅宗。\n丁卯，命作冊度。\n\n越七日癸酉，\n伯相命士須材。\n\n狄設黼扆、綴衣。\n\n牖間南嚮，敷重篾席、\n黼純，\n華玉仍几。\n\n西序東嚮，\n敷重厎席、綴純，\n文貝仍几。\n\n東序西嚮，\n敷重豐席、畫純，\n雕玉仍几。\n\n西夾南嚮，\n敷重筍席、玄紛純，\n漆仍几。\n\n越玉五重：陳寶，\n赤刀、大訓、\n弘璧、琬琰在西序；\n大玉、夷玉、\n天球、河圖\n在東序；\n胤之舞衣、大貝、鼖鼓\n在西房；\n兌之戈、和之弓、\n垂之竹矢在東房。\n\n大輅在賓階面，\n綴輅在阼階面，\n先輅在左塾之前，\n次輅在右塾之前。\n\n二人雀弁，執惠，\n立于畢門之內；\n四人綦弁，執戈、上刃，\n夾兩階戺；\n一人冕，執劉，\n立于東堂；\n一人冕，執鉞，\n立于西堂；\n一人冕，執戣，\n立于東垂；\n一人冕，執瞿，\n立于西垂；\n一人冕，執銳，\n立于側階。\n\n王麻冕黼裳，\n由賓階隮。\n卿士邦君\n麻冕蟻裳，\n入即位。\n\n太保、太史、太宗\n皆麻冕彤裳。\n太保承介圭，\n上宗\n奉同、瑁，\n由阼階隮。\n太史秉書，\n由賓階隮，\n御王冊命。\n\n曰：\n「皇后憑玉几，\n道揚末命，\n命汝嗣訓，\n臨君周邦；\n率循大卞，\n燮和天下，\n用荅揚文武之光訓。」\n\n王再拜，\n興。荅曰：\n「眇眇予末小子，\n其能而亂\n四方，\n以敬忌天威。」\n\n乃受同、瑁，\n王三宿，三祭，\n三咤。上\n宗曰：「饗」。\n\n太保受同，\n降，盥。\n以異同，秉璋以酢。\n授宗人同；拜，\n王荅拜。\n\n太保受同，祭，\n嚌，宅。\n授宗人同，拜，\n王荅拜。\n\n太保降。\n收。\n諸侯出廟門俟。\n\n"}
{"id": "KR1b0001_051", "series": "KR1b0001", "text": "\n\n康王既尸天子。\n遂誥諸侯。\n作《康王之誥》。\n\n王出在應門之內，\n太保率西方諸侯\n入應門左，\n畢公率東方諸侯\n入應門右，\n皆布乘黃朱。\n賓稱奉圭兼幣曰：\n「一二臣衛，\n敢執壤奠。」\n皆再拜稽首。\n王義嗣德荅\n拜。\n\n太保暨芮伯\n咸進，相揖，\n皆再拜稽首曰：\n「敢敬告天子，\n皇天改大邦殷之命，\n惟周文武\n誕受羑若，\n克恤西土。\n\n惟新陟王，\n畢恊賞罰，\n戡定厥功，\n用敷遺後人休。\n今王敬之哉。\n張皇六師。\n無壞我高祖寡命。」\n\n王若曰：\n「庶邦侯、甸、男、衛，\n惟予一人釗報誥。\n\n昔君文武丕平富，\n不務咎，\n厎至齊信，\n用昭明于天下。\n則亦有熊羆之士，\n不二心之臣，\n保乂王家，\n用端命于上帝。\n皇天用訓厥道，\n付畀四方，\n\n乃命建侯樹屏，\n在我後之人。\n今予一二伯父\n尚胥暨顧，\n綏爾先公之臣服于先王。\n雖爾身在外，\n乃心罔不在王室。\n用奉恤厥若，\n無遺鞠子羞。」\n\n群公既皆聽命，\n相揖，趨出，\n王釋冕，反喪服。\n\n"}
{"id": "KR1b0001_052", "series": "KR1b0001", "text": "\n\n康王命作冊畢，\n分居里，\n成周郊。\n作《畢命》。\n\n「惟十有二年\n六月庚午\n朏。」\n越三日壬申，\n「王朝步自宗周，\n至于豐。」\n以成周之眾\n命畢公保釐東郊。\n\n王若曰：\n嗚呼！\n父師！\n惟文王武王，敷大德于天下，\n用克受殷命。\n惟周公左右先王，\n「綏定厥家」。\n毖殷頑民，\n遷于洛邑，\n密邇王室，\n式化厥訓。\n\n既歷三紀，\n世變風移，\n四方無虞，\n予一人以寧。\n道有升降，\n政由俗革，\n不臧厥臧，\n民罔攸勸。\n惟公懋德，\n克勤小物，\n弼亮四世，\n正色率下，\n罔不祗師言。\n嘉績多于先王，\n予小子垂拱仰成。\n\n王曰：\n嗚呼！\n父師！\n今予祗命公以周公之事。\n往哉！\n「旌別淑慝，\n表厥宅里。」\n「彰善癉惡」，\n「樹之風聲」。\n弗率訓典，\n殊厥井疆，\n俾克畏慕。\n\n申畫郊圻，\n慎固封守，\n以康四海。\n政貴有恆，\n辭尚體要，\n不惟好異。\n商俗靡靡，\n利口惟賢，\n餘風未殄。\n公其念哉！\n\n我聞曰：\n世祿之家\n鮮克由禮。\n以蕩陵德，\n實悖天道。\n敝化奢麗，\n萬世同流，\n茲殷庶士，\n席寵惟舊，\n怙侈滅義，\n服美于人。\n\n驕淫矜侉，\n將由惡終；\n雖收放心，\n閑之惟艱。\n資富能訓，\n「惟以永年」。\n惟德惟義，\n時乃大訓。\n不由古訓，\n于何其訓？\n\n王曰：\n嗚呼！\n父師！\n邦之安危\n惟茲殷士；\n「不剛不柔」，\n厥德允修。\n惟周公克慎厥始，\n惟君陳克和厥中，\n惟公克成厥終。\n\n三后恊心，\n同底于道。\n道洽政治，\n「澤潤生民」。\n四夷左衽\n罔不咸賴。\n予小子永膺多福。\n公其惟時成周\n建無窮之基，\n亦有無窮之聞。\n\n子孫訓其成式，\n惟乂。\n嗚呼！\n罔曰弗克，\n惟既厥心；\n罔曰民寡，\n惟慎厥事。\n欽若先王成烈，\n以休于前政。\n\n"}
{"id": "KR1b0001_053", "series": "KR1b0001", "text": "\n\n穆王命君牙\n為周大司徒。\n作《君牙》。\n\n王若曰：\n嗚呼！\n君牙！\n惟乃祖乃父\n世篤忠貞，\n服勞王家，\n厥有成績，\n紀于太常。\n惟予小子，嗣守文武成康遺緒；\n亦惟先王之臣\n克左右亂四方。\n\n心之憂危，\n若蹈虎尾，\n涉于春冰。\n今命爾予翼，\n作股肱心膂。\n纘乃舊服，\n無忝祖考。\n弘敷五典，\n式和民則。\n爾身克正，\n罔敢弗正。\n民心罔中，\n惟爾之中。\n\n「夏暑雨，\n小民惟曰怨咨；\n冬祁寒，\n小民亦惟曰怨咨。」\n厥惟艱哉！\n思其艱以圖其易，\n民乃寧。\n嗚呼！\n「丕顯哉\n文王謨！\n丕承哉\n武王烈！\n\n啟佑我後人，\n咸以正罔缺。」\n爾惟敬明乃訓，\n用奉若于先王。\n「對揚文武之光命」，\n追配于前人。\n\n王若曰：\n君牙！\n乃惟由先正舊典時式，\n民之治亂在茲。\n率乃祖考之攸行，\n昭乃辟之有乂。\n\n"}
{"id": "KR1b0001_054", "series": "KR1b0001", "text": "\n\n穆王命伯冏\n為周太僕正。\n作《冏命》。\n\n王若曰：\n伯冏！\n惟予弗克于德，\n嗣先人宅丕后。\n怵惕惟厲，\n中夜以興，\n思免厥愆。\n昔在文武，聰明齊聖。\n小大之臣\n咸懷忠良。\n\n其侍御僕從，\n罔匪正人。\n以旦夕承弼厥辟，\n出入起居，\n罔有不欽。\n發號施令，\n罔有不臧。\n下民祗若，\n萬邦咸休。\n\n「惟予一人無良」，\n實賴左右前後有位之士，\n匡其不及，\n繩愆糾謬，\n格其非心，\n俾克紹先烈。\n今予命汝作大正，\n正于群僕侍御之臣。\n懋乃后德，\n交修不逮。\n\n慎簡乃僚，\n無以巧言令色\n便辟側媚，\n其惟吉士。\n僕臣正，\n厥后克正；\n僕臣諛，\n厥后自聖。\n\n后德惟臣，\n不德惟臣。\n爾無昵于憸人，\n充耳目之官，\n迪上以非先王之典。\n非人其吉，\n惟貨其吉，\n若時，「瘝厥官」，\n惟爾大弗克祗厥辟，\n惟予汝辜。\n\n王曰：\n嗚呼！\n欽哉！\n永弼乃后于彝憲。\n\n"}
{"id": "KR1b0001_055", "series": "KR1b0001", "text": "\n\n呂命，穆王訓夏贖刑。\n作《呂刑》。\n\n惟呂命。\n王享國百年\n耄荒，度作刑\n以詰四方。\n\n王曰：\n「若古有訓，\n蚩尤惟始作亂，\n延及于平民。\n罔不寇賊，\n鴟義姦宄，\n奪攘矯虔。\n\n苗民弗用靈，\n制以刑；\n惟作五虐之刑，\n曰法。\n殺戮無辜。\n爰始淫為劓刖椓黥；\n越茲麗刑并制，\n罔差有辭。\n\n民興胥漸，\n泯泯棼棼；\n罔中于信，\n以覆詛盟。\n虐威庶戮，方\n告無辜于上。\n上帝監民，\n罔有馨香，德\n刑發聞惟腥。\n\n皇帝哀矜庶戮之不辜，\n報虐以威，\n遏絕苗民，\n無世在下。\n\n乃命重黎\n絕地天通，\n罔有降格。\n群后\n之逮在下，\n明明棐常，\n鰥寡無蓋。\n\n皇帝清問下民，\n鰥寡有辭于苗。\n德威惟畏，\n德明惟明。\n\n乃命三后\n恤功于民：\n伯夷降典，\n折民惟刑；\n禹平水土，\n主名山川；\n稷降播種，\n農殖嘉穀。\n三后成功，\n惟殷于民。\n\n士制百姓\n于刑之中，\n以教祗德。\n\n穆穆在上，\n明明在下，\n灼于四方，\n罔不惟德之勤。\n故乃明于刑之中，\n率乂于民棐彝。\n\n典獄，非訖于威，\n惟訖于富。\n敬忌，\n罔有擇言在身。\n惟克天德，\n自作元命，\n配享在下。」\n\n王曰：\n「嗟！四方司政典獄。\n非爾惟作天牧？\n今爾何監？\n非時伯夷播刑之迪？\n其今爾何懲？\n惟時苗民\n匪察于獄之麗；\n罔擇吉人，觀于五刑之中；\n\n惟時庶威奪貨，\n斷制五刑\n以亂無辜。\n上帝不蠲，\n降咎于苗；\n苗民無辭于罰，\n乃絕厥世。」\n\n王曰：\n「嗚呼！念之哉！\n伯父、伯兄，仲叔季弟，\n幼子、童孫，\n皆聽朕言，\n庶有格命。\n今爾罔不由慰，\n日勤，\n爾罔或戒不勤。\n天齊于民，\n俾我，一日\n非終，惟終在人。\n\n爾尚敬逆天命，\n以奉我一人。\n雖畏勿畏，\n雖休勿休。\n惟敬五刑，\n以成三德。\n一人有慶，\n兆民賴之，\n其寧惟永。」\n\n王曰：\n「吁！來！有邦有土，\n告爾祥刑。\n在今爾安百姓，\n何擇、非人？\n何敬、非刑？\n何度、非及？\n\n兩造具備，\n師聽五辭。\n五辭簡孚，\n正于五刑。\n五刑不簡，\n正于五罰。\n五罰不服，\n正于五過。\n\n五過之疵，惟官，\n惟反，惟內，惟貨，\n惟來。\n其罪惟均，\n其審克之。\n\n五刑之疑有赦，\n五罰之疑有赦，\n其審克之。\n簡孚有眾，\n惟貌有稽；\n無簡不聽，\n具嚴天威。\n\n墨辟疑赦，\n其罰百鍰，\n閱實其罪。\n劓辟疑赦，\n其罰惟倍，\n閱實其罪。\n剕辟疑赦，\n其罰倍差，\n閱實其罪。\n宮辟疑赦，\n其罰六百鍰，\n閱實其罪。\n\n大辟疑赦，\n其罰千鍰，\n閱實其罪。\n墨罰之屬千，\n劓罰之屬千，\n剕罰之屬五百，\n宮罰之屬三百，\n大辟之罰其屬二百：\n五刑之屬三千。\n上下比罪，\n無僭亂辭，\n勿用不行；\n惟察惟法，\n其審克之。\n\n上刑適輕，\n下服。\n下刑適重，\n上服。\n輕重諸罰有權。\n刑罰世輕世重，\n惟齊非齊，有倫有要。\n\n罰懲非死，\n人極于病。\n非佞折獄，\n惟良折獄，\n罔非在中。\n察辭于差，\n非從惟從。\n哀敬折獄，\n\n明啟刑書\n胥占，\n咸庶中正。\n其刑其罰，\n其審克之。\n獄成而孚，\n輸而孚。\n其刑上備，\n有并兩刑。」\n\n王曰：\n「嗚呼！\n敬之哉，官伯族姓！\n朕言多懼。\n朕敬于刑，\n有德惟刑。\n今天相民，\n作配在下，\n明清于單辭。\n\n民之亂，\n罔不中\n聽獄之兩辭；\n無或私家于獄之兩辭。\n獄貨非寶，\n惟府辜功，\n報以庶尤。\n永畏惟罰，\n非天不中，\n惟人在命。\n天罰不極，\n庶民罔有令政在于天下。」\n\n王曰：\n「嗚呼！嗣孫！\n今往何監？\n非德于民之中，\n尚明聽之哉！\n哲人惟刑；\n無疆之辭，\n屬于五極；\n咸中有慶，\n受王嘉師，\n監于茲祥刑。」\n\n"}
{"id": "KR1b0001_056", "series": "KR1b0001", "text": "\n\n平王錫晉文侯秬鬯圭瓚。\n作《文侯之命》。\n\n王若曰：\n「父義和！\n丕顯文、武，\n克慎明德；\n昭升于上，\n敷聞在下；\n惟時，上帝\n集厥命于文王。\n亦惟先正，\n克左右昭事厥辟，\n越小大謀猷\n罔不率從，\n肆先祖懷在位。\n\n嗚呼！閔予小子\n嗣，造天丕愆；\n殄資澤于下民，\n侵戎，我國家純。\n即我御事，\n罔或耆壽\n俊在厥服，\n予則罔克。曰：\n『惟祖惟父\n其伊恤朕躬。』\n嗚呼！有績，\n予一人永綏在位。\n\n父義和！\n汝克昭乃顯祖。\n汝肇刑文武，\n用會紹乃辟，\n追孝于前文人。\n汝多修，扞我于艱，\n若汝，予嘉。」\n\n王曰：\n「父義和！\n其歸視爾師，\n寧爾邦。\n用賚爾秬鬯一卣；\n彤弓一，\n彤矢百；\n盧弓一，\n盧矢百，\n馬四匹。\n\n父往哉！\n柔遠能邇，\n惠康小民，\n無荒寧，\n簡恤爾都，\n用成爾顯德。」\n\n"}
{"id": "KR1b0001_057", "series": "KR1b0001", "text": "\n\n魯侯伯禽宅曲阜，\n徐夷並興，\n東郊不開，\n作《費誓》。\n\n公曰：\n「嗟！人\n無譁！聽命！\n徂茲淮夷、徐戎並興。\n\n善敹乃甲冑，\n敿乃干，\n無敢不弔！\n備乃弓矢，\n鍛乃戈矛，\n礪乃鋒刃，\n無敢不善！\n\n今惟淫舍牿牛馬。\n杜乃擭，\n敜乃\n穽，無敢傷牿。\n牿之傷，\n汝則有常刑。\n\n馬牛其風，\n臣妾逋逃，\n勿敢越逐。\n祗復之，\n我商賚汝。\n乃越逐，不復，\n汝則有常刑。\n無敢寇攘。\n踰垣牆，竊馬牛，\n誘臣妾，\n汝則有常刑。\n\n甲戌，我惟征徐戎。\n峙乃糗糧，\n無敢不逮；\n汝則有大刑。\n魯人三郊三遂，\n峙乃楨榦；\n甲戌，我惟築。\n無敢不供；\n汝則有\n無餘刑、\n非殺。\n\n魯人三郊三遂，\n峙乃芻茭，\n無敢不多。\n汝則有大刑。」\n\n"}
{"id": "KR1b0001_058", "series": "KR1b0001", "text": "\n\n秦穆公伐鄭。\n晉襄公帥師敗諸崤。\n還歸。\n作《秦誓》。\n\n公曰：\n「嗟！我士！\n聽無譁！\n予誓告汝群言之首。\n\n古人有言曰：\n『民訖自若\n是多盤。\n責人斯無難；\n惟受責俾如流，\n是惟艱哉。』\n\n我心之憂，\n日月逾邁，\n若弗云來。\n\n惟古之謀人，\n則曰未就予忌；\n惟今之謀人，\n姑將以為親。\n雖則云然，\n尚猷詢茲黃髮，\n則罔所愆。\n\n番番良士，\n旅力既愆，\n我尚有之。\n仡仡勇夫，\n射御不違，\n我尚不欲。\n惟截截善諞言，\n俾君子易辭，\n我皇多有之！\n\n昧昧我思之：\n如有一介臣，\n斷斷猗，無他技；\n其心休休焉，\n其如有容。\n\n人之有技，\n若己有之；\n人之彥聖，\n其心好之，\n不啻若自其口出，\n是能容之，\n以保我子孫\n黎民，亦職有利哉！\n\n人之有技，\n冒疾以惡之；\n人之彥聖，而違之，\n俾不達，\n是不能容，\n以不能保我子孫\n黎民，亦曰殆哉！\n\n邦之杌隉，曰由一人；\n邦之榮懷，\n亦尚一人之慶。」\n"}
{"id": "KR1b0001_059", "series": "KR1b0001", "text": "\n《九共》\n\n予辯下土，\n使民平平，\n使民無敖。\n\n《五子之歌》\n\n啟乃淫逸康樂，\n野于飲食，\n將將銘莧磬以力，\n湛濁于酒，\n渝食于野。\n萬舞翼翼，\n章聞于天，\n天用弗式。\n\n《胤征》\n\n厥匪玄黃，\n昭我周王。\n\n《帝告》\n\n施章乃服，\n明上下。\n\n《湯征》\n\n湯曰：\n「予有言，\n人視水見形，\n視民知治不。」\n伊尹曰：\n「明哉言！\n能聽道，\n乃進君國子民為善者，\n皆在王官；\n勉哉勉哉！」\n湯曰：\n「汝不能敬命，\n予大罰殛之，\n無有攸赦。」\n\n葛伯仇餉。\n湯一征，\n自葛始，\n天下信之。\n東面而征西夷怨，\n南面而征北狄怨。\n曰：\n「奚為後我？」\n「徯我后，\n后來其蘇。」\n\n《湯誓》\n\n聿求元聖，\n與之戮力同心，\n以治天下。\n\n予小子履，\n敢用玄牡，\n敢昭告于皇皇后帝，\n有罪不敢赦，\n帝臣不蔽，\n簡在帝心。\n朕躬有罪，\n無以萬方；\n萬方有罪，\n罪在朕躬。\n\n《仲虺之誥》\n\n我聞有夏，\n人矯天命于下，\n帝式是增，\n用爽厥師。\n\n諸侯自為得師者王，\n得友者霸，\n得疑者存，\n自為謀而莫己若者亡。\n\n亂者取之，\n亡者侮之。\n\n《湯誥》\n\n維三月，\n王自至於東郊，\n告諸侯群后：\n「毋不有功於民，\n勤力迺事，\n予乃大罰殛女，\n毋予怨！\n曰：古禹皋陶，\n久勞于外，\n其有功乎民，\n民乃有安。\n東為江，\n北為濟，\n西為河，\n南為淮；\n四瀆已脩，\n萬民乃有居。\n后稷降播，\n農殖百穀。\n三公咸有功于民，\n故后有立。\n昔蚩尤與其大夫作亂百姓，\n帝乃弗予，\n有狀。\n先王言不可不勉，\n曰：不道，\n毋之在國。\n女毋我怨。」\n\n《咸有壹德》\n\n惟尹躬及湯，\n咸有壹德。\n惟尹躬天見于西邑夏，\n自周有終，\n相亦惟終。\n\n《伊訓》\n\n惟太甲元年，\n十有二月乙丑朔，\n伊尹祀于先王，\n誕資有牧方明。\n\n天誅造攻自牧宮，\n朕載自亳。\n\n載孚在亳，\n征是三朡。\n\n《太甲》\n\n民非后，\n無能胥以寧，\n后非民，\n無以辟四方。\n\n毋越厥命以自覆也，\n若虞機張，\n往省括于厥度則釋。\n\n天作孽，\n猶可違；\n自作孽，\n不可活。\n\n顧諟天之明命。\n\n《說命》\n\n曰：\n「以余正四方，\n余恐德之不類，\n茲故不言。」\n曰：\n「若金，\n用女作礪；\n若津水，\n用女作舟；\n若天旱，\n用女作霖雨。\n啟乃心，\n沃朕心。\n若藥不瞑眩，\n厥疾不瘳；\n若跣不視地，\n厥足用傷。」\n\n念終始典于學。\n\n學學半。\n\n敬孫，\n務時敏，\n厥脩乃來。\n\n惟口起羞，\n惟甲冑起兵，\n惟衣裳在笥，\n惟干戈省厥躬。\n\n爵無及惡德，\n民立而正事，\n純而祭祀，\n是為不敬。\n事煩則亂，\n事神則難。\n\n《高宗之訓》\n\n三年，\n其惟不言，\n言乃讙。\n\n《大誓》\n\n紂夷之居，\n而不肯事上帝，\n棄闕其先神而不祀也。\n曰：\n「我民有命，\n毋僇其務，\n天不亦棄縱而不葆。」\n\n小人見姦巧，\n乃聞不言也，\n發罪鈞。\n\n紂有億兆夷人，\n亦有離德，\n余有亂臣十人，\n同心同德。\n\n紂有臣億萬人，\n亦有億萬之心，\n武王有臣三千而一心。\n\n天視自我民視，\n天聽自我民聽。\n\n民之所欲，\n天必從之。\n\n朕夢協朕卜，\n襲于休祥，\n戎商必克。\n\n文王若日若月，\n乍照光于四方于西土。\n\n予克紂，\n非予武；\n惟朕文考無罪。\n紂克予，\n非朕文考有罪；\n惟予小子無良。\n\n惡乎君子，\n天有顯德，\n其行甚章，\n為鑑不遠，\n在彼殷王。\n謂人有命，\n謂敬不可行，\n謂祭無益，\n謂暴無傷。\n上帝不常，\n九有以亡。\n上帝不順，\n祝降其喪。\n惟我有周，\n受之大帝。\n\n獨夫紂。\n\n我武惟揚，\n侵于之疆；\n則取于殘，\n殺伐用張，\n于湯有光。\n\n《武成》\n\n維一月壬辰，\n旁死霸，\n若翌日癸巳，\n武王乃朝步自周，\n于征伐紂。\n粵若來三月，\n既死霸，\n粵五日甲子，\n咸劉商王紂。\n惟四月，\n既旁生霸，\n粵六日庚戌，\n武王燎于周廟，\n翌日辛亥，\n祀于天位，\n粵五日乙卯，\n乃以庶國祀馘于周廟。\n\n血流浮杵。\n\n《嘉禾》\n\n周公奉鬯，\n立于阼階，\n延登。\n贊曰：\n「假王莅政，\n勤和天下。」\n\n父不慈，\n子不祗，\n兄不友，\n弟不共，\n不相及也。\n\n《周官》\n\n立太師、\n太傅、\n太保，\n茲惟三公。\n\n《君陳》\n\n爾有嘉謀嘉猷，\n入告爾君于內，\n女乃順之于外，\n曰：\n「此謀此猷，\n惟我君之德。」\n於乎！\n是惟良顯哉。\n\n未見聖，\n若己弗克見；\n既見聖，\n亦不克由聖。\n\n出入自爾師虞，\n庶言同。\n\n《畢命》\n\n惟十有二年六月，\n庚午朏，\n王命作策《豐刑》。\n\n《君牙》\n\n夏日暑雨，\n小民惟曰怨資；\n冬祁寒，\n小民亦惟曰怨。\n\n《蔡仲之命》\n\n王曰：\n「胡，\n無若爾考之違王命也。」\n\n《虞夏書》\n\n祇載見瞽瞍，\n夔夔齋栗。\n瞽瞍亦允若。\n\n堯子不肖，\n舜使居丹淵為諸侯，\n故號曰丹朱。\n\n洚水警余。\n\n禹七年水。\n\n禹抑鴻水，\n十三年過家不入門。\n陸行乘車，\n水行載舟，\n泥行蹈毳，\n山行即橋。\n\n皋陶邁種德。\n\n昏，\n墨，賊，\n殺。\n\n天子之德，\n廣運乃神，\n乃武乃文。\n\n地平天成。\n\n與其殺不辜，\n寧失不經。\n\n念茲在茲，\n釋茲在茲，\n名言茲在茲，\n允出茲在茲。\n惟帝念功。\n\n成允成功。\n\n戒之用休，\n董之用威，\n勸之以《九歌》，\n勿使壞。\n\n官占，\n唯能蔽志，\n昆命于元龜。\n\n眾非元后何戴？\n后非眾，\n無與守邦。\n\n一人三失，\n怨豈在明？\n不見是圖。\n\n關石和鈞，\n王府則有。\n\n遒人以木鐸徇于路，\n官師相規，\n工執藝事以諫。\n\n辰不集于房，\n瞽奏鼓，\n嗇夫馳，\n庶人走。\n\n惟彼陶唐，\n帥彼天常，\n有此冀方。\n今失其行，\n亂其紀綱，\n乃滅而亡。\n\n有窮后羿。\n\n《商書》\n\n從命而不拂，\n微諫而不倦，\n為上則明，\n為下則遜。\n\n嗚呼！\n古者有夏，\n方未有禍之時，\n百獸貞蟲，\n允及飛鳥，\n莫不比方，\n矧住人面，\n胡敢異心？\n山川鬼神，\n亦莫敢不寧，\n若能共允，\n住天下之合，\n下土之葆。\n\n湯五年旱。\n\n刑三百，\n罪莫重於不孝。\n\n五世之廟，\n可以觀怪；\n萬夫之長，\n可以生謀。\n\n以相陵懱。\n\n《周書》\n\n雖有周親，\n不如仁人。\n百姓有過，\n在予一人。\n\n天降下民，\n作之君，\n作之師，\n惟曰其助上帝，\n寵之四方。\n有罪無罪惟我在，\n天下曷敢有越厥志！\n\n大國畏其力，\n小國懷其德。\n\n皇天無親，\n惟德是輔。\n黍稷非馨，\n明德惟馨。\n民不易物，\n惟德繄物。\n\n粵三日丁亥。\n\n宮中之冘食。\n\n我有𢧸于西。\n\n來就惎惎。\n\n國無三年之食者，\n國非其國也；\n家無三年之食者，\n子非其子也。\n\n將欲敗之，\n必姑輔之；\n將欲取之，\n必姑予之。\n\n往者不可及，\n來者不可待，\n賢明其世，\n謂之天子。\n\n民，\n善之、\n則畜也，\n不善、\n則讎也。\n\n若臨深淵，\n若履薄冰。\n\n允哉允哉。\n\n掩雉不得，\n更順其風。\n\n上言者，\n下用也；\n下言者，\n上用也。\n\n必參而伍之。\n\n農不出則乏其食，\n工不出則乏其事，\n商不出則三寶絕，\n虞不出則財匱少。\n\n欲起無先。\n\n前車覆，\n後車戒。\n\n以左道事君者誅。\n\n記人之功，\n忘人之過，\n宜為君者也。\n\n天子見怪則修德，\n諸侯見怪則修政，\n卿大夫見怪則修職，\n士庶人見怪則修身。\n\n未詳時代逸《書》\n\n居安思危。\n\n聖有謨勳，\n明徵定保。\n\n聖作則。\n\n欲敗度，\n縱敗禮。\n\n孝乎惟孝，\n友于兄弟，\n施於有政。\n\n厥辟不辟，\n忝厥祖。\n\n丕顯哉文王謨！\n丕承哉武王烈！\n佑啟我後人，\n咸以正無缺。\n\n有攸不惟臣，\n東征；\n綏厥士女，\n篚厥玄黃，\n紹我周王見休；\n惟臣附于大邑周。\n\n必有忍也，\n若能有濟也。\n\n民可近也，\n而不可上也。\n\n先時者殺無赦，\n不逮時者殺無赦。\n\n德幾無小。\n\n紳之束之。\n\n既雕既琢，\n還歸其樸。\n\n樹德莫如滋，\n除害莫如盡。\n\n去邪無疑，\n任賢無貳。\n\n成功之下，\n不可久處。\n\n恃德者昌，\n恃力者亡。\n\n裕汝眾。\n\n太社唯松，\n東社唯柏，\n南社唯梓，\n西社唯栗，\n北社唯槐。\n\n三年一考，\n少黜以地。\n\n咨爾伯。\n\n黼黻衣，\n黃朱紼。\n\n慎始而敬終，\n終以不困。\n\n疑逸《書》\n\n堯曰：\n「咨爾舜！\n天之歷數在爾躬，\n允執其中。\n四海困窮，\n天祿永終。」\n\n放勳曰：\n「勞之，\n來之，\n匡之，\n直之，\n輔之，\n翼之，\n使自得之，\n又從而振德之。」\n\n舜往于田，\n號泣于旻天。\n\n帝使其子，\n九男二女，\n百官牛羊倉廩備，\n以事舜於畎畝之中。\n\n父母使舜完廩，\n捐階；\n瞽瞍焚廩。\n使浚井，\n出，從而揜之。\n象曰：\n「謨蓋都君，\n咸我績。\n牛羊父母，\n倉廩父母，\n干戈朕，\n琴朕，\n弤朕，\n二嫂使治朕棲。」\n象往入舜宮，\n舜在床琴。\n象曰：\n「鬱陶思君爾。」\n忸怩。\n舜曰：\n「惟茲臣庶，\n汝其于予治」。\n\n欲常常而見之，\n故源源而來，\n不及貢，\n以政接于有庳。\n\n伊尹曰：\n「予不狎于不順。」\n\n王曰：\n「無畏！\n寧爾也，\n非敵百姓也。」\n若崩厥角稽首。\n\n禹曰：\n「濟濟有眾，\n咸聽朕言。\n非惟小子，\n敢行稱亂；\n蠢茲有苗，\n用天之罰。\n若予既率爾群對諸群，\n以征有苗。」\n\n允不著，\n惟天民不而葆。\n既防凶心，\n天加之咎。\n不慎厥德，\n天命焉葆！\n\n其恆舞於宮，\n是謂巫風。\n其刑，\n君子出絲二衛，\n小人否。\n似二伯黃徑。\n乃言曰：\n嗚呼！\n舞佯佯，\n黃言孔章。\n上帝弗常，\n九有以亡。\n上帝不順，\n降之百𦍲；\n其家必壞喪。\n\n晞夫聖武知人，\n以屏輔而身。\n\n夫建國設都，\n乃作后王君公，\n否用泰也。\n輕大夫師長，\n否用佚也。\n維辯使治天均。\n\n"}
