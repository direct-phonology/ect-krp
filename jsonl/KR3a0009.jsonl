{"id": "KR3a0009_001", "series": "KR3a0009", "text": "　　　　　　　晋李軌　唐栁宗元　　註\n　　　　　　　宋　宋咸呉祕司馬光　重添註\n雄見諸子各以其知舛馳大氐詆訾聖人即\n為怪迂析辯詭辭以撓世事\n\n雖小辯終破大道而或衆使溺於所聞而不\n自知其非也及太史公記六國歴楚漢訖麟止不與聖\n人同是非頗謬於經故人時有問雄者常用法應之譔\n以為十三卷象論語號曰法言\n學行篇\n\n天降生民倥侗顓蒙\n恣于情性聰明不開\n訓諸理\n譔學行\n\n學行之上也言之次也\n敎人又其次也\n\n咸無焉為衆人\n或曰人羡久生将以學也可謂好學已乎\n曰未之好也學不羡\n\n天之道不在仲尼乎\n仲尼駕説者也不在兹儒乎\n如将復駕其所説則莫若使諸儒金\n口而木舌\n\n或曰學無益也如質何\n曰未之思矣夫有刀\n者礲諸有玉者錯諸不礲不錯焉攸用\n\n礲而錯諸\n質在其中矣\n\n否則輟\n\n螟􁈴之子殪而逢蜾蠃祝之\n曰類我類我久則肖之矣速哉七十子之肖仲尼也\n\n學以治之\n思以精之朋友以磨之\n名譽以崇之不倦以終之可謂好學也\n已矣孔子習周公者也顔淵習孔\n子者也羿逄䝉分其弓良捨其䇿般投其斧而習諸孰\n曰非也\n\n或曰此名也彼\n名也處一焉而已矣\n曰川有瀆山有嶽\n髙而且大者衆人所不能踰也\n\n或問世言鑄金金可鑄\n歟曰吾聞\n覿君子者問鑄人不問鑄金\n或曰人可鑄歟曰孔子鑄顔淵矣\n或人踧爾曰㫖哉\n問鑄金得鑄人\n學者所以脩性也\n視聽言貌思性所有也學則正否則邪\n\n師哉師哉桐子之命也\n\n務學不如務求師\n師者人之模範也模不模範\n不範為不少矣\n一閧之市不勝異意焉\n一卷之\n書不勝異説焉一鬨之市必立之平一卷之書必立之\n師\n\n習乎習\n以習非之勝是也\n况習是之勝非乎\n於戲學者\n審其是而已矣\n或曰\n焉知是而習之曰視日月而知衆星之蔑也\n仰聖人而知衆説之小也\n學之為王者事其\n已久矣堯舜禹湯文武汲汲仲尼皇皇其已久矣\n\n或問進曰水或曰為其不舎晝夜歟曰\n有是哉滿而後漸者其水乎\n或問鴻漸曰\n非其往不往非其居不居漸猶水乎\n\n請問大漸\n曰止於下而漸於上者其木也哉亦猶水而已矣\n\n吾未見好斧藻其徳若斧藻\n其楶者歟\n鳥獸觸其情者也衆人則異乎\n賢人則異衆人矣\n聖人則異\n賢人矣\n禮義之作有以矣夫\n\n人而不學雖無憂如禽何\n學者所以\n求為君子也求而不得者有矣夫未有不\n求而得之者也\n睎驥之馬亦驥之乘也睎顔之人亦顔之徒也\n或曰顔徒易乎睎之則是\n曰昔顔常睎夫子矣正考甫常睎尹吉甫矣\n\n公子奚斯常睎正\n考甫矣\n\n如不欲睎則已矣如欲睎孰禦焉\n或曰書與經同\n而世不尚\n治之可乎曰可\n\n或人啞爾笑曰須以發策决科\n\n曰大人之學為道也小人之學\n為利也子為道乎為利乎\n或曰耕不穫獵不饗耕獵乎\n曰耕道而得道獵徳而得徳是穫\n饗也吾不覩參辰之相比也\n是以君子貴遷善\n\n遷善也者聖人之徒歟\n\n百川學海而至于海\n丘陵學山而不至于山是故惡夫畫也\n\n頻頻之黨甚於􁄙斯亦賊夫糧食而\n已矣\n\n朋而不心靣朋也友而不心靣友也\n\n或謂子之治産不如丹圭之富\n曰吾聞先生相\n與言則以仁與義市井相與言則\n以財與利如其富\n或曰先生生無以養死無以葬如之何曰\n以其所以養養之至也以其所以葬葬之至也\n\n或曰猗頓之富以\n為孝不亦至乎顔其餒矣\n曰彼以其粗\n顔以其精彼以其回顔以其貞顔其\n劣乎顔其劣乎\n或曰使\n我紆朱懐金其樂不可量也\n曰紆朱懐\n金之樂不如顔氏子之樂顔氏子之樂也内\n紆朱懐金之樂也外\n或曰請問屢空之内\n\n曰顔不孔雖得天下不足以為樂\n然亦有苦乎\n曰顔苦孔之卓也\n\n或人瞿然曰兹苦也祗其所以為樂\n也歟\n曰有敎\n立道無心仲尼有學術業無心顔淵\n\n或曰立道仲尼不可為思矣術業顔淵\n不可為力矣\n曰未之思也孰禦焉\n\n"}
{"id": "KR3a0009_002", "series": "KR3a0009", "text": "　　　　　　　晉李軌　唐桞宗元　　註\n　　　　　　　宋　宋咸吳祕司馬光　重添註\n吾子篇\n降周迄孔成于王道\n然後誕章\n乖離\n諸子\n圖徽\n\n譔吾子\n或問吾子少而好賦\n曰然童子彫蟲篆刻\n俄而曰壯夫不為也\n\n或曰賦可以諷乎\n曰諷則己不己吾恐不免於勸也\n\n或曰\n霧縠之組麗曰\n女工之蠧矣劒客論\n曰劒可以愛身\n曰狴犴使人多禮乎\n\n或問景差唐勒宋玉枚乗之賦也益乎\n曰必也滛\n滛則奈何曰詩人之賦麗以則\n辭人之賦麗以淫\n\n如孔氏之門用賦也則賈誼\n升堂相如入室矣如其不用何\n或問蒼蠅紅紫\n曰明視\n問鄭衛之似曰聦聽\n或曰朱曠不世如之何\n曰亦精之而已矣\n或問交五聲十二律也或雅或鄭何也\n\n曰中正則雅多哇則\n鄭\n\n請\n問本曰黄鐘以生之中正以平之確乎鄭衛不能入也\n\n或曰女有色書亦有色乎曰有女惡華丹之亂窈窕也\n書惡滛辭之淈法度也\n或\n問屈原智乎曰如玉如瑩爰變丹青如其智如\n其智\n\n或曰君子尚辭乎曰君子事之為尚事\n勝辭則伉\n辭勝事則賦\n\n事辭稱則經\n足言足容徳之\n藻矣\n\n或問公孫龍詭辭數萬以為法法歟\n曰斷木為棊梡革為鞠亦\n皆有法焉\n\n不合乎先王之法者君子不法也\n觀書者\n譬諸觀山及水升東嶽而知衆山之峛崺也况介丘乎\n浮滄海而\n知江河之惡沱也况枯澤乎\n\n捨舟航而濟乎瀆者末矣捨五經而濟乎道者末矣\n棄常珍而嗜乎異饌者惡覩其識味也委大\n聖而好乎諸子者惡覩其識道也\n山􁛽之蹊不可勝由矣向牆之尸不可勝入矣\n\n曰惡由入曰孔氏孔氏\n者戸也曰子户乎曰戸哉戸哉吾獨有不户者\n矣\n或欲學蒼頡史篇\n曰史乎史乎愈於妄闕也\n或曰有人焉\n自姓孔而字仲尼入其門升其堂伏其几襲其裳則可\n謂仲尼乎曰其文是也其質非也敢問質曰羊質而虎皮\n見草而說見豺而戰忘其皮之虎也\n\n聖人虎别其文炳也君子\n豹别其文蔚也\n辯人貍别其文萃也\n貍變則豹豹變則虎\n\n好書而不要諸仲尼書肆也\n好說而不見諸仲尼說鈴也\n君子言也無擇\n聽也無滛擇則亂滛則辟\n述\n正道而稍邪哆者有矣\n未有\n述邪哆而稍正也\n\n孔子之道其較且易也\n或曰童而習之白紛如也\n何其較且易曰謂其不姦姦不詐\n詐也\n\n如姦姦而詐詐雖有耳\n目焉得而正諸\n\n多聞則守之以約多見則\n守之以卓寡聞則無約也寡見則\n無卓也\n綠衣三百色如之何矣紵絮三\n千寒如之何矣\n\n君子之道有四易簡而易用也\n要而易守也炳而易見也法而\n易言也震風凌雨\n然後知夏屋之為帡幪也\n虐政虐世然後知聖人之為郛\n郭也\n古者楊墨塞路孟子辭而闢之\n廓如也\n\n後之塞路者有矣\n竊自比於孟子或曰人各是其所是而非其所非將\n誰使正之曰萬物紛錯則懸諸天衆言淆亂則折諸聖\n或曰惡覩\n乎聖而折諸曰在則人亡則書其統一也\n脩身篇\n事有本真陳施于意動不克咸\n本諸身\n\n譔脩身\n\n脩身以為弓矯思以為矢\n立義以為的奠而後發發必中矣\n人之性也善惡\n混\n\n脩其\n善則為善人脩其惡則為惡人\n\n氣也\n者所適善惡之馬也歟\n\n或曰孔子之事多矣不\n用則亦勤且憂乎\n曰聖人樂天知命樂天則不勤\n知命則不憂\n或問銘\n曰銘哉銘哉有意於慎也聖人之辭可為也\n使人信之所不可為也\n\n是以君子彊學而力行\n珍其貨\n而後市修其身而後交善其謀而後動\n成道也\n君子之所慎言禮書\n上交不諂下交不驕則\n可以有為矣或曰君子自守奚其交\n曰天地交萬物生人道交功勲成奚其守\n\n好大而不為大不大矣好髙而不為髙不\n髙矣仰天庭而知天下之居卑也哉\n\n公儀子董仲舒之才之\n邵也\n\n使見善不明用心不剛儔克爾\n或曰\n仁義禮智信之用曰仁宅也義路也禮\n服也智燭也信符也\n\n處宅由路正服明燭執符君子不動動斯得矣\n有意哉孟子曰夫有意而不至者有矣\n未有無意而至者也或問治己曰\n治己以仲尼或曰治己以仲尼仲尼\n奚寡也曰\n率馬以驥不亦可乎\n或曰田甫田者莠喬喬思逺人者心忉忉\n\n曰日有\n光月有明\n三年不目日視必盲三年不目月精必矇\n\n熒魂曠枯糟莩曠沈擿埴索\n塗冥行而已矣\n\n或問何如斯\n謂之人曰取四重去四輕則可謂之人曰何謂四重曰\n重言重行重貌重好\n言重則有法行重則有徳貌重則有威好重則有觀\n敢問四輕曰言輕則招憂\n行輕則招辜貌輕則招辱\n好輕則招滛禮多儀或曰\n日􁀈不食肉肉必乾日􁀈不飲酒酒必酸賔主百拜而\n酒三行不已華乎曰實無華則野華無實則史\n\n華實副則禮\n山雌之肥其意得乎\n或\n曰回之簞瓢臞如之何\n曰明明在上百官牛羊亦\n山雌也闇闇在上簞瓢捽茹亦山雌也何其臞\n\n千鈞之輕烏獲力也簞瓢之樂顔氏徳也\n\n或問犂牛之鞹與𤣥騂之鞹有以異乎\n\n曰同然\n則何以不犂也\n\n曰將致孝乎鬼神不敢以其犂也\n如刲羊刺豕罷賓犒師惡在犂不犂也\n\n有徳者好問聖人或曰魯人鮮徳奚其好問仲尼也\n\n曰魯未能好問仲尼故也\n如其好問仲尼則魯作東周矣\n\n或門人\n有倚孔子之牆絃鄭衛之聲誦韓莊之書則引諸門乎\n\n曰在夷貉則引之\n倚門牆則麾之\n\n惜乎衣未成而轉為裳也\n\n聖人耳不順乎\n非口不𨽻乎善\n賢者耳擇口擇\n衆人無擇焉或問衆人曰富貴生\n賢者曰義\n聖人曰神\n觀\n乎賢人則見衆人觀乎聖人則見\n賢人觀乎天地則見聖人\n天下有三好衆人好\n已從賢人好已正聖人好己師天\n下有三檢衆人用家檢\n賢人用國檢聖人用天下檢天下有三門\n由於情欲入自禽門由於禮義\n入自人門由於獨\n智入自聖門或問士\n何如斯可以禔身\n曰其為中也𢎞深其為外也肅括則可以\n禔身矣\n君子㣲慎厥徳悔吝不至何元憞之有\n上\n士之耳訓乎徳下士之耳訓乎已\n言不慙行不耻者孔子憚焉\n\n"}
{"id": "KR3a0009_003", "series": "KR3a0009", "text": "　　　　　　　晉李軌　唐栁宗元　　註\n　　　　　　　宋　宋咸吴祕司馬光　重添註\n問道篇\n芒芒大道\n昔在聖考\n\n過則失中不及則不至\n\n不可姦罔\n譔問道\n\n或問道曰道也者通也無不通也\n或曰\n可以適他歟\n曰適堯舜文王者\n為正道非堯舜文王者為他道君子正而不他或問道\n曰道若塗若川車航混混不捨晝夜\n\n或曰焉得直道\n而由諸\n曰塗雖曲\n而通諸夏則由諸川雖曲而通諸海則由諸\n\n或曰事雖曲而通諸聖則由諸乎\n\n道徳仁義禮譬諸身乎\n夫道以導之徳以得之\n仁以人之義以宜之\n禮以體之天也\n合則渾離則散\n一人而兼統四體者其身全乎\n\n或問徳表\n曰莫知作上作下\n\n請問莫知\n\n曰行禮於彼而民得於此\n奚其知\n\n或曰孰若無禮而徳\n曰禮體也人而無禮焉以\n為徳\n或問天曰吾於天歟見無為之為矣\n或問彫刻衆形者匪天\n歟曰以其不彫刻也如物刻而彫之\n焉得力而給諸老子之言道\n徳吾有取焉耳\n及搥提仁義絶滅禮學吾無取焉耳\n\n吾焉開\n明哉惟聖人為可以開明它則苓開\n發\n\n大哉聖人言之至\n也開之廓然見四海\n閉之閛然不覩牆之裏\n\n聖人之言似於水火或問水火曰水測之而益深窮\n之而益逺火用之而彌明宿之而彌壯\n允治天下不待禮文與五\n教則吾以黄帝堯舜為疣贅\n\n或曰太上\n無法而治法非所以為治也\n曰鴻荒之世聖人惡之\n是以法始乎伏羲而成乎堯\n\n匪伏匪堯禮義哨\n哨聖人不取也\n\n或問八荒之禮禮也樂也孰是\n曰殷之以中國\n或曰孰為中國\n曰五政之所加七賦之所養中於天\n地者為中國\n\n過此而往人也哉\n\n聖人之治天下也礙諸以禮樂\n無則禽異則貉\n吾見諸子之小禮樂也不見聖人之小禮樂也孰有書\n不由筆言不由舌吾見天常為帝王之筆舌也\n\n智也者知也\n夫智用不用益不益則不贅虧矣\n\n深知器械舟車宫室之為則禮由己\n\n或問大\n聲曰非雷非霆隠隠耾耾久而愈盈尸諸聖\n或問\n道有因無因乎曰可則因否則革\n\n或問無為曰奚\n為哉在昔虞夏襲堯\n之爵行堯之道法度彰禮樂著垂拱而視天民之阜也\n無為矣紹桀之後纂\n紂之餘法度廢禮樂虧安坐而視天民之死無為乎\n\n或曰太古塗民耳目惟其見也聞也見則難\n蔽聞則難塞\n\n曰天之肇降生民使其目見耳聞是以視之禮聽之樂\n\n如視不禮聽不樂雖有民焉得而塗諸\n\n或\n問新敝曰新則襲之敝則損益之\n\n或問太古徳懷\n不禮懷嬰兒慕駒犢從焉\n以禮\n曰嬰犢乎\n嬰犢母懷不父懷\n母懷愛也父懷敬也獨母而不父未若父母之懿也\n\n狙詐\n之家\n\n曰狙\n詐之計不戰而屈人兵堯舜也\n曰不\n戰而屈人兵堯舜也霑項漸襟堯舜乎\n\n衒玉而賈石者其狙詐乎\n或問狙詐與\n亡孰愈曰亡\n愈或曰子將六師\n則誰使\n曰御得其道則天下狙\n詐咸作使御\n失其道則天下狙詐咸作敵\n故有天下者審其御而已矣\n或問威\n震諸侯須於征歟徂詐之力也如其亡\n曰威震諸\n侯須於狙詐可也未若威震諸侯而不須\n狙詐也或曰無狙詐将何以征乎\n曰縱不得不征不有司馬法\n乎何必狙詐乎\n申韓\n之術不仁之至矣\n若何牛羊之用人也\n若牛羊用人則狐狸螻螾不膢臘也歟\n\n或曰刀不利筆不銛而獨加諸砥不亦可\n乎\n\n曰人砥則秦尚矣\n\n或曰刑名非道邪何自然矣\n\n曰何必刑名圍碁撃劒反自眩刑亦皆自\n然也\n\n由其大者作正道由其小者作姦道\n\n或曰申韓之法非法\n歟曰法者謂唐虞成周之法也\n如申韓如申韓\n荘周申韓不乖\n寡聖人而漸諸篇則顔氏之子閔氏之孫其如台\n\n或曰荘周有取乎曰少欲\n\n鄒衍有取乎曰自持\n\n至周罔君臣之義衍無知於天地之間\n雖隣不覿也\n\n"}
{"id": "KR3a0009_004", "series": "KR3a0009", "text": "　　　　　　　晉李軌　唐柳宗元　註\n　　　　　　　宋　宋咸吳祕司馬光　重添註\n問神篇\n神心惚怳經緯萬方事繫諸道德仁義禮\n\n譔問神\n或問神曰心\n請聞之\n曰潛天而天潛地而地\n天地神明而不\n測者也心之潛也猶將測之况於人乎况於事倫乎\n\n敢問潛心于聖曰昔仲尼潛心於文王\n矣逹之\n顔淵亦潛心於\n仲尼矣未逹一聞耳\n\n神在所\n潛而已矣天神天明照知四方\n天精天粹萬物\n作類\n人心其神矣乎操則\n存捨則亡\n能常操而存者其惟聖人乎\n聖人存神索至\n成天下之大順致天下之\n大利和同天人之際使之而無間者也\n\n龍蟠于泥蚖其肆矣\n\n蚖哉蚖哉惡覩龍之志也歟\n或曰龍必欲飛天\n乎曰時飛則飛時潛\n則潛既飛且潛食其不妄形其不可得\n而制也歟\n\n曰聖人不制則何為乎羑里\n曰龍以不制為龍聖人以不手為\n聖人\n\n或曰經可損益歟曰易始八卦而文王六十四其益\n可知也\n詩書禮春秋或因或作而成於仲\n尼乎其益可知也\n故夫道非天然應時而造\n者損益可知也\n\n或曰易損\n其一雖憃知闕焉\n至書之不備過半矣而習者不知\n\n惜乎書序之不如易也\n\n曰\n彼數也可數焉故也\n如書序雖孔子亦末如之何矣\n\n昔之説書者序以百而酒誥之篇俄空焉今亡\n夫\n\n虞夏之書渾渾爾\n商書灝灝爾\n周書噩噩爾\n下周者其書\n誰乎\n或問\n聖人之經不可使易知歟曰不可\n天俄而可度則其覆物也淺矣地俄而可測則\n其載物也薄矣大哉天地之為萬物郭五經之\n為衆説郛或問聖人之作\n事不能昭若日月乎何後世之訔訔也\n\n曰瞽曠能黙瞽\n曠不能齊不齊之耳狄牙能喊狄牙不能齊不齊之口\n\n君子之言\n幽必有驗乎明逺必\n有驗乎近大必有\n驗乎小微必有驗乎\n著無驗而言之謂\n妄君子妄乎不妄\n言不能逹其心書不能逹其言難矣哉\n惟聖人得言之解得書之體\n白日以照之江河以滌之浩浩乎其莫之禦也\n\n面相之辭相適\n捈中心之所欲通諸人之嚍嚍者\n莫如言\n彌綸天下之事記久明逺著古昔之㖧㖧傳\n千里之忞忞者莫如書\n\n故言心聲也書心畫也\n聲畫\n形君子小人見矣聲畫者君子小\n人之所以動情乎\n聖人之辭渾渾若川順則\n便逆則否者其惟川乎\n或曰仲尼聖者歟何不能居世也曾范蔡之不若\n\n曰聖人者范蔡乎\n若范蔡其如聖何\n\n或曰淮南太史公者其多知歟曷其雜也\n\n曰雜乎雜\n人病以多知為雜惟聖人為不雜\n書不經非書也言不經非言也言書不經多多贅\n矣\n或曰述而不作𤣥何以\n作\n\n曰其事則述其書則作\n\n育而不苗者吾家之童烏乎\n九齡而與我𤣥文\n或曰𤣥何為\n曰為仁義曰孰不為仁孰不為義\n曰勿雜也而已矣\n\n或問經之艱易曰存亡或人不諭曰其人存則\n易亡則艱\n延\n陵季子之於樂也其庶矣乎\n如樂弛雖札末如之何矣\n如周之禮樂庶事之備也每可\n以為不難矣\n如秦之禮樂庶事之不備也每可以為難矣\n\n衣而不裳未知其可也\n裳而\n不衣未知其可也衣裳其順矣乎\n\n或問文曰訓問武曰克\n未逹曰事得其序之謂訓\n勝已之私之謂克\n\n為之而行動之而光者其德乎\n或曰知德者鮮何其光曰我\n知為之不我知亦為之厥光大矣\n必我知而為之\n光亦小矣或曰君子病没世而\n無名盍勢諸名卿可幾也\n\n曰君子德名為幾梁\n齊趙楚之君非不富且貴也惡乎成名\n\n谷口鄭子真不屈其志而耕乎巖石之下名震于\n京師豈其卿豈其卿\n\n或問人曰難知也\n曰焉難曰太山之\n與螘垤江河之與行潦非難也\n大聖之與大佞難也\n\n嗚呼能參以似者為無難\n\n或問鄒莊有取乎曰德則取愆則否何謂\n德愆曰言天地人經德也否愆也\n\n愆\n語君子不出諸口\n\n"}
{"id": "KR3a0009_005", "series": "KR3a0009", "text": "　　　　　　　晉李軌　唐柳宗元　　註\n　　　　　　　宋　宋咸吳祕司馬光　重添註\n問明篇\n明哲煌煌旁燭無疆遜于不虞\n以保天命\n\n譔\n問明\n或問明曰微或曰微\n何如其明也曰微而見之明其\n誖乎聰明其至矣乎\n\n不聰實無耳也\n不明實無目也\n敢問大聰明曰眩眩乎惟天為聰\n惟天為明夫能髙其目而下其耳者匪天也夫\n\n或曰小每知\n之可謂師乎曰是何師歟是何師歟天下小事為不少\n矣每知之是謂師乎師之貴\n也知大知也小知之師\n亦賤矣孟子疾\n過我門而不入我室或曰亦有疾乎\n曰摭我華而不食我實\n\n或謂仲尼事彌其\n年盖天勞諸病矣夫\n曰天非獨勞仲尼亦自\n勞也天病乎哉\n天樂天聖樂聖\n或問鳥有\n鳳獸有麟鳥獸皆可鳳麟乎\n曰羣鳥\n之於鳳也羣獸之於麟也形性豈羣人之於聖\n乎\n或曰甚矣聖道無益於庸也\n聖讀而庸行盍去諸\n曰甚矣子之不逹\n也聖讀而庸行猶有聞焉去之阬也\n\n阬秦\n者非斯乎投諸火\n\n或問人何尚曰尚智曰\n多以智殺身者何其尚曰昔臯陶以其智為帝謨殺身\n者逺矣箕子以其\n智為武王陳洪範殺身者逺矣\n\n仲尼聖人也或劣諸子貢子貢\n辭而精之然後廓如也\n\n於戲\n觀書者違子貢雖多亦何以為慎哉\n\n成湯丕承也文王淵懿也或問丕承曰由小\n致大不亦丕乎\n革夏以天不亦承乎\n淵懿曰重易六爻不亦淵乎寖\n以光大不亦懿乎\n或問命曰命者天之命也非人為也\n人為不為命請問人為\n曰可以存亡可以死生非命也\n命不\n可避也\n或曰顔氏之子冉氏之孫\n\n曰以其無避也\n若立巖牆之下動而徵病行而招死命乎命乎\n\n吉人\n凶其吉\n凶人吉其凶\n辰乎辰\n曷來之遲去之速也\n君子競諸謣言敗俗\n\n謣好敗則姑息\n敗德\n\n君子謹於言慎於好\n亟於時吾不見震\n風之能動聾聵也\n或問君子在治曰若鳳在\n亂曰若鳳或人不諭曰未之思矣曰治則見亂則隠\n鴻飛㝠\n㝠弋人何簒焉\n\n鷦明遴集食其潔者矣\n\n鳳鳥蹌蹌匪堯之庭\n亨龍潛升其貞利乎\n或曰龍何可\n以貞利而亨曰時未可而潛不亦貞乎可而升不\n亦利乎潛升在已用之以時不亦亨乎\n或問活身曰明\n哲或曰童蒙則活何乃明哲乎\n曰君子所貴亦越用\n明保慎其身也如庸\n行翳路衝衝而活君子不貴也\n楚兩龔之絜其清\n矣乎\n蜀莊沉冥\n蜀莊之\n才之珍也不作苟見不治苟得\n乆幽而不改其操雖隋和何以加諸\n舉兹以旃不亦寶乎\n吾珍莊也居難為也\n\n不慕由即夷矣何毚欲之有\n或問\n堯將讓天下於許由由恥有諸\n曰好大者為之也顧由無求於世而已\n矣允哲堯儃舜之重則不輕於由\n矣\n\n好\n大累克巢父灑耳不亦宜乎\n\n靈場之威宜夜矣乎\n\n朱鳥翾翾歸其肆\n矣\n\n或曰奚取於朱鳥哉\n曰時來則來時往則往\n能來能往者朱鳥之謂歟\n或問韓非作説難\n之書而卒死乎説難敢問何反也\n\n曰説難盖其所以死乎\n曰何也曰\n君子以禮動以義止合則進否則退確乎不憂其不合\n也\n夫説人而憂其不合則亦無所不至矣\n或曰説之不合非憂邪\n\n曰説不由道憂也由道而不合\n非憂也\n或問哲曰旁明\n厥思\n問行曰旁通厥德\n\n寡見篇\n假言周于天地贊于\n神明幽𢎞横度絶于邇言\n\n譔寡見\n\n吾寡見人之好假者也邇文之視邇言之聽假則偭焉\n\n或曰曷若兹之甚也先\n王之道滿門\n曰不得已也得已則已矣\n得已而不已者寡\n哉\n好盡其心於\n聖人之道者君子也人亦有好盡其心矣未必聖人之\n道也多聞見而識乎\n正道者至識也多聞見而識乎邪道者迷識也\n如賢人謀之美也\n詘人而從道\n如小人謀之不美也詘道以\n從人或問五經有\n辯乎曰惟五經為辯説天者莫辯乎易\n説事者莫辯乎書\n説體者莫辯乎禮\n説志者莫辯乎詩\n説理者莫辯乎春秋\n捨斯辯亦小矣\n春木之芚兮援我手之鶉兮\n\n去之五百嵗其人若存兮\n\n或曰譊譊者天下皆訟也奚其存\n曰曼是為也天下\n之亡聖也久矣\n\n呱呱之子各識其親\n譊譊之學各習其師\n精而精之是在其中矣\n\n或曰良玉不彫美言不文何謂也曰玉不彫璵璠不\n作器\n言不文典謨不作經\n\n或問司馬子長有言曰五經不如老子之約也當年不\n能極其變終身不能究其業\n\n曰若是則周公惑孔\n子賊古者之學耕且養三年通一經\n今之學也非獨為之華藻也又\n從而繡其鞶帨惡在老不老也\n\n或曰學者之説可約邪\n曰可約解科\n或曰君子聽聲乎曰君子惟正\n之聽荒乎淫佛乎正沉而樂者君子弗聽也\n或問侍君子\n以博乎曰侍坐則聽言有酒則觀禮焉事博乎\n或曰不有\n博弈者乎曰為之猶賢\n於已爾\n侍君子者賢於已乎\n\n君子不可得而侍也侍君子晦斯\n光窒斯通亡斯有辱斯榮敗斯成如之何賢於已\n也\n鷦明冲天不在六翮乎\n拔而傅尸鳩其累矣夫\n\n雷震乎天\n風薄乎山雲徂乎方雨流乎淵其事矣乎\n\n魏武侯與吳起浮於西河寶河山之固起曰在德不在\n固曰美哉言乎使起之兵每如斯則太公何以加諸\n\n或問周寶九鼎寶乎曰器\n寶也器寶待人而後寶\n齊桓晉文\n已下至於秦兼其無觀已\n\n或曰秦無觀奚其兼\n曰所謂觀觀德也如觀兵開闢\n以來未有秦也\n\n或問魯用儒而削何也\n曰魯不\n用儒也昔在姬公用於周而四海皇皇奠枕于京\n\n孔子用於魯齊人章章歸其侵疆\n\n魯不用真儒故也\n如用真儒無敵於天下安得削\n浩浩之海濟樓航之力也\n航人無楫如航何\n\n或曰奔壘之車沉流之航\n可乎\n曰否或曰焉用智\n曰用智於未奔沉\n大寒而後索衣裘\n不亦晚乎乘國者其如乘\n航乎航安則人斯安矣\n惠以厚下民忘其死忠\n以衞上君念其賞\n自後者人先之自下者人髙之\n誠哉是言也\n或曰𢎞羊㩁利而國用足盍㩁諸\n曰\n譬諸父子為人父而㩁其子縱利如子何\n卜式之云不亦匡乎\n或曰因秦之法清而行之亦可\n以致平乎曰譬諸琴瑟鄭衞調俾䕫因之亦不可以致\n簫韶矣\n\n或問處秦之世抱周之書益乎\n\n曰舉世寒貂狐不亦燠乎\n\n或曰炎之以火沃之以湯燠亦燠矣\n\n曰燠哉燠哉時亦有寒\n者矣\n非其時\n而望之非其道而行之亦不可以至矣\n\n秦之有司負秦之法度\n\n秦之法度負聖\n人之法度秦宏違天地之道而天地\n違秦亦宏矣\n\n"}
{"id": "KR3a0009_006", "series": "KR3a0009", "text": "　　　　　　　晉李軌　唐柳宗元　　註\n　　　　　　　宋　宋咸呉祕司馬光　重添註\n五百篇\n聖人聰明淵懿繼天測靈\n冠乎羣倫經諸範\n\n譔五百\n\n或問五百嵗而聖人出有諸\n曰堯舜禹君臣也而並文武周公父子也\n而處湯孔子數百嵗而生\n因往以推來雖千一不可知也\n\n聖人有以擬天地而叅諸身乎\n\n或問聖人有詘乎\n曰有曰焉詘乎曰仲尼於南子所不欲見\n也於陽虎所不欲敬也\n見所不見敬所不敬不詘如何\n\n或曰衛靈公問陳則何以不詘\n曰詘身將以信道也如詘\n道而信身雖天下不可為也\n\n聖人重其道而輕\n其禄衆人輕其道而重其禄聖人曰於道行歟衆人曰\n於禄殖歟昔者齊魯有大\n臣史失其名曰如何其大\n也曰叔孫通欲制君臣之儀徴先生於齊魯所不能致\n者二人\n\n曰若是則仲尼之\n開跡諸侯也非邪\n\n曰仲尼開跡將以自用也\n如委已而從人雖有規矩凖繩焉得而用\n之\n\n或問孔子之時諸侯有知其聖者歟曰知之曰知\n之則曷為不用曰不能曰知聖而不能用也可得聞乎\n曰用之則宜從之從之則棄其所習\n逆其所順彊其所劣捐\n其所能\n\n衝衝如也非天下之至德孰能用\n之\n或問孔子\n知其道之不用也則載而惡乎之\n曰之後世君子\n曰賈如是不\n亦鈍乎\n曰衆人愈利而後鈍\n聖人愈鈍而後利\n闗百聖而不慙\n蔽\n天地而不耻能言之\n類莫能加也貴無敵富無倫\n利孰大焉\n或曰孔子之道不可小歟\n曰小則敗聖如何\n曰若是則何為去乎\n曰愛日曰愛日\n而去何也\n曰由羣婢之故也不聽正諫而不用噫者吾於觀庸邪\n無為飽食安坐而懕觀也\n\n由此觀之夫子之日亦\n愛矣或曰君子愛日乎\n曰君子仕則欲行其義居則欲彰其道\n事不懕教不倦焉得日\n或問其有繼周者雖百世可知也\n秦已繼周矣不待夏禮而治者其不驗乎\n曰聖\n人之言天也天妄乎\n\n繼周者未欲泰平也\n如欲泰平也捨\n之而用佗道亦無由至矣\n\n赫赫乎日出\n之光羣目之用也渾渾乎聖人之道羣心之用也\n\n或問天地簡易而聖人法之何五經之支\n離\n曰支離葢其所以為簡易也\n已簡已易焉支焉\n離\n\n或曰聖人無益於庸也\n曰\n世人之益者倉廪也取之如單\n仲尼神明也小以成小大以成大雖山川邱陵草木\n鳥獸裕如也\n\n如不用也神明亦末如之何矣\n\n或問聖人占天乎曰占天地\n若此則史也何異曰史以天\n占人聖人以人占天\n\n或問星有\n甘石何如\n曰在德不在星德隆則晷星星\n隆則晷德也\n\n或問大人曰無事於小為大人\n請問小曰事非禮義為小\n聖人之言逺如天\n賢人之言近如地\n瓏􁫧其聲者其質玉乎\n\n聖人矢口而成言肆筆而成書\n言可聞而不可殫書可觀而\n不可盡周\n之人多行\n\n秦之人多病\n行有之\n也病曼之也\n\n周之士也\n貴\n秦之士也賤\n周之士也肆\n\n秦之士也拘\n月未望則載魄于\n西既\n望則終魄于東\n\n其遡\n於日乎\n\n彤弓黸矢不為有矣\n\n聆德前世清視在下鑑莫近於斯矣\n\n或問何如動而見畏曰畏人何如動而見侮曰\n侮人\n夫見畏與見侮無不由己\n或問禮難以彊世\n曰難故彊世\n如夷俟倨肆羈角之哺果而\n㗖之奚其彊\n\n或性\n或彊及其名一也\n\n見弓之張兮弛而不失其良兮或曰何\n謂也曰擏之而已矣\n\n川有防器有範見禮教之至也\n\n經營然後知\n幹楨之克立也\n莊揚蕩而不法墨\n晏儉而廢禮\n申韓險而無化\n鄒衍迂而不信\n聖人之材天地也次\n山陵川泉也\n次鳥獸草木也\n\n先知篇\n立政鼓衆動化天下莫尚於中和中和之發在\n哲民情\n\n譔先知\n\n先知其幾於神乎\n敢問先知曰不知知其\n道者其如視忽眇緜作昞\n\n先甲一日易後\n甲一日難\n\n或問何以治國曰立政曰何以立政\n曰政之本身也身立則政立矣或問為政有\n幾曰思斁\n或問思斁曰昔在周公征\n于東方四國是王\n召伯述職蔽芾甘棠其思矣夫\n\n齊桓公欲徑陳陳不果内執袁濤塗其斁矣夫\n\n嗚呼\n從政者審其思斁而已矣或問何思何斁曰老\n人老孤人孤病者養死者葬男子畝婦人桑之謂思\n若汙人老\n屈人孤病者獨死者逋\n田畝荒杼軸空之謂斁\n為政日新或人敢問日新曰使之利其仁\n樂其義\n厲之以名引之以美\n使之陶陶然之謂日新\n或問民所勤曰民有三勤\n曰何哉所謂三勤曰政善而吏惡一勤也\n吏善而政惡二勤也政吏駢惡三勤也\n禽獸食人之食土木衣人之帛榖\n人不足於晝絲人不足於夜之謂惡政\n聖人文質者也\n\n車服以彰之\n藻色以明之\n聲音以揚之\n詩書以光之籩豆不\n陳玉帛不分琴瑟不鏗鐘鼓不耺吾則無以見聖人矣\n\n或曰以往聖人之法治將來譬猶膠柱而調\n瑟有諸曰有之曰聖君少而庸君多如獨守\n仲尼之道是漆也曰聖人之法未嘗不闗\n盛衰焉昔者堯有天下舉大綱\n命舜禹\n夏殷周屬其子不膠者卓矣\n唐虞象刑惟明\n\n夏后肉辟三\n千不膠者卓矣堯\n親九族恊和萬國湯武桓桓征伐四克由是言之不膠\n者卓矣禮樂征\n伐自天子所出春秋之時齊晉實予不膠者卓\n矣\n\n或曰人君不可不學律令曰君\n子為國張其綱紀謹其教化\n導之以仁則下不相賊莅之以㢘則下不相盜\n臨之以正則下不相詐修之以禮義則下多德讓此君\n子所當學也如有犯法則司獄在或苦\n亂曰綱紀\n曰惡在於綱紀\n曰大作綱小作紀\n如綱不綱紀不紀雖有羅網\n惡得一目而正諸\n或曰齊得夷吾而霸仲尼曰小器\n請問大器曰大器其猶規矩凖繩乎先自治而後治\n人之謂大器\n\n或曰正國何先曰躬工人績\n\n或曰為政先殺後教曰嗚呼\n天先秋而後春乎將先春而後秋乎\n吾見𤣥駒之步雉之晨雊也化\n其可以已矣哉\n\n民可使覿德不可使覿\n刑\n\n覿德則純覿刑則亂\n象龍之致雨也難矣哉曰\n龍乎龍乎\n\n或問政核曰真偽\n真偽則政核\n如真不真偽不偽則政事\n不核鼓舞萬物者其雷風\n乎鼓舞萬民者其號令乎雷不一\n風不再\n\n聖人樂天\n陶成天下之化使人有士君子之器者也\n\n故不遁于世不離于羣\n遁離者是聖\n人乎雌之不才其卵􁍄\n矣君之不才其民野矣\n或曰載使子草律曰吾不如\n𢎞恭\n草奏曰吾不如陳湯\n曰何為曰必也律不\n犯奏不剡\n甄陶天下者其在和乎剛則甈柔則\n坯\n\n龍\n之?亢不獲其中矣是以\n過中則惕不及中則躍\n其近於中乎聖人\n之道譬猶日之中矣不\n及則未過則呉什一天下之正也\n多則桀寡則貉\n井田之田田也肉刑之刑刑也\n田也者與衆田之刑也者與衆棄之\n法無限則庶人田侯田處侯宅食侯食服侯\n服人亦多不足矣\n為國不迪其法而望其效譬諸算乎\n\n"}
{"id": "KR3a0009_007", "series": "KR3a0009", "text": "　　　　　　　晉李軌　唐栁宗元　　註\n　　　　　　　宋　宋咸吴祕司馬光　重添註\n重黎篇\n仲尼以來國君將相卿士名臣參差不齊\n一槩諸聖\n\n譔重黎\n\n或問南正重司天北正黎司地今何僚也\n\n曰近羲近和\n\n孰重孰黎曰羲近重和近黎\n或問黄帝終始\n\n曰託也昔者\n姒氏治水土而巫歩多禹\n扁鵲盧人也而醫多盧\n夫欲讎偽者必假真\n禹乎盧乎終始乎\n或問渾天\n曰洛下閎營之鮮于妄人度之耿中丞象\n之㡬乎㡬乎莫之能違也\n\n請問蓋天\n曰蓋\n哉蓋哉應難未㡬也或問\n趙世多神何也\n\n曰神怪茫茫若\n存若亡聖人曼云\n或問子胥種蠡孰賢\n曰胥也俾吴作亂破楚入\n郢\n\n鞭尸藉舘\n皆\n不由徳謀\n越諫齊不式不能去卒眼之\n\n種蠡不彊\n諫而山棲俾其君詘社稷之靈\n而童僕\n\n又終弊吴\n賢皆不足邵\n也至蠡策種而遁肥矣\n哉\n\n或問陳勝\n吴廣曰亂曰不若是則秦\n不亡曰亡秦乎恐秦未亡而先亡矣\n\n或問六國並其已乆矣一病\n一瘳迄始皇三載而咸\n\n時激地保人事乎\n曰具\n請問事曰孝公以下彊兵力\n農以蠶食六國事也\n保曰東溝大河南阻\n髙山西采雍梁北鹵涇垠便則申否則蟠保也\n\n激曰始皇方斧將相方刀六國方木將相方肉\n激也\n\n或問秦伯列為侯衛\n卒吞天下而赧曾無以制乎\n\n曰天子制公侯伯子男\n也庸節節莫差\n於僣僣莫僣於祭\n祭莫重於地地莫重於天\n則㐮文宣靈其兆也\n昔者㐮公始僣西畤以祭白帝文宣靈宗興鄜\n宻上下用事四帝而天王不匡反致文武胙\n\n是以四疆之内各以其力來侵攘肌\n及骨\n赧獨何以制秦乎\n\n或問嬴政二十六載\n天下擅秦\n\n秦十五載而楚\n\n楚五載而漢\n五十載之際而天下三擅天邪人邪\n曰具\n周建子弟列名城班五爵流之十二當時雖欲漢得\n乎\n\n六國蚩蚩為嬴弱姬卒之屏營嬴擅其\n政故天下擅秦\n\n秦失其猷罷\n侯置守守失其微天下孤暌\n\n項氏暴彊改宰侯王故天下擅楚\n擅楚之月有漢剏業山南發跡\n三秦追項山東故天下擅漢天也\n\n人曰兼\n尚才權右計左數動謹於時人也\n\n天不人不因人不天不成\n\n或問楚敗垓下方死曰天也\n諒乎曰漢屈羣策羣\n策屈羣力\n楚憞羣策而自\n屈其力\n屈人者克自屈者負天曷故焉\n或問秦楚旣為天典\n命矣秦縊㶚上楚分江西興廢何速也\n\n曰天胙光徳而隕明忒\n\n昔在有熊髙陽髙辛唐虞三\n代咸有顯懿故天胙之為\n神明主且著在天庭是生民之願\n也厥饗國乆長\n\n若秦楚强䦧震撲胎籍\n三正播其虐於黎苖\n\n子弟且欲喪\n之况於民乎况於鬼神乎廢未速也\n或問仲尼大聖則天曷不胙\n曰無土然則舜禹有土乎\n曰舜以堯作土禹以舜作土\n或問聖人\n表裏曰威儀文辭表也徳行忠信裏也或\n問義帝初矯\n劉龕南陽\n項救河北二方分崩一離一合設秦得\n人如何\n\n曰\n人無為秦也喪其靈乆矣\n韓信黥布皆劔立南面稱孤卒窮時戮\n無乃勿乎\n\n或曰勿則無名如何曰名者謂\n令名也忠不終而躬逆焉攸令\n\n或問淳于越曰伎曲\n\n請問\n曰始皇方虎挒而䲷磔噬士猶腊肉也越與\n亢眉終無橈辭可謂伎矣\n\n仕無妄之國\n\n食無妄之粟分無妄之橈自令之間而不違可謂\n曲矣\n\n或問茅焦歴井幹\n之死使始皇奉虚左之乗\n蔡生欲安項咸陽不能移又\n亨之或者未辯歟\n\n曰生捨其木侯而謂人木侯亨不亦宜乎\n\n焦逆訐而順守之雖辯劘虎牙矣\n\n或問甘羅之悟呂不韋張辟彊之覺平\n勃皆以十二齡茂良乎\n\n曰才也茂良不必父祖\n或\n問酈食其說陳留下敖倉說齊罷歴下軍何辯也\n韓信襲齊以身脂鼎何訥也曰夫辯也者\n自辯也如辯人幾矣\n\n或問蒯通抵韓信不能下\n又狂之\n曰方遭信閉如\n其抵曰巇可抵乎\n曰賢者司禮小人司巇况拊鍵乎\n\n或問\n李斯盡忠胡亥極刑忠乎曰斯以留\n客至作相\n\n用狂人之言從浮大海立趙髙之邪\n說廢沙丘之正阿意督責焉用忠\n\n霍\n曰始元之初\n擁少帝之微\n摧燕上官之鋒\n處興廢之分\n\n堂堂乎忠難矣哉\n\n至顯不終矣\n\n或問\n馮唐面文帝得廉頗李牧不能用也諒乎\n曰彼將有激也\n親屈帝尊以信亞夫之軍至頗牧曷不用哉\n\n徳曰罪不孥宮\n不女館不新陵不墳或\n問交曰仁問餘耳\n曰光初\n竇灌曰凶終\n或問信曰不食其\n言請人曰晉荀息\n\n趙程嬰公孫杵臼\n\n秦大夫鑿穆公之\n側\n\n問義曰事得其宜之謂義\n\n或問季布忍焉可為\n\n曰能者為之明哲不為也\n\n或曰當布之急雖明哲如之何曰明哲不終項仕\n如終焉攸避\n\n或問賢曰為人所不能請人曰顔\n淵黔婁四皓韋𤣥成\n\n問長者曰藺相如伸秦而屈亷頗欒布之不塗朱\n家之不徳直不疑之不校韓安國之通使\n\n或問臣自得曰\n石太僕之對金將軍之謹張衛將軍之善慎\n邴大夫之不伐善\n\n請問臣自\n失曰李貳師之執二田祈連之濫帥韓\n馮翊之愬蕭趙京兆之犯魏\n\n或問\n持滿曰㧖欹\n\n楊王孫倮𦵏以矯世\n\n曰矯世以禮\n倮乎如矯世則葛溝尚矣\n\n或問周\n官曰立事左氏曰品藻\n\n太史遷曰實録\n\n"}
{"id": "KR3a0009_008", "series": "KR3a0009", "text": "　　　　　　　晋李軌　唐栁宗元　　註\n　　　　　　　宋　宋咸吴祕司馬光　重添註\n淵騫篇\n仲尼之後迄于漢道徳行顔閔股\n肱蕭曹爰及名將尊卑之條稱述品藻\n\n譔淵騫\n\n或問淵騫之徒惡乎在\n曰寢\n\n或曰淵騫曷不寝\n曰攀龍鱗附鳳翼巽以揚之勃勃\n乎其不可及乎如其寝如其寝\n\n七十子之於仲尼也日聞所不聞見所不見\n文章亦不足為矣\n\n君子絶徳小人\n絕力或問絶徳曰舜以孝禹以功臯陶以謨非絶徳邪\n力秦悼武烏獲任鄙扛\n鼎抃牛非絶力邪\n\n或問勇曰\n軻也曰何軻也曰軻也者謂孟軻也若荆軻君子盗諸\n請問孟軻之\n勇曰勇於義而果於徳不以貧富貴賤死生動其心於\n勇也其庻乎\n魯仲連􁀙而不制\n\n藺相如制而不􁀙\n\n或問鄒陽曰未信而分疑忼辭免罿\n幾矣哉\n\n或問信陵平原孟嘗春申益乎\n曰\n上失其政姦臣竊國命何其益乎\n\n樗里子之智也使知國如\n知𦵏則吾以疾為蓍龜\n\n周之順赧以成周而西傾\n\n秦之惠文昭㐮\n以西山而東并\n孰愈\n曰周也羊秦也狼\n然則狼愈歟曰羊狼一也\n\n或問蒙恬忠而被誅\n忠奚可為也曰塹山堙谷起臨洮擊遼水力不足而屍\n有餘忠不足相也\n\n或問呂不\n韋其智矣乎以人易貨\n曰\n誰謂不韋智者歟以國易宗\n\n呂不韋之盗穿窬之雄乎穿窬也者\n吾見擔石矣未見雒陽也\n\n秦將白起不仁\n奚用為也長平之戰四十萬人死蚩尤之亂不過於此\n矣原野厭人之肉川谷流人之血將不仁奚用為\n\n翦\n曰始皇方獵六國而翦牙欸\n\n或問要離非義者歟不以家辭國\n曰離也火妻灰子以反於慶忌\n實蛛蝥之靡也焉可謂之義也\n\n政也為嚴氏犯韓刺相俠累曼面為\n姊實壮士之靡也焉可謂之義也\n\n軻也為\n丹奉於期之首燕督亢之圖入不測之秦實刺客之靡\n也\n\n焉可\n謂之義也或問儀秦學乎鬼\n谷術而習乎縱横言安中國者各十餘年是夫\n\n曰詐人也聖人惡諸\n曰孔子讀而儀秦行何如也\n曰甚矣鳳鳴而鷙翰也\n曰然則子貢不為\n歟\n\n曰亂而不解子貢耻諸\n說而不富貴儀秦耻諸\n或曰儀秦其才矣乎\n跡不蹈矣\n\n曰昔在任人帝曰難之亦才矣\n\n才\n乎才非吾徒之才也美行\n園公綺里季夏黄公角里先生\n言辭婁敬陸賈\n執正王陵申屠嘉\n\n折節周昌汲黯\n\n守儒袁固申公\n\n災異董相夏侯勝京房\n或問蕭曹曰蕭也規曹也随\n滕灌樊酈曰俠介\n\n叔孫通曰槧人也\n\n袁盎曰忠不足而談有餘\n晁\n錯曰愚\n\n酷吏曰虎哉虎哉角而翼也\n\n貨殖曰蚊\n\n曰血國三千使將䟽\n飲水褐博没齒然也\n\n或問循吏曰吏也\n游俠曰竊國靈也\n\n佞幸曰不料而已\n\n或問近世社稷之臣曰若張子房之\n智陳平之無悮\n絳侯勃之果霍將軍\n之勇終之以禮樂則可謂社稷\n之臣矣\n\n或問公孫𢎞董仲舒孰邇\n曰仲舒欲為而不可得𢎞容而已矣\n\n或問近世名卿曰若張廷尉之\n平\n雋京兆之見\n尹扶風之絜\n王子貢之介\n斯名卿矣将曰若條侯之守\n長平冠軍之征伐\n博陸之持重\n可謂名将矣請問古曰鼓之以道徳\n征之以仁\n義輿尸\n血及皆所不為也張騫蘇武之奉使也執節没身不屈\n王命雖古之膚使其猶劣諸\n\n世稱東方生之盛也言不純師\n行不純表其流風遺書蔑如也\n\n或曰隠者也\n曰昔之隠者吾聞其語矣又聞其行矣\n\n或曰隠道多端曰固也\n聖言聖行不逢其時聖人隠也\n賢\n言賢行不逢其時賢者隠也\n談言談行不逢其時談者隠也\n\n昔者箕子之漆其身也狂接輿之被其髮\n也欲去而恐罹害者也箕子之洪範接輿之歌鳳也哉\n\n或問\n東方生名過實者何也曰應諧不\n窮正諫穢徳應諧似優\n不窮似哲\n正諫似直\n穢徳似隠請問名曰談\n逹悪比\n\n曰非夷齊而是栁下惠戒其子以尚容首陽\n為拙柱下為工飽食安坐以仕易農依隠玩世詭時不\n逢其滑稽之雄乎\n\n或問栁下惠非朝\n隠者歟\n曰君子謂之不㳟古\n者髙餓顯下禄隠\n\n妄譽仁之\n賊也妄毁義之賊也\n賊仁近鄉原賊義近鄉訕\n\n或問子蜀人也請人曰\n有李仲元者人也\n其為人也柰何\n曰不屈其意不累其身曰\n是夷惠之徒歟曰不夷不惠可否之間也\n如是則奚名之不\n彰也曰無仲尼則西山之餓夫與東國之絀臣惡乎聞\n\n曰王陽貢禹遇仲尼乎\n\n曰明星皓皓華藻之力也歟\n\n曰若是則奚為不自髙曰皓皓\n者已也引而髙之者天也\n子欲自髙邪\n仲元世之師也見其貌者肅如也\n聞其言者愀如也\n觀其行者穆如也但聞以徳詘人矣\n未聞以徳\n詘於人也仲元畏\n人也或曰育賁\n曰育賁也人畏其\n力而侮其徳請條曰非正不視非\n正不聴非正不言非正不行夫能正其視聴言行者昔\n吾先師之所畏也如視\n不視聴不聴言不言行不行雖有育賁其猶侮諸\n"}
{"id": "KR3a0009_009", "series": "KR3a0009", "text": "　　　　　　　晉李軌　唐栁宗元　　註\n　　　　　　　宋　宋咸吴祕司馬光　重添註\n君子篇\n君子純終領聞\n蠢廸檢\n押\n旁開聖則\n譔君子\n或問君子言則成文動則成徳何以也曰\n以其弸中而彪外也\n般之揮斤羿之激矢君子不言言必有中也不\n行行必有稱也\n或問\n君子之柔剛曰君子於仁也柔於義也剛\n或問航不\n漿衝不薺有諸曰有之或曰大器固不周\n於小乎曰斯械也君子不械\n\n或問孟子知言之要知徳之奥曰非苟知之\n亦允蹈之或曰\n子小諸子孟子非諸子乎曰諸子者以其知異於孔子\n者也孟子異乎不異\n或曰荀卿非數家之書侻也\n至于子思孟軻詭哉\n\n曰吾於荀卿歟見同門而異户也\n惟聖人為不異\n牛𤣥騂白睟而角其升諸廟乎是以君子全\n徳\n\n或問君子似玉曰純淪温潤\n柔而堅玩而廉隊乎其不可形也\n\n或問仲尼之術\n周而不泰大而不小用之猶牛䑕也\n曰仲尼之道猶四瀆也經營中國終入大\n海它人之道者西北之流\n也綱紀夷貉或入于沱或淪于漢\n\n淮南說之用不如太史公之用\n也太史公聖人將有取焉\n\n淮南鮮取焉爾\n\n必也儒乎乍出乍入淮南也\n文麗用寡長卿也\n多愛不忍子長也\n\n仲尼多愛愛義也\n子長多愛愛奇也或曰\n甚矣傳書之不果也\n\n曰不果則不果矣\n\n人以巫鼓\n\n或問聖人之言炳若丹青有諸曰吁是何言歟\n丹青初則炳乆則渝渝乎哉\n或曰聖人之道若天天則有常矣奚聖人之多變也\n曰聖人固\n多變子游子夏得\n其書矣未得其所以書也宰我子貢得其言矣未得其\n所以言也顔淵閔子得其行矣未得其所以行也\n\n聖人之書言行天也天其少變乎\n\n或曰聖人自恣歟何言之多端也\n曰子未覩禹之行水歟一\n東一北行之無礙也君子之行獨無礙乎如何直徃也\n水避礙則通于海君子避礙則通于理\n君子好人\n之好而忘已之好小人好已之好而\n忘人之好或曰子於天下則誰與\n曰與夫進者乎或曰貪夫位也慕夫禄也何其與曰\n此貪也非進也夫進也者進於道慕於徳殷之以仁義\n進而進退而退日孳孳而不知勌者也\n或\n曰進退則聞命矣請問退進曰昔乎顔淵以退為進\n天下鮮儷焉\n或曰若此則何\n小於必退也\n曰心進易儷也必退易儷也\n進以禮退以義難儷也\n或曰\n人有齊死生同貧富等貴賤何如\n\n曰作此者其有懼乎\n\n信死生齊貧富同貴\n賤等則吾以聖人為囂囂\n\n通天地人曰儒\n通天\n地而不通人曰伎\n人必先作然後人名之先求然後人\n與之\n人必其自愛也然後人愛諸\n人必其自敬也然後人敬諸\n自愛仁之至也自敬禮之至也\n未有不自愛敬而人愛敬之者也\n或問龍龜鴻鵠不亦夀乎\n曰夀曰人可夀乎曰物以其性人以其仁\n\n或問人言仙者有諸乎\n曰吁吾聞伏犧神農殁黄帝堯舜殂落而死\n文王畢孔子魯城之北\n獨子愛其死乎非人之所及也仙\n亦無益子之彚矣\n或曰聖人不師仙厥術異也聖人之於天\n下耻一物之不知仙人之於天下耻一日之不生\n曰生乎生乎名生而實死\n也\n\n或曰世無仙則焉得斯語曰語乎者非\n囂囂也歟惟囂囂能使無為有\n或問\n仙之實曰無以為也有與無非問\n也問也\n者忠孝之問也忠臣孝子偟\n乎不偟\n或問夀可益乎曰徳曰回\n牛之行徳矣曷夀之不益也曰徳故\n爾如囬之殘牛之賊也焉\n徳爾\n曰殘賊或夀曰彼妄也君子不妄\n\n有生者\n必有死有始者必有終自然之道也\n\n君子忠人况已乎小人欺已况人\n乎\n\n"}
{"id": "KR3a0009_010", "series": "KR3a0009", "text": "　　　　　　　晉李軌　唐栁宗元　　註\n　　　　　　　宋　宋咸吴祕司馬光　重添註\n孝至篇\n\n孝莫大於寕親寕親莫大於寕神寕神莫大於四表之\n歡心\n譔孝至\n\n孝至矣一言而該\n聖人不加焉\n父母子之天地歟無天何生無地\n何形天地裕於萬物萬物裕於天地\n\n裕父母之裕不裕矣\n\n事父母自知不足者其舜乎\n不可得而乆者事親之\n謂也孝子愛日\n孝子有祭乎有齋乎\n夫能存亡形屬荒絶者惟齋乎\n故孝子之於齋見父母之存也\n是以祭不賔\n\n人而不祭豺獺乎\n或曰死生盡禮可謂能\n子乎\n曰石奮石建父子之美也無是父無是子無是子無是\n父或曰必也\n兩乎曰與堯無子舜無父不如堯父\n舜子也\n\n子有含菽緼絮而致滋美\n其親将以求孝也人曰偽如之何\n\n曰假儒衣書服而讀之三月不歸孰曰非儒也\n\n或曰何以處僞\n曰有人則作之無人則輟之之謂偽\n\n觀人者審其作輟而已矣不為名之\n名其至矣為名之名其\n次也或問\n忠言嘉謨曰言合稷契之謂忠謨合臯陶之謂嘉\n或曰邵如之何\n曰亦朂之而\n已庳則秦儀鞅斯亦忠嘉矣\n\n堯舜之道皇兮夏殷周之道将兮而以\n延其光兮或曰何謂也曰堯舜\n以其譲夏以其功殷周以其伐\n\n或曰食如螘衣如華朱輪駟馬\n金朱煌煌無已泰乎\n曰由其徳舜禹受天下不為\n泰不由其徳五兩之綸半通之銅亦泰矣\n\n天下之通道\n五所以行之者一曰勉\n或曰力有扛洪鼎掲華旗智徳亦有之乎\n曰百人矣\n徳諧頑嚚讓萬國知情天地\n形不測\n百人乎\n或問君曰明光問臣曰若禔\n敢問何謂也曰\n君子在上則明而光其下在下則順而安其上\n\n或曰聖人事異乎\n曰聖人徳之為事異亞之\n故常修徳者本也見異而\n修徳者末也\n本末不修而存者未之有也\n天地之得斯民也\n\n斯民之得\n一人也\n一人之得心矣\n\n吾聞諸傳\n老則戒之在得年彌髙而徳彌邵者\n是孔子之徒歟\n或問徳有始而無終與有終而無始也\n孰寕曰\n寕先病而後瘳乎寕先瘳而後病乎\n或問大曰小問逺曰邇未逹曰天下為大治之在\n道不亦小乎四海\n為遠治之在心不亦邇乎或問俊哲洪秀曰\n知哲聖人之謂俊秀穎徳\n行之謂洪\n\n君子動則擬諸事事則擬諸禮\n\n或問羣言之長羣行之宗曰羣言之長徳\n言也羣行之宗徳行也\n或問泰和曰其在唐虞成\n周乎觀書及詩温温乎其和可知也\n周\n康之時頌聲作乎下闗雎作乎上習治也\n齊桓之時緼而春秋美邵陵習亂\n也\n\n故習治則傷始\n亂也\n習\n亂則好始治也\n漢徳其可謂允\n懐矣黄支之\n南大夏之西東鞮北女來貢其珍漢徳其可謂允懐矣\n世鮮焉\n\n芒芒聖徳逺人咸慕上也\n武義璜璜兵征四方\n次也宗夷猾\n夏蠢廸王人屈國喪師無次也\n\n麟之儀儀鳳之師師其\n至矣乎\n螭虎桓桓\n鷹隼䎒䎒\n未至也\n\n或曰訩訩北夷被\n我純繢帯我金犀珍膳寕鍸\n不亦享乎\n\n曰昔在髙文武實為兵主今稽首來臣稱為北\n藩是為宗廟之神社稷之靈也可不享乎\n\n龍堆以\n西大漠以北鳥夷獸夷郡勞王師漢\n家不為也\n朱厓之絶捐之之力也\n\n否則介鱗易我衣裳\n君人者務在殷民阜財明道信義\n致帝者之用成天地之化使粒食之民\n粲也晏也享于鬼神不亦\n饗乎\n天道勞功或問勞功曰日一\n曰勞考載曰功\n或曰君逸臣勞何天之勞\n曰於事則逸於道則勞\n\n周公以來未有漢公之懿也勤\n勞則過於阿衡\n\n漢興二百一十載而中天其庶矣乎\n\n辟廱以\n本之校學以教之禮樂以容之輿服以表之復其井刑\n勉人役唐矣夫\n\n"}
