{"id": "KR3a0009_001", "series": "KR3a0009", "text": "晋李軌唐栁宗元註宋宋咸呉祕司馬光重添註雄見諸子各以其知舛馳大氐詆訾聖人即為怪迂析辯詭辭以撓世事雖小辯終破大道而或衆使溺於所聞而不自知其非也及太史公記六國歴楚漢訖麟止不與聖人同是非頗謬於經故人時有問雄者常用法應之譔以為十三卷象論語號曰法言學行篇天降生民倥侗顓蒙恣于情性聰明不開訓諸理譔學行學行之上也言之次也敎人又其次也咸無焉為衆人或曰人羡久生将以學也可謂好學已乎曰未之好也學不羡天之道不在仲尼乎仲尼駕説者也不在兹儒乎如将復駕其所説則莫若使諸儒金口而木舌或曰學無益也如質何曰未之思矣夫有刀者礲諸有玉者錯諸不礲不錯焉攸用礲而錯諸質在其中矣否則輟螟􁈴之子殪而逢蜾蠃祝之曰類我類我久則肖之矣速哉七十子之肖仲尼也學以治之思以精之朋友以磨之名譽以崇之不倦以終之可謂好學也已矣孔子習周公者也顔淵習孔子者也羿逄䝉分其弓良捨其䇿般投其斧而習諸孰曰非也或曰此名也彼名也處一焉而已矣曰川有瀆山有嶽髙而且大者衆人所不能踰也或問世言鑄金金可鑄歟曰吾聞覿君子者問鑄人不問鑄金或曰人可鑄歟曰孔子鑄顔淵矣或人踧爾曰㫖哉問鑄金得鑄人學者所以脩性也視聽言貌思性所有也學則正否則邪師哉師哉桐子之命也務學不如務求師師者人之模範也模不模範不範為不少矣一閧之市不勝異意焉一卷之書不勝異説焉一鬨之市必立之平一卷之書必立之師習乎習以習非之勝是也况習是之勝非乎於戲學者審其是而已矣或曰焉知是而習之曰視日月而知衆星之蔑也仰聖人而知衆説之小也學之為王者事其已久矣堯舜禹湯文武汲汲仲尼皇皇其已久矣或問進曰水或曰為其不舎晝夜歟曰有是哉滿而後漸者其水乎或問鴻漸曰非其往不往非其居不居漸猶水乎請問大漸曰止於下而漸於上者其木也哉亦猶水而已矣吾未見好斧藻其徳若斧藻其楶者歟鳥獸觸其情者也衆人則異乎賢人則異衆人矣聖人則異賢人矣禮義之作有以矣夫人而不學雖無憂如禽何學者所以求為君子也求而不得者有矣夫未有不求而得之者也睎驥之馬亦驥之乘也睎顔之人亦顔之徒也或曰顔徒易乎睎之則是曰昔顔常睎夫子矣正考甫常睎尹吉甫矣公子奚斯常睎正考甫矣如不欲睎則已矣如欲睎孰禦焉或曰書與經同而世不尚治之可乎曰可或人啞爾笑曰須以發策决科曰大人之學為道也小人之學為利也子為道乎為利乎或曰耕不穫獵不饗耕獵乎曰耕道而得道獵徳而得徳是穫饗也吾不覩參辰之相比也是以君子貴遷善遷善也者聖人之徒歟百川學海而至于海丘陵學山而不至于山是故惡夫畫也頻頻之黨甚於􁄙斯亦賊夫糧食而已矣朋而不心靣朋也友而不心靣友也或謂子之治産不如丹圭之富曰吾聞先生相與言則以仁與義市井相與言則以財與利如其富或曰先生生無以養死無以葬如之何曰以其所以養養之至也以其所以葬葬之至也或曰猗頓之富以為孝不亦至乎顔其餒矣曰彼以其粗顔以其精彼以其回顔以其貞顔其劣乎顔其劣乎或曰使我紆朱懐金其樂不可量也曰紆朱懐金之樂不如顔氏子之樂顔氏子之樂也内紆朱懐金之樂也外或曰請問屢空之内曰顔不孔雖得天下不足以為樂然亦有苦乎曰顔苦孔之卓也或人瞿然曰兹苦也祗其所以為樂也歟曰有敎立道無心仲尼有學術業無心顔淵或曰立道仲尼不可為思矣術業顔淵不可為力矣曰未之思也孰禦焉"}
{"id": "KR3a0009_002", "series": "KR3a0009", "text": "晉李軌唐桞宗元註宋宋咸吳祕司馬光重添註吾子篇降周迄孔成于王道然後誕章乖離諸子圖徽譔吾子或問吾子少而好賦曰然童子彫蟲篆刻俄而曰壯夫不為也或曰賦可以諷乎曰諷則己不己吾恐不免於勸也或曰霧縠之組麗曰女工之蠧矣劒客論曰劒可以愛身曰狴犴使人多禮乎或問景差唐勒宋玉枚乗之賦也益乎曰必也滛滛則奈何曰詩人之賦麗以則辭人之賦麗以淫如孔氏之門用賦也則賈誼升堂相如入室矣如其不用何或問蒼蠅紅紫曰明視問鄭衛之似曰聦聽或曰朱曠不世如之何曰亦精之而已矣或問交五聲十二律也或雅或鄭何也曰中正則雅多哇則鄭請問本曰黄鐘以生之中正以平之確乎鄭衛不能入也或曰女有色書亦有色乎曰有女惡華丹之亂窈窕也書惡滛辭之淈法度也或問屈原智乎曰如玉如瑩爰變丹青如其智如其智或曰君子尚辭乎曰君子事之為尚事勝辭則伉辭勝事則賦事辭稱則經足言足容徳之藻矣或問公孫龍詭辭數萬以為法法歟曰斷木為棊梡革為鞠亦皆有法焉不合乎先王之法者君子不法也觀書者譬諸觀山及水升東嶽而知衆山之峛崺也况介丘乎浮滄海而知江河之惡沱也况枯澤乎捨舟航而濟乎瀆者末矣捨五經而濟乎道者末矣棄常珍而嗜乎異饌者惡覩其識味也委大聖而好乎諸子者惡覩其識道也山􁛽之蹊不可勝由矣向牆之尸不可勝入矣曰惡由入曰孔氏孔氏者戸也曰子户乎曰戸哉戸哉吾獨有不户者矣或欲學蒼頡史篇曰史乎史乎愈於妄闕也或曰有人焉自姓孔而字仲尼入其門升其堂伏其几襲其裳則可謂仲尼乎曰其文是也其質非也敢問質曰羊質而虎皮見草而說見豺而戰忘其皮之虎也聖人虎别其文炳也君子豹别其文蔚也辯人貍别其文萃也貍變則豹豹變則虎好書而不要諸仲尼書肆也好說而不見諸仲尼說鈴也君子言也無擇聽也無滛擇則亂滛則辟述正道而稍邪哆者有矣未有述邪哆而稍正也孔子之道其較且易也或曰童而習之白紛如也何其較且易曰謂其不姦姦不詐詐也如姦姦而詐詐雖有耳目焉得而正諸多聞則守之以約多見則守之以卓寡聞則無約也寡見則無卓也綠衣三百色如之何矣紵絮三千寒如之何矣君子之道有四易簡而易用也要而易守也炳而易見也法而易言也震風凌雨然後知夏屋之為帡幪也虐政虐世然後知聖人之為郛郭也古者楊墨塞路孟子辭而闢之廓如也後之塞路者有矣竊自比於孟子或曰人各是其所是而非其所非將誰使正之曰萬物紛錯則懸諸天衆言淆亂則折諸聖或曰惡覩乎聖而折諸曰在則人亡則書其統一也脩身篇事有本真陳施于意動不克咸本諸身譔脩身脩身以為弓矯思以為矢立義以為的奠而後發發必中矣人之性也善惡混脩其善則為善人脩其惡則為惡人氣也者所適善惡之馬也歟或曰孔子之事多矣不用則亦勤且憂乎曰聖人樂天知命樂天則不勤知命則不憂或問銘曰銘哉銘哉有意於慎也聖人之辭可為也使人信之所不可為也是以君子彊學而力行珍其貨而後市修其身而後交善其謀而後動成道也君子之所慎言禮書上交不諂下交不驕則可以有為矣或曰君子自守奚其交曰天地交萬物生人道交功勲成奚其守好大而不為大不大矣好髙而不為髙不髙矣仰天庭而知天下之居卑也哉公儀子董仲舒之才之邵也使見善不明用心不剛儔克爾或曰仁義禮智信之用曰仁宅也義路也禮服也智燭也信符也處宅由路正服明燭執符君子不動動斯得矣有意哉孟子曰夫有意而不至者有矣未有無意而至者也或問治己曰治己以仲尼或曰治己以仲尼仲尼奚寡也曰率馬以驥不亦可乎或曰田甫田者莠喬喬思逺人者心忉忉曰日有光月有明三年不目日視必盲三年不目月精必矇熒魂曠枯糟莩曠沈擿埴索塗冥行而已矣或問何如斯謂之人曰取四重去四輕則可謂之人曰何謂四重曰重言重行重貌重好言重則有法行重則有徳貌重則有威好重則有觀敢問四輕曰言輕則招憂行輕則招辜貌輕則招辱好輕則招滛禮多儀或曰日􁀈不食肉肉必乾日􁀈不飲酒酒必酸賔主百拜而酒三行不已華乎曰實無華則野華無實則史華實副則禮山雌之肥其意得乎或曰回之簞瓢臞如之何曰明明在上百官牛羊亦山雌也闇闇在上簞瓢捽茹亦山雌也何其臞千鈞之輕烏獲力也簞瓢之樂顔氏徳也或問犂牛之鞹與𤣥騂之鞹有以異乎曰同然則何以不犂也曰將致孝乎鬼神不敢以其犂也如刲羊刺豕罷賓犒師惡在犂不犂也有徳者好問聖人或曰魯人鮮徳奚其好問仲尼也曰魯未能好問仲尼故也如其好問仲尼則魯作東周矣或門人有倚孔子之牆絃鄭衛之聲誦韓莊之書則引諸門乎曰在夷貉則引之倚門牆則麾之惜乎衣未成而轉為裳也聖人耳不順乎非口不𨽻乎善賢者耳擇口擇衆人無擇焉或問衆人曰富貴生賢者曰義聖人曰神觀乎賢人則見衆人觀乎聖人則見賢人觀乎天地則見聖人天下有三好衆人好已從賢人好已正聖人好己師天下有三檢衆人用家檢賢人用國檢聖人用天下檢天下有三門由於情欲入自禽門由於禮義入自人門由於獨智入自聖門或問士何如斯可以禔身曰其為中也𢎞深其為外也肅括則可以禔身矣君子㣲慎厥徳悔吝不至何元憞之有上士之耳訓乎徳下士之耳訓乎已言不慙行不耻者孔子憚焉"}
{"id": "KR3a0009_003", "series": "KR3a0009", "text": "晉李軌唐栁宗元註宋宋咸吴祕司馬光重添註問道篇芒芒大道昔在聖考過則失中不及則不至不可姦罔譔問道或問道曰道也者通也無不通也或曰可以適他歟曰適堯舜文王者為正道非堯舜文王者為他道君子正而不他或問道曰道若塗若川車航混混不捨晝夜或曰焉得直道而由諸曰塗雖曲而通諸夏則由諸川雖曲而通諸海則由諸或曰事雖曲而通諸聖則由諸乎道徳仁義禮譬諸身乎夫道以導之徳以得之仁以人之義以宜之禮以體之天也合則渾離則散一人而兼統四體者其身全乎或問徳表曰莫知作上作下請問莫知曰行禮於彼而民得於此奚其知或曰孰若無禮而徳曰禮體也人而無禮焉以為徳或問天曰吾於天歟見無為之為矣或問彫刻衆形者匪天歟曰以其不彫刻也如物刻而彫之焉得力而給諸老子之言道徳吾有取焉耳及搥提仁義絶滅禮學吾無取焉耳吾焉開明哉惟聖人為可以開明它則苓開發大哉聖人言之至也開之廓然見四海閉之閛然不覩牆之裏聖人之言似於水火或問水火曰水測之而益深窮之而益逺火用之而彌明宿之而彌壯允治天下不待禮文與五教則吾以黄帝堯舜為疣贅或曰太上無法而治法非所以為治也曰鴻荒之世聖人惡之是以法始乎伏羲而成乎堯匪伏匪堯禮義哨哨聖人不取也或問八荒之禮禮也樂也孰是曰殷之以中國或曰孰為中國曰五政之所加七賦之所養中於天地者為中國過此而往人也哉聖人之治天下也礙諸以禮樂無則禽異則貉吾見諸子之小禮樂也不見聖人之小禮樂也孰有書不由筆言不由舌吾見天常為帝王之筆舌也智也者知也夫智用不用益不益則不贅虧矣深知器械舟車宫室之為則禮由己或問大聲曰非雷非霆隠隠耾耾久而愈盈尸諸聖或問道有因無因乎曰可則因否則革或問無為曰奚為哉在昔虞夏襲堯之爵行堯之道法度彰禮樂著垂拱而視天民之阜也無為矣紹桀之後纂紂之餘法度廢禮樂虧安坐而視天民之死無為乎或曰太古塗民耳目惟其見也聞也見則難蔽聞則難塞曰天之肇降生民使其目見耳聞是以視之禮聽之樂如視不禮聽不樂雖有民焉得而塗諸或問新敝曰新則襲之敝則損益之或問太古徳懷不禮懷嬰兒慕駒犢從焉以禮曰嬰犢乎嬰犢母懷不父懷母懷愛也父懷敬也獨母而不父未若父母之懿也狙詐之家曰狙詐之計不戰而屈人兵堯舜也曰不戰而屈人兵堯舜也霑項漸襟堯舜乎衒玉而賈石者其狙詐乎或問狙詐與亡孰愈曰亡愈或曰子將六師則誰使曰御得其道則天下狙詐咸作使御失其道則天下狙詐咸作敵故有天下者審其御而已矣或問威震諸侯須於征歟徂詐之力也如其亡曰威震諸侯須於狙詐可也未若威震諸侯而不須狙詐也或曰無狙詐将何以征乎曰縱不得不征不有司馬法乎何必狙詐乎申韓之術不仁之至矣若何牛羊之用人也若牛羊用人則狐狸螻螾不膢臘也歟或曰刀不利筆不銛而獨加諸砥不亦可乎曰人砥則秦尚矣或曰刑名非道邪何自然矣曰何必刑名圍碁撃劒反自眩刑亦皆自然也由其大者作正道由其小者作姦道或曰申韓之法非法歟曰法者謂唐虞成周之法也如申韓如申韓荘周申韓不乖寡聖人而漸諸篇則顔氏之子閔氏之孫其如台或曰荘周有取乎曰少欲鄒衍有取乎曰自持至周罔君臣之義衍無知於天地之間雖隣不覿也"}
{"id": "KR3a0009_004", "series": "KR3a0009", "text": "晉李軌唐柳宗元註宋宋咸吳祕司馬光重添註問神篇神心惚怳經緯萬方事繫諸道德仁義禮譔問神或問神曰心請聞之曰潛天而天潛地而地天地神明而不測者也心之潛也猶將測之况於人乎况於事倫乎敢問潛心于聖曰昔仲尼潛心於文王矣逹之顔淵亦潛心於仲尼矣未逹一聞耳神在所潛而已矣天神天明照知四方天精天粹萬物作類人心其神矣乎操則存捨則亡能常操而存者其惟聖人乎聖人存神索至成天下之大順致天下之大利和同天人之際使之而無間者也龍蟠于泥蚖其肆矣蚖哉蚖哉惡覩龍之志也歟或曰龍必欲飛天乎曰時飛則飛時潛則潛既飛且潛食其不妄形其不可得而制也歟曰聖人不制則何為乎羑里曰龍以不制為龍聖人以不手為聖人或曰經可損益歟曰易始八卦而文王六十四其益可知也詩書禮春秋或因或作而成於仲尼乎其益可知也故夫道非天然應時而造者損益可知也或曰易損其一雖憃知闕焉至書之不備過半矣而習者不知惜乎書序之不如易也曰彼數也可數焉故也如書序雖孔子亦末如之何矣昔之説書者序以百而酒誥之篇俄空焉今亡夫虞夏之書渾渾爾商書灝灝爾周書噩噩爾下周者其書誰乎或問聖人之經不可使易知歟曰不可天俄而可度則其覆物也淺矣地俄而可測則其載物也薄矣大哉天地之為萬物郭五經之為衆説郛或問聖人之作事不能昭若日月乎何後世之訔訔也曰瞽曠能黙瞽曠不能齊不齊之耳狄牙能喊狄牙不能齊不齊之口君子之言幽必有驗乎明逺必有驗乎近大必有驗乎小微必有驗乎著無驗而言之謂妄君子妄乎不妄言不能逹其心書不能逹其言難矣哉惟聖人得言之解得書之體白日以照之江河以滌之浩浩乎其莫之禦也面相之辭相適捈中心之所欲通諸人之嚍嚍者莫如言彌綸天下之事記久明逺著古昔之㖧㖧傳千里之忞忞者莫如書故言心聲也書心畫也聲畫形君子小人見矣聲畫者君子小人之所以動情乎聖人之辭渾渾若川順則便逆則否者其惟川乎或曰仲尼聖者歟何不能居世也曾范蔡之不若曰聖人者范蔡乎若范蔡其如聖何或曰淮南太史公者其多知歟曷其雜也曰雜乎雜人病以多知為雜惟聖人為不雜書不經非書也言不經非言也言書不經多多贅矣或曰述而不作𤣥何以作曰其事則述其書則作育而不苗者吾家之童烏乎九齡而與我𤣥文或曰𤣥何為曰為仁義曰孰不為仁孰不為義曰勿雜也而已矣或問經之艱易曰存亡或人不諭曰其人存則易亡則艱延陵季子之於樂也其庶矣乎如樂弛雖札末如之何矣如周之禮樂庶事之備也每可以為不難矣如秦之禮樂庶事之不備也每可以為難矣衣而不裳未知其可也裳而不衣未知其可也衣裳其順矣乎或問文曰訓問武曰克未逹曰事得其序之謂訓勝已之私之謂克為之而行動之而光者其德乎或曰知德者鮮何其光曰我知為之不我知亦為之厥光大矣必我知而為之光亦小矣或曰君子病没世而無名盍勢諸名卿可幾也曰君子德名為幾梁齊趙楚之君非不富且貴也惡乎成名谷口鄭子真不屈其志而耕乎巖石之下名震于京師豈其卿豈其卿或問人曰難知也曰焉難曰太山之與螘垤江河之與行潦非難也大聖之與大佞難也嗚呼能參以似者為無難或問鄒莊有取乎曰德則取愆則否何謂德愆曰言天地人經德也否愆也愆語君子不出諸口"}
{"id": "KR3a0009_005", "series": "KR3a0009", "text": "晉李軌唐柳宗元註宋宋咸吳祕司馬光重添註問明篇明哲煌煌旁燭無疆遜于不虞以保天命譔問明或問明曰微或曰微何如其明也曰微而見之明其誖乎聰明其至矣乎不聰實無耳也不明實無目也敢問大聰明曰眩眩乎惟天為聰惟天為明夫能髙其目而下其耳者匪天也夫或曰小每知之可謂師乎曰是何師歟是何師歟天下小事為不少矣每知之是謂師乎師之貴也知大知也小知之師亦賤矣孟子疾過我門而不入我室或曰亦有疾乎曰摭我華而不食我實或謂仲尼事彌其年盖天勞諸病矣夫曰天非獨勞仲尼亦自勞也天病乎哉天樂天聖樂聖或問鳥有鳳獸有麟鳥獸皆可鳳麟乎曰羣鳥之於鳳也羣獸之於麟也形性豈羣人之於聖乎或曰甚矣聖道無益於庸也聖讀而庸行盍去諸曰甚矣子之不逹也聖讀而庸行猶有聞焉去之阬也阬秦者非斯乎投諸火或問人何尚曰尚智曰多以智殺身者何其尚曰昔臯陶以其智為帝謨殺身者逺矣箕子以其智為武王陳洪範殺身者逺矣仲尼聖人也或劣諸子貢子貢辭而精之然後廓如也於戲觀書者違子貢雖多亦何以為慎哉成湯丕承也文王淵懿也或問丕承曰由小致大不亦丕乎革夏以天不亦承乎淵懿曰重易六爻不亦淵乎寖以光大不亦懿乎或問命曰命者天之命也非人為也人為不為命請問人為曰可以存亡可以死生非命也命不可避也或曰顔氏之子冉氏之孫曰以其無避也若立巖牆之下動而徵病行而招死命乎命乎吉人凶其吉凶人吉其凶辰乎辰曷來之遲去之速也君子競諸謣言敗俗謣好敗則姑息敗德君子謹於言慎於好亟於時吾不見震風之能動聾聵也或問君子在治曰若鳳在亂曰若鳳或人不諭曰未之思矣曰治則見亂則隠鴻飛㝠㝠弋人何簒焉鷦明遴集食其潔者矣鳳鳥蹌蹌匪堯之庭亨龍潛升其貞利乎或曰龍何可以貞利而亨曰時未可而潛不亦貞乎可而升不亦利乎潛升在已用之以時不亦亨乎或問活身曰明哲或曰童蒙則活何乃明哲乎曰君子所貴亦越用明保慎其身也如庸行翳路衝衝而活君子不貴也楚兩龔之絜其清矣乎蜀莊沉冥蜀莊之才之珍也不作苟見不治苟得乆幽而不改其操雖隋和何以加諸舉兹以旃不亦寶乎吾珍莊也居難為也不慕由即夷矣何毚欲之有或問堯將讓天下於許由由恥有諸曰好大者為之也顧由無求於世而已矣允哲堯儃舜之重則不輕於由矣好大累克巢父灑耳不亦宜乎靈場之威宜夜矣乎朱鳥翾翾歸其肆矣或曰奚取於朱鳥哉曰時來則來時往則往能來能往者朱鳥之謂歟或問韓非作説難之書而卒死乎説難敢問何反也曰説難盖其所以死乎曰何也曰君子以禮動以義止合則進否則退確乎不憂其不合也夫説人而憂其不合則亦無所不至矣或曰説之不合非憂邪曰説不由道憂也由道而不合非憂也或問哲曰旁明厥思問行曰旁通厥德寡見篇假言周于天地贊于神明幽𢎞横度絶于邇言譔寡見吾寡見人之好假者也邇文之視邇言之聽假則偭焉或曰曷若兹之甚也先王之道滿門曰不得已也得已則已矣得已而不已者寡哉好盡其心於聖人之道者君子也人亦有好盡其心矣未必聖人之道也多聞見而識乎正道者至識也多聞見而識乎邪道者迷識也如賢人謀之美也詘人而從道如小人謀之不美也詘道以從人或問五經有辯乎曰惟五經為辯説天者莫辯乎易説事者莫辯乎書説體者莫辯乎禮説志者莫辯乎詩説理者莫辯乎春秋捨斯辯亦小矣春木之芚兮援我手之鶉兮去之五百嵗其人若存兮或曰譊譊者天下皆訟也奚其存曰曼是為也天下之亡聖也久矣呱呱之子各識其親譊譊之學各習其師精而精之是在其中矣或曰良玉不彫美言不文何謂也曰玉不彫璵璠不作器言不文典謨不作經或問司馬子長有言曰五經不如老子之約也當年不能極其變終身不能究其業曰若是則周公惑孔子賊古者之學耕且養三年通一經今之學也非獨為之華藻也又從而繡其鞶帨惡在老不老也或曰學者之説可約邪曰可約解科或曰君子聽聲乎曰君子惟正之聽荒乎淫佛乎正沉而樂者君子弗聽也或問侍君子以博乎曰侍坐則聽言有酒則觀禮焉事博乎或曰不有博弈者乎曰為之猶賢於已爾侍君子者賢於已乎君子不可得而侍也侍君子晦斯光窒斯通亡斯有辱斯榮敗斯成如之何賢於已也鷦明冲天不在六翮乎拔而傅尸鳩其累矣夫雷震乎天風薄乎山雲徂乎方雨流乎淵其事矣乎魏武侯與吳起浮於西河寶河山之固起曰在德不在固曰美哉言乎使起之兵每如斯則太公何以加諸或問周寶九鼎寶乎曰器寶也器寶待人而後寶齊桓晉文已下至於秦兼其無觀已或曰秦無觀奚其兼曰所謂觀觀德也如觀兵開闢以來未有秦也或問魯用儒而削何也曰魯不用儒也昔在姬公用於周而四海皇皇奠枕于京孔子用於魯齊人章章歸其侵疆魯不用真儒故也如用真儒無敵於天下安得削浩浩之海濟樓航之力也航人無楫如航何或曰奔壘之車沉流之航可乎曰否或曰焉用智曰用智於未奔沉大寒而後索衣裘不亦晚乎乘國者其如乘航乎航安則人斯安矣惠以厚下民忘其死忠以衞上君念其賞自後者人先之自下者人髙之誠哉是言也或曰𢎞羊㩁利而國用足盍㩁諸曰譬諸父子為人父而㩁其子縱利如子何卜式之云不亦匡乎或曰因秦之法清而行之亦可以致平乎曰譬諸琴瑟鄭衞調俾䕫因之亦不可以致簫韶矣或問處秦之世抱周之書益乎曰舉世寒貂狐不亦燠乎或曰炎之以火沃之以湯燠亦燠矣曰燠哉燠哉時亦有寒者矣非其時而望之非其道而行之亦不可以至矣秦之有司負秦之法度秦之法度負聖人之法度秦宏違天地之道而天地違秦亦宏矣"}
{"id": "KR3a0009_006", "series": "KR3a0009", "text": "晉李軌唐柳宗元註宋宋咸呉祕司馬光重添註五百篇聖人聰明淵懿繼天測靈冠乎羣倫經諸範譔五百或問五百嵗而聖人出有諸曰堯舜禹君臣也而並文武周公父子也而處湯孔子數百嵗而生因往以推來雖千一不可知也聖人有以擬天地而叅諸身乎或問聖人有詘乎曰有曰焉詘乎曰仲尼於南子所不欲見也於陽虎所不欲敬也見所不見敬所不敬不詘如何或曰衛靈公問陳則何以不詘曰詘身將以信道也如詘道而信身雖天下不可為也聖人重其道而輕其禄衆人輕其道而重其禄聖人曰於道行歟衆人曰於禄殖歟昔者齊魯有大臣史失其名曰如何其大也曰叔孫通欲制君臣之儀徴先生於齊魯所不能致者二人曰若是則仲尼之開跡諸侯也非邪曰仲尼開跡將以自用也如委已而從人雖有規矩凖繩焉得而用之或問孔子之時諸侯有知其聖者歟曰知之曰知之則曷為不用曰不能曰知聖而不能用也可得聞乎曰用之則宜從之從之則棄其所習逆其所順彊其所劣捐其所能衝衝如也非天下之至德孰能用之或問孔子知其道之不用也則載而惡乎之曰之後世君子曰賈如是不亦鈍乎曰衆人愈利而後鈍聖人愈鈍而後利闗百聖而不慙蔽天地而不耻能言之類莫能加也貴無敵富無倫利孰大焉或曰孔子之道不可小歟曰小則敗聖如何曰若是則何為去乎曰愛日曰愛日而去何也曰由羣婢之故也不聽正諫而不用噫者吾於觀庸邪無為飽食安坐而懕觀也由此觀之夫子之日亦愛矣或曰君子愛日乎曰君子仕則欲行其義居則欲彰其道事不懕教不倦焉得日或問其有繼周者雖百世可知也秦已繼周矣不待夏禮而治者其不驗乎曰聖人之言天也天妄乎繼周者未欲泰平也如欲泰平也捨之而用佗道亦無由至矣赫赫乎日出之光羣目之用也渾渾乎聖人之道羣心之用也或問天地簡易而聖人法之何五經之支離曰支離葢其所以為簡易也已簡已易焉支焉離或曰聖人無益於庸也曰世人之益者倉廪也取之如單仲尼神明也小以成小大以成大雖山川邱陵草木鳥獸裕如也如不用也神明亦末如之何矣或問聖人占天乎曰占天地若此則史也何異曰史以天占人聖人以人占天或問星有甘石何如曰在德不在星德隆則晷星星隆則晷德也或問大人曰無事於小為大人請問小曰事非禮義為小聖人之言逺如天賢人之言近如地瓏􁫧其聲者其質玉乎聖人矢口而成言肆筆而成書言可聞而不可殫書可觀而不可盡周之人多行秦之人多病行有之也病曼之也周之士也貴秦之士也賤周之士也肆秦之士也拘月未望則載魄于西既望則終魄于東其遡於日乎彤弓黸矢不為有矣聆德前世清視在下鑑莫近於斯矣或問何如動而見畏曰畏人何如動而見侮曰侮人夫見畏與見侮無不由己或問禮難以彊世曰難故彊世如夷俟倨肆羈角之哺果而㗖之奚其彊或性或彊及其名一也見弓之張兮弛而不失其良兮或曰何謂也曰擏之而已矣川有防器有範見禮教之至也經營然後知幹楨之克立也莊揚蕩而不法墨晏儉而廢禮申韓險而無化鄒衍迂而不信聖人之材天地也次山陵川泉也次鳥獸草木也先知篇立政鼓衆動化天下莫尚於中和中和之發在哲民情譔先知先知其幾於神乎敢問先知曰不知知其道者其如視忽眇緜作昞先甲一日易後甲一日難或問何以治國曰立政曰何以立政曰政之本身也身立則政立矣或問為政有幾曰思斁或問思斁曰昔在周公征于東方四國是王召伯述職蔽芾甘棠其思矣夫齊桓公欲徑陳陳不果内執袁濤塗其斁矣夫嗚呼從政者審其思斁而已矣或問何思何斁曰老人老孤人孤病者養死者葬男子畝婦人桑之謂思若汙人老屈人孤病者獨死者逋田畝荒杼軸空之謂斁為政日新或人敢問日新曰使之利其仁樂其義厲之以名引之以美使之陶陶然之謂日新或問民所勤曰民有三勤曰何哉所謂三勤曰政善而吏惡一勤也吏善而政惡二勤也政吏駢惡三勤也禽獸食人之食土木衣人之帛榖人不足於晝絲人不足於夜之謂惡政聖人文質者也車服以彰之藻色以明之聲音以揚之詩書以光之籩豆不陳玉帛不分琴瑟不鏗鐘鼓不耺吾則無以見聖人矣或曰以往聖人之法治將來譬猶膠柱而調瑟有諸曰有之曰聖君少而庸君多如獨守仲尼之道是漆也曰聖人之法未嘗不闗盛衰焉昔者堯有天下舉大綱命舜禹夏殷周屬其子不膠者卓矣唐虞象刑惟明夏后肉辟三千不膠者卓矣堯親九族恊和萬國湯武桓桓征伐四克由是言之不膠者卓矣禮樂征伐自天子所出春秋之時齊晉實予不膠者卓矣或曰人君不可不學律令曰君子為國張其綱紀謹其教化導之以仁則下不相賊莅之以㢘則下不相盜臨之以正則下不相詐修之以禮義則下多德讓此君子所當學也如有犯法則司獄在或苦亂曰綱紀曰惡在於綱紀曰大作綱小作紀如綱不綱紀不紀雖有羅網惡得一目而正諸或曰齊得夷吾而霸仲尼曰小器請問大器曰大器其猶規矩凖繩乎先自治而後治人之謂大器或曰正國何先曰躬工人績或曰為政先殺後教曰嗚呼天先秋而後春乎將先春而後秋乎吾見𤣥駒之步雉之晨雊也化其可以已矣哉民可使覿德不可使覿刑覿德則純覿刑則亂象龍之致雨也難矣哉曰龍乎龍乎或問政核曰真偽真偽則政核如真不真偽不偽則政事不核鼓舞萬物者其雷風乎鼓舞萬民者其號令乎雷不一風不再聖人樂天陶成天下之化使人有士君子之器者也故不遁于世不離于羣遁離者是聖人乎雌之不才其卵􁍄矣君之不才其民野矣或曰載使子草律曰吾不如𢎞恭草奏曰吾不如陳湯曰何為曰必也律不犯奏不剡甄陶天下者其在和乎剛則甈柔則坯龍之?亢不獲其中矣是以過中則惕不及中則躍其近於中乎聖人之道譬猶日之中矣不及則未過則呉什一天下之正也多則桀寡則貉井田之田田也肉刑之刑刑也田也者與衆田之刑也者與衆棄之法無限則庶人田侯田處侯宅食侯食服侯服人亦多不足矣為國不迪其法而望其效譬諸算乎"}
{"id": "KR3a0009_007", "series": "KR3a0009", "text": "晉李軌唐栁宗元註宋宋咸吴祕司馬光重添註重黎篇仲尼以來國君將相卿士名臣參差不齊一槩諸聖譔重黎或問南正重司天北正黎司地今何僚也曰近羲近和孰重孰黎曰羲近重和近黎或問黄帝終始曰託也昔者姒氏治水土而巫歩多禹扁鵲盧人也而醫多盧夫欲讎偽者必假真禹乎盧乎終始乎或問渾天曰洛下閎營之鮮于妄人度之耿中丞象之㡬乎㡬乎莫之能違也請問蓋天曰蓋哉蓋哉應難未㡬也或問趙世多神何也曰神怪茫茫若存若亡聖人曼云或問子胥種蠡孰賢曰胥也俾吴作亂破楚入郢鞭尸藉舘皆不由徳謀越諫齊不式不能去卒眼之種蠡不彊諫而山棲俾其君詘社稷之靈而童僕又終弊吴賢皆不足邵也至蠡策種而遁肥矣哉或問陳勝吴廣曰亂曰不若是則秦不亡曰亡秦乎恐秦未亡而先亡矣或問六國並其已乆矣一病一瘳迄始皇三載而咸時激地保人事乎曰具請問事曰孝公以下彊兵力農以蠶食六國事也保曰東溝大河南阻髙山西采雍梁北鹵涇垠便則申否則蟠保也激曰始皇方斧將相方刀六國方木將相方肉激也或問秦伯列為侯衛卒吞天下而赧曾無以制乎曰天子制公侯伯子男也庸節節莫差於僣僣莫僣於祭祭莫重於地地莫重於天則㐮文宣靈其兆也昔者㐮公始僣西畤以祭白帝文宣靈宗興鄜宻上下用事四帝而天王不匡反致文武胙是以四疆之内各以其力來侵攘肌及骨赧獨何以制秦乎或問嬴政二十六載天下擅秦秦十五載而楚楚五載而漢五十載之際而天下三擅天邪人邪曰具周建子弟列名城班五爵流之十二當時雖欲漢得乎六國蚩蚩為嬴弱姬卒之屏營嬴擅其政故天下擅秦秦失其猷罷侯置守守失其微天下孤暌項氏暴彊改宰侯王故天下擅楚擅楚之月有漢剏業山南發跡三秦追項山東故天下擅漢天也人曰兼尚才權右計左數動謹於時人也天不人不因人不天不成或問楚敗垓下方死曰天也諒乎曰漢屈羣策羣策屈羣力楚憞羣策而自屈其力屈人者克自屈者負天曷故焉或問秦楚旣為天典命矣秦縊㶚上楚分江西興廢何速也曰天胙光徳而隕明忒昔在有熊髙陽髙辛唐虞三代咸有顯懿故天胙之為神明主且著在天庭是生民之願也厥饗國乆長若秦楚强䦧震撲胎籍三正播其虐於黎苖子弟且欲喪之况於民乎况於鬼神乎廢未速也或問仲尼大聖則天曷不胙曰無土然則舜禹有土乎曰舜以堯作土禹以舜作土或問聖人表裏曰威儀文辭表也徳行忠信裏也或問義帝初矯劉龕南陽項救河北二方分崩一離一合設秦得人如何曰人無為秦也喪其靈乆矣韓信黥布皆劔立南面稱孤卒窮時戮無乃勿乎或曰勿則無名如何曰名者謂令名也忠不終而躬逆焉攸令或問淳于越曰伎曲請問曰始皇方虎挒而䲷磔噬士猶腊肉也越與亢眉終無橈辭可謂伎矣仕無妄之國食無妄之粟分無妄之橈自令之間而不違可謂曲矣或問茅焦歴井幹之死使始皇奉虚左之乗蔡生欲安項咸陽不能移又亨之或者未辯歟曰生捨其木侯而謂人木侯亨不亦宜乎焦逆訐而順守之雖辯劘虎牙矣或問甘羅之悟呂不韋張辟彊之覺平勃皆以十二齡茂良乎曰才也茂良不必父祖或問酈食其說陳留下敖倉說齊罷歴下軍何辯也韓信襲齊以身脂鼎何訥也曰夫辯也者自辯也如辯人幾矣或問蒯通抵韓信不能下又狂之曰方遭信閉如其抵曰巇可抵乎曰賢者司禮小人司巇况拊鍵乎或問李斯盡忠胡亥極刑忠乎曰斯以留客至作相用狂人之言從浮大海立趙髙之邪說廢沙丘之正阿意督責焉用忠霍曰始元之初擁少帝之微摧燕上官之鋒處興廢之分堂堂乎忠難矣哉至顯不終矣或問馮唐面文帝得廉頗李牧不能用也諒乎曰彼將有激也親屈帝尊以信亞夫之軍至頗牧曷不用哉徳曰罪不孥宮不女館不新陵不墳或問交曰仁問餘耳曰光初竇灌曰凶終或問信曰不食其言請人曰晉荀息趙程嬰公孫杵臼秦大夫鑿穆公之側問義曰事得其宜之謂義或問季布忍焉可為曰能者為之明哲不為也或曰當布之急雖明哲如之何曰明哲不終項仕如終焉攸避或問賢曰為人所不能請人曰顔淵黔婁四皓韋𤣥成問長者曰藺相如伸秦而屈亷頗欒布之不塗朱家之不徳直不疑之不校韓安國之通使或問臣自得曰石太僕之對金將軍之謹張衛將軍之善慎邴大夫之不伐善請問臣自失曰李貳師之執二田祈連之濫帥韓馮翊之愬蕭趙京兆之犯魏或問持滿曰㧖欹楊王孫倮𦵏以矯世曰矯世以禮倮乎如矯世則葛溝尚矣或問周官曰立事左氏曰品藻太史遷曰實録"}
{"id": "KR3a0009_008", "series": "KR3a0009", "text": "晋李軌唐栁宗元註宋宋咸吴祕司馬光重添註淵騫篇仲尼之後迄于漢道徳行顔閔股肱蕭曹爰及名將尊卑之條稱述品藻譔淵騫或問淵騫之徒惡乎在曰寢或曰淵騫曷不寝曰攀龍鱗附鳳翼巽以揚之勃勃乎其不可及乎如其寝如其寝七十子之於仲尼也日聞所不聞見所不見文章亦不足為矣君子絶徳小人絕力或問絶徳曰舜以孝禹以功臯陶以謨非絶徳邪力秦悼武烏獲任鄙扛鼎抃牛非絶力邪或問勇曰軻也曰何軻也曰軻也者謂孟軻也若荆軻君子盗諸請問孟軻之勇曰勇於義而果於徳不以貧富貴賤死生動其心於勇也其庻乎魯仲連􁀙而不制藺相如制而不􁀙或問鄒陽曰未信而分疑忼辭免罿幾矣哉或問信陵平原孟嘗春申益乎曰上失其政姦臣竊國命何其益乎樗里子之智也使知國如知𦵏則吾以疾為蓍龜周之順赧以成周而西傾秦之惠文昭㐮以西山而東并孰愈曰周也羊秦也狼然則狼愈歟曰羊狼一也或問蒙恬忠而被誅忠奚可為也曰塹山堙谷起臨洮擊遼水力不足而屍有餘忠不足相也或問呂不韋其智矣乎以人易貨曰誰謂不韋智者歟以國易宗呂不韋之盗穿窬之雄乎穿窬也者吾見擔石矣未見雒陽也秦將白起不仁奚用為也長平之戰四十萬人死蚩尤之亂不過於此矣原野厭人之肉川谷流人之血將不仁奚用為翦曰始皇方獵六國而翦牙欸或問要離非義者歟不以家辭國曰離也火妻灰子以反於慶忌實蛛蝥之靡也焉可謂之義也政也為嚴氏犯韓刺相俠累曼面為姊實壮士之靡也焉可謂之義也軻也為丹奉於期之首燕督亢之圖入不測之秦實刺客之靡也焉可謂之義也或問儀秦學乎鬼谷術而習乎縱横言安中國者各十餘年是夫曰詐人也聖人惡諸曰孔子讀而儀秦行何如也曰甚矣鳳鳴而鷙翰也曰然則子貢不為歟曰亂而不解子貢耻諸說而不富貴儀秦耻諸或曰儀秦其才矣乎跡不蹈矣曰昔在任人帝曰難之亦才矣才乎才非吾徒之才也美行園公綺里季夏黄公角里先生言辭婁敬陸賈執正王陵申屠嘉折節周昌汲黯守儒袁固申公災異董相夏侯勝京房或問蕭曹曰蕭也規曹也随滕灌樊酈曰俠介叔孫通曰槧人也袁盎曰忠不足而談有餘晁錯曰愚酷吏曰虎哉虎哉角而翼也貨殖曰蚊曰血國三千使將䟽飲水褐博没齒然也或問循吏曰吏也游俠曰竊國靈也佞幸曰不料而已或問近世社稷之臣曰若張子房之智陳平之無悮絳侯勃之果霍將軍之勇終之以禮樂則可謂社稷之臣矣或問公孫𢎞董仲舒孰邇曰仲舒欲為而不可得𢎞容而已矣或問近世名卿曰若張廷尉之平雋京兆之見尹扶風之絜王子貢之介斯名卿矣将曰若條侯之守長平冠軍之征伐博陸之持重可謂名将矣請問古曰鼓之以道徳征之以仁義輿尸血及皆所不為也張騫蘇武之奉使也執節没身不屈王命雖古之膚使其猶劣諸世稱東方生之盛也言不純師行不純表其流風遺書蔑如也或曰隠者也曰昔之隠者吾聞其語矣又聞其行矣或曰隠道多端曰固也聖言聖行不逢其時聖人隠也賢言賢行不逢其時賢者隠也談言談行不逢其時談者隠也昔者箕子之漆其身也狂接輿之被其髮也欲去而恐罹害者也箕子之洪範接輿之歌鳳也哉或問東方生名過實者何也曰應諧不窮正諫穢徳應諧似優不窮似哲正諫似直穢徳似隠請問名曰談逹悪比曰非夷齊而是栁下惠戒其子以尚容首陽為拙柱下為工飽食安坐以仕易農依隠玩世詭時不逢其滑稽之雄乎或問栁下惠非朝隠者歟曰君子謂之不㳟古者髙餓顯下禄隠妄譽仁之賊也妄毁義之賊也賊仁近鄉原賊義近鄉訕或問子蜀人也請人曰有李仲元者人也其為人也柰何曰不屈其意不累其身曰是夷惠之徒歟曰不夷不惠可否之間也如是則奚名之不彰也曰無仲尼則西山之餓夫與東國之絀臣惡乎聞曰王陽貢禹遇仲尼乎曰明星皓皓華藻之力也歟曰若是則奚為不自髙曰皓皓者已也引而髙之者天也子欲自髙邪仲元世之師也見其貌者肅如也聞其言者愀如也觀其行者穆如也但聞以徳詘人矣未聞以徳詘於人也仲元畏人也或曰育賁曰育賁也人畏其力而侮其徳請條曰非正不視非正不聴非正不言非正不行夫能正其視聴言行者昔吾先師之所畏也如視不視聴不聴言不言行不行雖有育賁其猶侮諸"}
{"id": "KR3a0009_009", "series": "KR3a0009", "text": "晉李軌唐栁宗元註宋宋咸吴祕司馬光重添註君子篇君子純終領聞蠢廸檢押旁開聖則譔君子或問君子言則成文動則成徳何以也曰以其弸中而彪外也般之揮斤羿之激矢君子不言言必有中也不行行必有稱也或問君子之柔剛曰君子於仁也柔於義也剛或問航不漿衝不薺有諸曰有之或曰大器固不周於小乎曰斯械也君子不械或問孟子知言之要知徳之奥曰非苟知之亦允蹈之或曰子小諸子孟子非諸子乎曰諸子者以其知異於孔子者也孟子異乎不異或曰荀卿非數家之書侻也至于子思孟軻詭哉曰吾於荀卿歟見同門而異户也惟聖人為不異牛𤣥騂白睟而角其升諸廟乎是以君子全徳或問君子似玉曰純淪温潤柔而堅玩而廉隊乎其不可形也或問仲尼之術周而不泰大而不小用之猶牛䑕也曰仲尼之道猶四瀆也經營中國終入大海它人之道者西北之流也綱紀夷貉或入于沱或淪于漢淮南說之用不如太史公之用也太史公聖人將有取焉淮南鮮取焉爾必也儒乎乍出乍入淮南也文麗用寡長卿也多愛不忍子長也仲尼多愛愛義也子長多愛愛奇也或曰甚矣傳書之不果也曰不果則不果矣人以巫鼓或問聖人之言炳若丹青有諸曰吁是何言歟丹青初則炳乆則渝渝乎哉或曰聖人之道若天天則有常矣奚聖人之多變也曰聖人固多變子游子夏得其書矣未得其所以書也宰我子貢得其言矣未得其所以言也顔淵閔子得其行矣未得其所以行也聖人之書言行天也天其少變乎或曰聖人自恣歟何言之多端也曰子未覩禹之行水歟一東一北行之無礙也君子之行獨無礙乎如何直徃也水避礙則通于海君子避礙則通于理君子好人之好而忘已之好小人好已之好而忘人之好或曰子於天下則誰與曰與夫進者乎或曰貪夫位也慕夫禄也何其與曰此貪也非進也夫進也者進於道慕於徳殷之以仁義進而進退而退日孳孳而不知勌者也或曰進退則聞命矣請問退進曰昔乎顔淵以退為進天下鮮儷焉或曰若此則何小於必退也曰心進易儷也必退易儷也進以禮退以義難儷也或曰人有齊死生同貧富等貴賤何如曰作此者其有懼乎信死生齊貧富同貴賤等則吾以聖人為囂囂通天地人曰儒通天地而不通人曰伎人必先作然後人名之先求然後人與之人必其自愛也然後人愛諸人必其自敬也然後人敬諸自愛仁之至也自敬禮之至也未有不自愛敬而人愛敬之者也或問龍龜鴻鵠不亦夀乎曰夀曰人可夀乎曰物以其性人以其仁或問人言仙者有諸乎曰吁吾聞伏犧神農殁黄帝堯舜殂落而死文王畢孔子魯城之北獨子愛其死乎非人之所及也仙亦無益子之彚矣或曰聖人不師仙厥術異也聖人之於天下耻一物之不知仙人之於天下耻一日之不生曰生乎生乎名生而實死也或曰世無仙則焉得斯語曰語乎者非囂囂也歟惟囂囂能使無為有或問仙之實曰無以為也有與無非問也問也者忠孝之問也忠臣孝子偟乎不偟或問夀可益乎曰徳曰回牛之行徳矣曷夀之不益也曰徳故爾如囬之殘牛之賊也焉徳爾曰殘賊或夀曰彼妄也君子不妄有生者必有死有始者必有終自然之道也君子忠人况已乎小人欺已况人乎"}
{"id": "KR3a0009_010", "series": "KR3a0009", "text": "晉李軌唐栁宗元註宋宋咸吴祕司馬光重添註孝至篇孝莫大於寕親寕親莫大於寕神寕神莫大於四表之歡心譔孝至孝至矣一言而該聖人不加焉父母子之天地歟無天何生無地何形天地裕於萬物萬物裕於天地裕父母之裕不裕矣事父母自知不足者其舜乎不可得而乆者事親之謂也孝子愛日孝子有祭乎有齋乎夫能存亡形屬荒絶者惟齋乎故孝子之於齋見父母之存也是以祭不賔人而不祭豺獺乎或曰死生盡禮可謂能子乎曰石奮石建父子之美也無是父無是子無是子無是父或曰必也兩乎曰與堯無子舜無父不如堯父舜子也子有含菽緼絮而致滋美其親将以求孝也人曰偽如之何曰假儒衣書服而讀之三月不歸孰曰非儒也或曰何以處僞曰有人則作之無人則輟之之謂偽觀人者審其作輟而已矣不為名之名其至矣為名之名其次也或問忠言嘉謨曰言合稷契之謂忠謨合臯陶之謂嘉或曰邵如之何曰亦朂之而已庳則秦儀鞅斯亦忠嘉矣堯舜之道皇兮夏殷周之道将兮而以延其光兮或曰何謂也曰堯舜以其譲夏以其功殷周以其伐或曰食如螘衣如華朱輪駟馬金朱煌煌無已泰乎曰由其徳舜禹受天下不為泰不由其徳五兩之綸半通之銅亦泰矣天下之通道五所以行之者一曰勉或曰力有扛洪鼎掲華旗智徳亦有之乎曰百人矣徳諧頑嚚讓萬國知情天地形不測百人乎或問君曰明光問臣曰若禔敢問何謂也曰君子在上則明而光其下在下則順而安其上或曰聖人事異乎曰聖人徳之為事異亞之故常修徳者本也見異而修徳者末也本末不修而存者未之有也天地之得斯民也斯民之得一人也一人之得心矣吾聞諸傳老則戒之在得年彌髙而徳彌邵者是孔子之徒歟或問徳有始而無終與有終而無始也孰寕曰寕先病而後瘳乎寕先瘳而後病乎或問大曰小問逺曰邇未逹曰天下為大治之在道不亦小乎四海為遠治之在心不亦邇乎或問俊哲洪秀曰知哲聖人之謂俊秀穎徳行之謂洪君子動則擬諸事事則擬諸禮或問羣言之長羣行之宗曰羣言之長徳言也羣行之宗徳行也或問泰和曰其在唐虞成周乎觀書及詩温温乎其和可知也周康之時頌聲作乎下闗雎作乎上習治也齊桓之時緼而春秋美邵陵習亂也故習治則傷始亂也習亂則好始治也漢徳其可謂允懐矣黄支之南大夏之西東鞮北女來貢其珍漢徳其可謂允懐矣世鮮焉芒芒聖徳逺人咸慕上也武義璜璜兵征四方次也宗夷猾夏蠢廸王人屈國喪師無次也麟之儀儀鳳之師師其至矣乎螭虎桓桓鷹隼䎒䎒未至也或曰訩訩北夷被我純繢帯我金犀珍膳寕鍸不亦享乎曰昔在髙文武實為兵主今稽首來臣稱為北藩是為宗廟之神社稷之靈也可不享乎龍堆以西大漠以北鳥夷獸夷郡勞王師漢家不為也朱厓之絶捐之之力也否則介鱗易我衣裳君人者務在殷民阜財明道信義致帝者之用成天地之化使粒食之民粲也晏也享于鬼神不亦饗乎天道勞功或問勞功曰日一曰勞考載曰功或曰君逸臣勞何天之勞曰於事則逸於道則勞周公以來未有漢公之懿也勤勞則過於阿衡漢興二百一十載而中天其庶矣乎辟廱以本之校學以教之禮樂以容之輿服以表之復其井刑勉人役唐矣夫"}
