{"id": "KR1j0007_001", "series": "KR1j0007", "text": "釋名卷第一\n　　　　　　　　　　劉熈字成國撰\n　　釋天第一　釋地第二\n　　釋山第三　釋水第四\n　　釋丘第五　釋道第六\n　　　釋天第一\n天豫司兗冀以舌腹言之天顯也在上高顯也青徐\n以舌頭言之天垣也垣然高而逺也春曰蒼天陽氣\n始發色蒼蒼也夏曰昊天其氣布散皓皓也秋曰旻\n天旻閔也物就枯落可閔傷也冬曰上天其氣上騰\n與地絶也故月令曰天氣上騰地氣下降易謂之乾\n乾徤也徤行不息也又謂之玄玄懸也如懸物在上\n也　日實也光明盛實也　月缺也滿則缺也　光\n晃也晃晃然也亦言廣也所照廣逺也　景境也明\n所照䖏有境限也　晷規也如規畫也　曜耀也光\n明照耀也　星散也列位布散也　宿宿也星各止\n宿其處也　氣餼也餼然有聲而無形也　風兖豫\n司冀橫口合脣言之風汜也其氣慱汜而動物也青\n徐言風踧口開脣推氣言之風放也氣放散也　隂\n隂也氣在内奥䕃也　陽揚也氣在外發揚也　寒\n捍也捍格也　暑煑也熱如煑物也　熱爇也如火\n所燒爇也　雨羽也如鳥羽動則散也　春蠢也動\n而生也　夏假也寛假萬物使生長也　秋緧也緧\n迫品物使時成也　冬終也物終成也　四時四方\n各一時時期也物之生死各應節期而止也　年進\n也進而前也　歳越也越故限也唐虞曰載載生物\n也殷曰祀祀已也新氣升故氣已也　五行者五氣\n也於其方各施行也　金禁也其氣剛嚴能禁制也\n　木冐也華葉自覆冐也　水準也準平物也　火\n化也消化物也亦言毁也物入中皆毁壊也　土吐\n也能吐生萬物也　子孳也陽氣始萌孳生於下也\n於易為坎坎險也　丒紐也寒氣自屈紐也於易為\n艮艮限也時未可聴物生限止之也　寅演也演生\n物也　卯冐也載冐土而出也於易為震二月之時\n雷始震也　辰伸也物皆伸舒而出也　己巳也陽\n氣畢布已也於易為巽巽散也物皆生布散也　午\n仵也隂氣從下上與陽相仵逆也於易為離離麗也\n物皆附麗陽氣以茂也　未昧也日中則昃向幽昧\n也　申身也物皆成其身體各申束之使備成也\n酉秀也秀者物皆成也於易為兌兑説也物得備足\n皆喜説也　戌恤也物當收歛矜恤之也亦言脱也\n落也　亥核也收藏百物核取其好惡直偽也亦言\n物成皆堅核也　甲孚也萬物解孚甲而生也　乙\n軋也自抽軋而出也　丙炳也物生炳然皆著見也\n　丁壯也物體皆丁壯也　戊茂也物皆茂盛也\n已紀也皆有定形可紀識也　庚猶更也庚堅强貌\n也　辛新也物初新者皆收成也　壬妊也隂陽交\n物懐妊也至子而萌也　癸揆也揆度而生乃出之\n也　霜喪也其氣慘毒物皆喪也　露慮也覆慮物\n也　雪綏也水下遇寒氣而凝綏綏然也　霰星也\n水雪相搏如星而散也　霡霂小雨也言裁霡歴霑\n漬如人沐頭惟及其上枝而根不濡也　雲猶云云\n衆盛意也又言運也運行也　雷硍也如轉物有所\n硍雷之聲也　電殄也乍見則殄滅也　震戰也所\n擊輙破若攻戰也又曰辟歴辟折也所歴皆破折也\n　雹砲也其所中物皆摧折如人所盛咆也　虹攻\n也純陽攻隂氣也又曰蝃蝀其見每於日在西而見\n於東掇飲東方之水氣也見於西方曰升朝日始升\n而出見也又曰美人隂陽不和婚姻錯亂淫風流行\n男美於女女美於男恒相奔隨之時則此氣盛故以\n其盛時名之也　霓齧也其體㫁絶見於非時此灾\n氣也傷害於物如有所食齧也　暈捲也氣在外捲\n結之也日月俱然　隂而風曰曀曀翳也言掩翳日\n光使不明也　風而雨土曰霾霾晦也言如物塵晦\n之色也　珥氣在日兩旁之名也珥耳也言似人耳\n之在面旁也　日月虧曰食稍稍侵虧如蟲食草木\n葉也　晦灰也火死為灰月光盡似之也　朔蘇也\n月死復蘇生也　弦月半之名也其形一旁曲一旁\n直若張弓施弦也　望月滿之名也月大十六日小\n十五日日在東月在西遥相望也　昏損也陽精損\n滅也　晨伸也旦而日光復伸見也　祲侵也赤黒\n之氣相侵也　氛粉也潤氣著草木因寒凍凝色白\n若粉之形也　霧冐也氣蒙亂覆冐物也蒙日光不\n明蒙蒙然也　彗星光梢似彗也　孛星星旁氣\n孛孛然也　筆星星氣有一枝末鋭似筆也　流星\n星轉行如流水也　枉矢齊魯謂光景為枉矢言其\n光行若射矢之所至也亦言其氣枉暴有所灾害也\n　厲疾氣也中人如磨厲傷物也　疫役也言有鬼\n行疫也　截也氣傷人如有斷截也　灾烖也火\n所燒滅之餘曰烖言其於物如是也　害割也如割\n削物也　異者異於常也　青痟也如病者痟瘦也\n　慝態也有姦態也　妖殀也殀害物也　孽孽也\n遇之如物見髠孽也\n　　　釋地第二\n地者底也其體底下載萬物也亦言諦也五土所生\n莫不信諦也易謂之坤坤順也上順乾也　土吐也\n吐生萬物也　已耕者曰田田填也五稼填滿其中\n也　壤瀼也肥濡意也　廣平曰原原元也如元氣\n廣大也　高平曰陸陸漉也水流漉而去也　下平\n曰衍言漫衍也　下濕曰隰隰蟄也蟄溼意也　下\n而有水曰澤言潤澤也　地不生物曰鹵鹵爐也如\n爐火處也　徐州貢土五色有青黄赤白黒也　土\n青曰黎似黎草色也　土黃而細宻曰埴埴膩也黏\n胒如脂之膩也　土赤曰䑕肝似䑕肝色也　土白\n曰漂漂輕飛散也　土黒曰盧盧然觧散也\n　　　釋山第三\n山産也産生物也土山曰阜阜厚也言高厚也大阜\n曰陵陵隆也體髙隆也　山頂曰冡冡腫也言腫起\n也山旁曰陂言陂陁也　山脊曰岡岡亢也在上之\n言也　山旁隴間曰涌涌猶桶桶狹而長也　山大\n而髙曰嵩嵩竦也亦高稱也　山小高曰岑岑嶃也\n嶃然也　上鋭而長曰嶠形似橋也　小山别大山\n曰甗甗甑也甑一孔者甗形孤出處似之也　山\n多小石曰磝磝堯也毎石堯堯獨處而出見也　山\n多大石曰礐礐學也大石之形學學形也　山有草\n木曰岵岵怙也人所怙取以為事用也　山無草木\n曰屺屺圯也無所出生也　山上有水曰垺垺脱也\n脱而下流也　石載土曰岨岨臚然也土載石曰崔\n嵬因形名之也　山東曰朝陽山西曰夕陽隨日所\n照而名之也　山下根之受霤處曰甽甽吮也吮得\n山之肥潤也　山中藂木曰林林森也森森然也\n山足曰麓麓陸也言水流順陸燥也　山體曰石石\n格也堅捍格也　小石曰礫礫料也小石相枝柱其\n間料料然出内氣也\n　　　釋水第四\n天下大水四謂之四瀆江河淮濟是也　瀆獨也各\n獨出其所而入海也　江公也小水流入其中公共\n也　淮圍也圍繞揚州北界東至海也　河下也隨\n地下處而通流也　濟濟也源出河北濟河而南也\n　川穿也穿地而流也　山夾水曰澗澗間也言在\n兩山之間也　水正出曰濫泉濫䘖也如人口有所\n䘖口闓則見也　懸出曰沃泉水從上下有所灌沃\n也　側出曰汍泉汍軌也流狹而長如車軌也　所\n出同所歸異曰淝泉本同出時所浸潤少所歸各枝\n散而多似淝者也　水從河出曰雍沛言在河岸限\n内時見雍出則沛然也　水上出曰涌泉瀆泉並是\n也　水泆出所為澤曰掌水停處如手掌中也今兗\n州人謂澤曰掌也　水決復入為汜汜已也如出有\n所為畢已而還入也　風吹水波成文曰瀾瀾連也\n波體轉流相及連也　水小波曰淪淪倫也小文相\n次有倫理也　水直波曰涇涇徑也言如道徑也\n水草交曰湄湄眉也臨水如眉臨目也水經川歸之\n處也　海晦也主承穢濁其水黒如晦也　水注谷\n曰溝田間之水亦曰溝溝搆也縱橫相交搆也　注\n溝曰澮澮會也小溝之所聚會也　水中可居者曰\n洲洲聚也人及鳥物所聚息之處也　小洲曰渚渚\n遮也體高能遮水使從旁迴也　小渚曰沚沚止也\n小可以止息其上也　小沚曰泜泜遲也能遏水使\n流遲也　人所為之曰潏潏術也堰使水鬱術也魚\n梁水碓之謂也　海中可居者曰島島到也人所奔\n到也亦言鳥也物所赴如鳥之下也\n　　　釋丘第五\n丘一成曰頓丘一頓而成無上下大小之殺也　再\n成曰陶丘於高山上一重作之如陶竈然也　三成\n曰崑崙丘如崑崙之髙而積重也　前高曰髦丘如\n馬舉頭垂髦也　中央下曰宛丘有丘宛宛如偃器\n也涇上有一泉水亦是也　徧高曰阿丘阿荷也如\n人擔荷物一邊偏高也　畝丘丘體滿一畝之地也\n　圜丘方丘就其方圜名之也　鋭上曰融丘融明\n也明陽也凡上鋭皆高而近陽者也　如乗曰乘丘\n四馬曰乗一基在後似車四列在前似駕馬車之形\n也　如陼者曰陼丘形似水中之高地隆髙而廣\n也　水潦所止曰泥丘其止汚水留不去成泥也\n澤中有丘曰都丘言蟲鳥徃所都聚也　當途曰梧\n丘梧忤也與人相當忤也　道出其右曰畫丘人尚\n右凡有指畫皆用右也　道出其前曰載丘在前故\n載也　道出其後曰昌丘　水出其前曰阯丘阯基\n趾也言所出然　水出其後曰阻丘比水以為險也\n　水出其右曰沚丘沚止也西方義氣有所制止也\n　水出其左曰營丘　丘高曰陽丘體高近陽也\n宗丘邑中所宗也\n　　　釋道第六\n道一達曰道路道蹈也　路露也人所踐蹈而露見\n也　二達曰岐旁物兩為岐在邊曰旁此道並通出\n似之也　三達曰劇旁古者列樹以表道道有夾溝\n以通水潦恒見修治此道旁轉多用功稍劇也　四\n達曰衢齊魯謂四齒杷為欋欋杷地則有四處此道\n似之也　五達曰康康昌也昌盛也車步併列並用\n之言充盛也　六達曰莊莊􁔾也􁁵其上使高也\n七達曰劇驂驂馬有四耳今此道有七比於劇也\n八達曰崇期崇充也道多所通人充滿其上如共期\n也　九達曰逵齊魯謂道多為逵師此形然也\n城下道曰䧫䧫翺也都邑之内翺翔祖駕之處也\n步所用道曰蹊蹊係也射疾則用之故還係於正道\n也　俓經也人所經由也　鹿兔之道曰亢行不由\n正亢陌山谷草野而過也　涂度也人所由得通度\n也\n釋名卷第一\n"}
{"id": "KR1j0007_002", "series": "KR1j0007", "text": "釋名卷第二\n　　　　　　　　　　劉熈字成國撰\n　　釋州國第七　釋形體第八\n　　　釋州國第七\n青州在東取物生而青也州注也郡國所注仰也\n徐州徐舒也土氣舒緩也　楊州州界多水水波揚\n也　荆州取名於荆山也必取荆為名者荆警也南\n蠻數為冦逆其民有道後服無道先彊常警備之也\n　豫州地在九州之中京師東都所在常安豫也\n凉州西方所在寒涼也　雍州在四山之内雍翳也\n　并州曰土無也其州或并或設故因以為名也\n幽州在北幽昧之地也　冀州亦取地以為名也其\n地有險有易帝王所都亂則冀治弱則冀彊荒則冀\n豐也　兖州取兖水以為名也　司州司隷校尉所\n主也　益州益阨也所在之地險阨也　古有營州\n齊衛之地於天文屬營室取其名也　燕宛也北方\n沙漠平廣此地在涿鹿山南宛宛然以為國都也\n宋送也地接淮泗而東南傾以為殷後若云滓穢所\n在送使隨流東入海也　鄭町也其地多平町町然\n也　楚辛也其地蠻多而人性急數有戰争相争相\n害辛楚之禍也　周地在岐山之南其山四周也\n秦津也其地沃衍有津潤也　晉進也其土在北有\n事於中國則進而南也又取晉水以為名其水迅進\n也　趙朝也本小邑朝事於大國也　魯魯鈍也國\n多山水民性樸魯也　衛衛也既滅殷立武庚為殷\n後三監以守衛之也　齊齊也地在渤海之南勃齊\n之中也　呉虞也太伯讓位而不就歸封之於此虞\n其志也　越夷蠻之國也度越禮義無所拘也此十\n二國上應列宿各以其地及於事冝制此名也至秦\n改諸侯置郡縣隨其所在山川土形而立其名漢就\n而因之也　河南在河之南也　河内河水從岐山\n而南從雷首而東從譚首而北郡在其内也　河東\n在河水東也　河西在河水西也　上黨黨所也在\n山上其所最高故曰上也　潁川因潁水為名也\n汝南在汝水南也　汝隂在汝水隂也　東郡南郡\n皆以京師方面言之也　北海海在其北也　西海\n海在其西也　南海在海南也冝言海南欲同四海\n名故言南海　東海海在其東也　濟南濟水在其\n南也一濟北濟水在其北也義亦如南海也　濟隂\n在濟水之隂也　南陽在國之南而地陽也凡若此\n類郡國之名取號於此則其餘可知也縣邑之名亦\n如之　大曰邦邦封也封有功於是也　國城曰都\n者國君所居人所都會也　周制九夫為井其制似\n井字也四井為邑邑猶悒也邑人聚會之稱也　四\n邑為丘丘聚也　四丘為甸甸乗也出兵車一乘也\n　鄙否也小邑不能逺通也　縣懸也懸係於郡也\n　郡羣也人所羣聚也　五家為伍以五為名也又\n謂之鄰鄰連也相接連也又曰比相親比也　五鄰\n為里居方一里之中也　五百家為黨黨長也一聚\n之所尊長也　萬二千五百家為鄉鄉向也衆所向\n也\n　　　釋形體第八\n人仁也仁生物也故易曰立人之道曰仁與義　體\n第也骨肉毛血表裏大小相次第也　軀區也是衆\n名之大揔若區域也　形有形象之異也　身伸也\n可屈伸也　毛貌也冐也在表所以别形貌且以自\n覆冐也　皮被也被覆體也　膚布也布在表也\n肌懻也膚幕堅懻也　骨滑也骨堅而滑也　胑枝\n也似水之枝格也　肉柔也　筋力也肉中之力氣\n之元也靳固於身形也　膜幕也幕絡一體也　血\n其精明者也或曰眸子眸冐也相裹冐也　鼻嘒也\n出氣嘒嘒也　口空也　頰夾也兩旁稱也亦取挾\n歛食物也　舌泄也舒泄所當言也　齒始也少長\n之别始乎此也以齒食多者長也食少者㓜也　頥\n養也動於下止於上上下咀物以養人也　牙櫨牙\n也隨形言之也　輔車其骨強所以輔持口也或曰\n牙車牙所載也或曰頷頷含也口含物之車也或曰\n頰車亦所以載物也或曰鼸車鼸鼠之食積於頰人\n食似之故取名也凡繫於車皆取在下載上物也\n耳耏也耳有一體屬著兩邉耏耏然也　脣縁也口\n之縁也　吻免也入之則碎出則免也又取抆也漱\n唾所出恒加抆拭因以為名也　舌卷也可以卷制\n食物使不落也　鼻下曰立人取立於鼻下狹而長\n似人立也　口上曰髭髭姿也為姿容之美也　口\n下曰承漿漿水也　頥下曰鬚鬚秀也物成乃秀人\n成而鬚生也亦取須體幹長而後生也　在頰耳旁\n曰髯隨口動摇髯髯然也　其上連髪曰鬢鬢濱也\n濱崖也為面額之崖岸也　鬢曲頭曰距距拒也言\n其曲似拒也　項确也堅确受枕之處也　頸俓也\n俓挺而長也　咽咽物也　䑍在頥纓理之中也青\n徐謂之脰物投其中受而下之也又謂之嗌氣所流\n通阨要之處也　胡互也在咽下垂能歛互物也\n胸猶啌也啌氣所衝也　臆猶抑也抑氣所塞也\n膺壅也氣所壅塞也　腹複也富也腸胃之屬以自\n裹盛復於外複之其中多品似富者也　心纖也所\n識纎微無物不貫心也　肝幹也五行屬木故其體\n狀有枝幹也凡物以大為幹也　肺勃也言其氣勃\n鬱也　脾裨也在胃下裨助胃氣主化穀也　腎引\n也腎屬水主引水氣灌注諸脉也　胃圍也圍受食\n物也　腸暢也通暢胃氣去滓穢也　臍劑也腸端\n之所限劑也　胞　也　空虛之言也主以虛承水\n汋也或曰膀胱言其體短而櫎廣也　自臍以下曰\n水腹水汋所聚也又曰少腹少小也比於臍以上為\n小也　隂䕃也言所在䕃翳也　脇挾也在兩旁臂\n所挾也　肋勒也檢勒五臟也　膈塞也塞上下使\n氣與穀不相亂也　腋繹也言可張翕尋繹也　肩\n堅也　甲闔也與􁔿脅皆相㑹闔也　臂裨也在旁\n曰裨也　肘注也可隠注也　腕宛也言可宛屈也\n　掌言可以排掌也　手須也事業之所須也　節\n有限節也　爪紹也筋極為爪紹續指端也　背倍\n也在後稱也　脊積也積續骨節終上下也　尾㣲\n也承脊之末稍㣲殺也　要約也在體之中約結而\n小也　髖緩也其腋皮厚而緩也　臀殿也髙厚有\n殿遌也　尻廖也尻所在寥牢深也樞機也要髀股\n動摇如樞機也　髀卑也在下稱也　股固也為強\n固也　膝伸也可屈伸也　脚却也以其坐時却在\n後也　脛莖也直而長似物莖也　膝頭曰膞膞圍\n也因形團圜而名之也　或曰蹁蹁扁也亦因形而\n名之也　足續也言續脛也　趾止也言行一進一\n止也　蹄底也　足底也　踝确也居足兩旁磽确\n然也亦因其形踝踝然也　足後曰跟在下旁著地\n一體任之象木根也　踵鍾也鍾聚也上體之所鍾\n聚也\n\n釋名卷第二\n"}
{"id": "KR1j0007_003", "series": "KR1j0007", "text": "釋名卷第三\n　　　　　　　　　　劉熈字成國撰\n　　釋姿容第九　釋長㓜第十\n　　釋親屬第十一\n　　　釋姿容第九\n姿資也資取也形貌之稟取為資本也　容用也合\n事宜之用也　妍研也研精於事冝則無蚩繆也蚩\n癡也　兩脚進曰行行抗也抗足而前也　徐行曰\n步步捕也如有所伺捕務安詳也　疾行曰趨趨赴\n也赴所至也　疾趨曰走走奏也促有所奏至也\n奔變也有急變奔赴之也　仆踣也頓踣而前也\n超卓也舉脚有所卓越也　跳條也如草木枝條務\n上行也　立林也如林木森然各駐其所也　騎支\n也兩脚枝别也　乘陞也登亦如之也　載載也在\n其上也　檐任也任力所勝也　負背也置項背也\n　駐株也如株木不動也　坐挫也骨節挫屈也\n伏覆也偃安也　僵正直畺然也　側逼也　據居\n也　企啓開也目延踈之時諸機樞皆開張也　竦\n從也體皮皆從引也　視是也察是非也　聽静也\n静然後所聞審也　觀翰也望之延頸翰翰也　望\n茫也逺視茫茫也　跪危也兩藤隠地體危倪也\n跽忌也見所敬忌不敢自安也　拜於丈夫為跌跌\n然屈折下就地也於婦人為扶自抽扶而上下也\n攀翻也連翻上及言也　掣制也制頓之使順已也\n　牽弦也使弦急也　引演也徒演廣也　掬局也\n使相局近也　撮捽也暫捽取之也　樝义也五指\n俱徃也　捉促也使相促及也　執攝也使畏攝已\n也　拈黏也兩指翕之黏著不放也　抶鐵也其處\n皮薫黒色如鐵也　蹋榻也榻著地也　批禆也兩\n相禆助共擊之也　搏慱也四指廣慱亦似擊之也\n　挾夾也在旁也　捧逢也兩手相逢以執之也\n懐回也本有去意囘來就已也亦言歸也來歸已也\n　抱保也相親保也　載載也載之於頭也　提地\n也臂垂所持近地也　挈結也結束也束持之也\n持跱也跱之於手中也　操抄也手出其下之言也\n　攬歛也歛置手中也　擁翁也翁撫之也　撫敷\n也敷手以拍之也　拍搏也手搏其上也　摩娑猶\n末殺也手上下言之也　蹙遵也遵迫之也　踐殘\n也使殘壊也　踖藉也以足藉也　履以足履之因\n以名之也　蹈道也以足踐之如道路也　􁐃弭也\n足踐之使弭服也　躡懾也登其上使懾服也　匍\n匐小兒時也匍猶捕也藉索可執取之言也匐伏也\n伏地行也人雖長大及其求事盡力之勤猶亦稱之\n詩曰凡民有喪匍匐救之是也　偃蹇也偃息而卧\n不執事也　蹇跛蹇也病不能作事今託病似此而\n不冝執事役也　望佯佯陽也言陽氣在上舉頭高\n似若望之然也　沐秃也沐者髪下垂秃者無髪皆\n無上貌之稱也　卦賣卦掛也自掛於市而自賣邉\n自可無慙色言此似之也　倚簁倚伎也簁作清簁\n也言人多技巧尚輕細如簁也　窶數猶局縮皆小\n意也　齧掣掣卷掣也齧噬齧也語説卷掣與人相\n持齧也　衇摘猶譎摘也如醫别人衇知疾之意見\n事者之稱也　貸騃者貸言以物貸予騃者言必弃\n之不復得也不相量事者之稱也此皆見於形貌者\n也　卧化也精氣變化不與覺時同也　寐謐也静\n謐無聲也　寝權假卧之名也寝侵也侵損事功也\n　眠泯也無知泯泯也　覺告也　窹忤也能與物\n相接忤也　欠嶔也開張其口聲脣嶔嶔也　嚏踕\n也聲作踕而出也　笑鈔也頰皮上鈔者也\n　　　釋長㓜第十\n人始生曰嬰兒胷前曰嬰抱之嬰前乳飬之也或曰\n嫛婗嫛是也言是人也婗其啼聲也故因以名之也\n　男任也典任事也　女如也婦人外成如人也故\n三從之義少如父教嫁如夫命老如子言青徐州曰\n娪娪忤也始生時人意不喜忤忤然也　兒始能行\n曰孺孺濡也言濡弱也　七年曰悼悼逃也知有㢘\n耻隱逃其情也亦言是時而死可傷悼也　毁齒曰\n齓齓洗也毁洗故齒更生新也　長萇也言體萇\n也　㓜少也言生日少也　十五曰童故禮有陽童\n牛羊之無角者曰童山無草木曰童言未巾冠似之\n也女子之未笄者亦稱之也　二十曰弱言柔弱也\n　三十曰壯言丁壯也　四十曰强言堅强也　五\n十曰艾艾治也治事能㫁割芟刈無所疑也　六十\n曰耆耆指也不從力役指事使人也　七十曰耄頭\n髪白耄耄然也　八十曰耋耋鐵也皮膚變黒色如\n鐵也　九十曰鮐背背有鮐文也或曰黃耉鬢髪變\n黃也耉垢也皮色驪悴恒如有垢者也或曰胡耉咽\n皮如雞胡也或曰凍梨皮有班黒如凍梨色也或曰\n齯齯大齒落盡更生細者如小兒齒也　百年曰期\n頥頥養也老昏不復知服味善惡孝子期於盡養道\n而已也　老朽也老而不死曰仙仙遷也遷入山也\n故其制字人旁作山也\n　　　釋親屬第十一\n親襯也言相隠襯也　屬續也恩相連續也　父甫\n也始生已也　母冐也含生已也　祖祚也祚物先\n也又謂之王父王暀也家中所歸暀也王母亦如之\n　曽祖從下推上祖位轉増益也　高祖高臯也最\n在上臯韜諸下也　兄荒也荒大也故青徐人謂兄\n為荒也　弟第也相次第而上也　子孳也相生蕃\n孳也　孫遜也遜遁在後生也　曽孫義如曽祖也\n　玄孫玄懸也上懸於高祖最在下也　玄孫之子\n曰來孫此在無服之外其意踈逺呼之乃來也　來\n孫之子曰昆孫昆貫也恩情轉逺以禮貫連之耳\n昆孫之子曰仍孫以禮仍有之耳恩意實逺也　仍\n孫之子曰雲孫言去已逺如浮雲也皆為早娶晚死\n夀考者言也　父之兄曰世父言為嫡統繼世也又\n曰伯父伯把也把持家政也　父之弟曰仲父仲中\n也位在中也　仲父之弟曰叔父叔少也　叔之弟\n曰季父季癸也甲乙之次癸最在下季亦然也　父\n之世叔父母曰從祖父母言從已親祖别而下也亦\n言隨從已祖以為名也　父之姊妹曰姑姑故也言\n於已為久故之人也　姊積也猶日始出積時多而\n明也　妹昧也猶日始入歴時少尚昧也　姑謂兄\n弟之女為姪姪迭也共行事夫更迭進御也　夫之\n父曰舅舅久也久老稱也　夫之母曰姑亦言故也\n　母之兄弟曰舅亦如之也　妻之父曰外舅母曰\n外姑言妻從外來謂至已家為婦故反以此義稱之\n夫妻匹敵之義也　妻之昆弟曰外甥其姊妹女也\n來歸已内為妻故其男為外甥之甥甥者生也他姓\n子本生於外不得如其女來在已内也　姊妹之子\n曰出出嫁於異姓而生之也　出之子曰離孫言逺\n離己也　姪之子曰歸孫婦人謂嫁曰歸姪子列故\n其所生為孫也　妻之姊妹曰娣娣弟也言與己妻\n相長弟也　母之姊妹曰姨亦如之禮謂之從母為\n娣而來則從母列也故雖不來猶以此名之也　姊\n妹互相謂夫曰私言於其夫兄弟之中此人與己姊\n妹有㤙私也　舅謂姊妹之子曰甥甥亦生也出配\n他男而生故其制字男旁作生也　妾謂夫人之嫡\n妻曰女君夫為男君故名其妻曰女君也　嫂叟也\n叟老者稱也叟縮也人及物老皆縮小於舊也　叔\n少也㓜者稱也叔亦俶也見嫂俶然却退也　夫之\n兄曰公公君也君尊稱也　俗間曰兄章章灼也章\n灼敬奉之也又曰兄忪是已所敬見之怔忡自肅齊\n也俗或謂舅曰章又曰忪亦如之也　少婦謂長婦\n曰姒言其先來已所當法似也　長婦謂少婦曰娣\n娣弟也已後來也或曰先後以來先後言之也　青\n徐人謂長婦曰稙長禾苗先生者曰稙取名於此也\n荆豫人謂長婦曰熟熟祝也祝始也　兩婿相謂曰\n亞言一人取姊一人取妹相亞次也又並來至女氏\n門姊夫在前妹夫在後亦相亞而相倚共成其禮也\n又曰女婿言相親友也　婦之父曰婚言婿親迎用\n昏又恒以昏夜成禮也　婿之父曰姻姻因也女徃\n因媒也　天子之妃曰后后後也言在後不敢以副\n言也　諸侯之妃曰天人夫扶也扶助其君也　卿\n之妃也内子子女子也在閨門之内治家也　大夫\n之妃曰命婦婦服也服家事也夫受命於朝妻受命\n於家也　士庶人曰妻妻齊也夫賤不足以尊稱故\n齊等言也　天子妾有嬪嬪賔也諸妾之中見賓敬\n也　妾接也以賤見接幸也姪娣曰媵媵承事嫡也\n　配軰也一人獨處一人往軰耦之也　匹辟也徃\n相辟耦也耦遇也二人相對遇也　嫡敵也與匹相\n敵也　庶摭也拾摭之也謂拾摭㣲陋待遇之也\n無妻曰鰥鰥昆也昆明也愁悒不寐目恒鰥鰥然也\n故其字從魚魚目恒不閉者也　無夫曰寡寡踝也\n踝踝單獨之言也　無父曰孤孤顧也顧望無所瞻\n見也　老而無子曰獨獨隻獨也言無所依也\n\n釋名卷第三\n"}
{"id": "KR1j0007_004", "series": "KR1j0007", "text": "釋名卷第四\n　　　　　　　　　　劉熈字成國撰\n　　釋言語第十二　釋飲食第十三\n　　釋􁕀帛第十四　釋首飾第十五\n　　　釋言語第十二\n道導也所以通導萬物也　德得也得事冝也　文\n者㑹集衆綵以成錦繡㑹集衆字以成辭義如文繡\n然也　武舞也征伐動行如物皷舞也故樂記曰發\n揚蹈厲太公之志也　仁忍也好生悪殺善含忍也\n　義宜也裁制事物使合宜也　禮體也得事體也\n　智知也無所不知也　信申也言以相申束使不\n相違也　孝好也愛好父母如所悦好也孝經説曰\n孝畜也畜養也　慈字也字愛物也　友有也相保\n有也　恭拱也自拱持也亦言供給事人也　悌弟\n也　敬警也恒自肅警也　慢漫也漫漫心無所限\n忌也　通洞也無所不貫洞也　達徹也　敏閔也\n進叙無否滯之言也故汝潁言敏曰閔也　篤築也\n築堅實稱也　厚後也有終後也故青徐人言厚曰\n後也　薄迫也單薄相逼迫也　懿僾也言奥僾也\n　良量也量力而動不敢越限也　言宣也宣彼此\n之意也　語叙也叙已所欲説也　説述也序述之\n也　序杼也拽杼其實也　枻泄也發泄出之也\n發撥也撥使開也　撥播也播使移散也　導陶也\n陶演已意也　演延也言蔓延而廣也　頌容也序\n説其成功之形容也　讃録也省録之也　銘名也\n記名其功也　勒刻也刻識之也　紀記也紀識之\n也識幟也有章幟可按視也　視是也察其是非也\n　是嗜也人嗜樂之也　非排也人所悪排去也\n基據也在下物所依據也　業捷也事捷乃有功業\n也　事偉也偉立也凡所立之功也故青徐言立曰\n偉也　功攻也攻治之乃成也　取趣也　名明也\n名實事使分明也　號呼也以其善惡呼名之也\n善演也演盡物理也　惡扼也扼困物也　好巧也\n如巧者之造物無不皆善人好之也　醜臭也如臭\n穢也　遲頽也不進之言也　疾截也有所越截也\n　緩浣也㫁也持之不急則動搖浣㫁自放縱也\n急及也操切之使相逮及也　巧考也考合異類共\n成一體也　拙屈也使物否屈不為用也　燥焦也\n　濕浥也　彊畺也　弱衂也　言委也　能該也\n無物不兼該也　否鄙也鄙劣不能有所堪成也\n躁燥也物燥乃動而飛揚也　静整也　逆遌也\n不從其理則生殿遌不順也　順循也循其理也\n清青也去濁逺穢色如青也　濁瀆也汁滓演瀆也\n　貴歸也物所歸仰也汝潁言貴聲如歸徃之歸也\n　賤踐也卑下見踐履也　榮猶熒也熒熒照明貌\n也　辱衂也言折衂也　祸毁也言毁滅也　福富\n也其中多品如富者也　進引也引而前也　退墜\n也　羸累也恒累於人也　徤建也能有所建爲也\n　哀愛也愛乃思念之也　樂樂也使人好樂之也\n　委萎也萎蕤就之也　曲局也相近局也　蹤從\n也人形從之也　跡積也積累而前也　扶傅也傅\n近之也捋救䕶之也　縛薄也使相薄著也　束促\n也相促近也　覆孚也如孚甲之在物外也　蓋加\n也加物上也　威畏也可畏懼也　嚴儼也儼然人\n憚之也　政正也下所取正也　教俲也下所法俲\n也　侍時也尊者不言常於時供所當進者也　御\n語也尊者將有所欲先語之也亦言職卑尊者所勤\n御如御牛馬然也　雅雒也為之難人將為之雒雒\n然憚之也　俗欲也俗人所欲也　艱根也如物根\n也　難憚也人所忌憚也　吉實也有善實也　凶\n　納弭也弭弭兩致之言也　䟽索也獲索相逺也\n宻蜜也如蜜所塗無不滿也　甘含也人所含也\n苦吐也人所吐也　安晏也晏晏然和喜無動懼也\n危阢也阢阢不固之言也　成盛也　敗潰也　亂\n渾也　治值也物皆值其所也　煩繁也物繁則相\n雜撓也　省嗇也曜嗇約少之言也　間簡也事功\n簡省也　劇巨也事功巨也　貞定也精定不動惑\n也　淫浸也浸淫旁人之言也　沈澹也澹然安著\n之言也　浮孚也孚甲在上稱也　貪探也探入他\n分也　㢘歛也自檢歛也　潔確也確然不羣貌也\n　汚洿也如洿泥也　公廣也可廣施也　私恤也\n所恤念也　勇踴也遇敵踴躍欲擊之也　怯脅也\n見敵恐脅也　㫁段也分為異段也　絶截也如割\n截也　罵迫也以惡言被迫人也　詈歴也以悪言\n相彌歴也亦言離也以此掛離之也　祝屬也以善\n悪之詞相屬著也　詛阻也使人行事阻限於言也\n　盟明也告其事於神明也　誓制也以拘制之也\n佐左也在左右也　助乍也乍徃相阻非長久也\n飾拭也物穢者拭其上使明由他物而後明猶加文\n於質上也　蕩盪也排盪去穢垢也　啜惙也心有\n所念惙然發此聲也􁕁嗟佐也言之不足以盡意故\n發此聲以自佐也　噫憶也憶念之故發此聲憶之\n也　嗚舒也氣憤滿故發此聲以舒寫之也　念黏\n也意相親愛心黏著不能忘也　憶意也恒在意中\n也　思司也凡有所司捕必静思忖亦然也　克刻\n也刻物有定處人所克念有常心也　慮旅也旅衆\n也易曰一致百慮慮及衆物以一定之也\n　　　釋飲食第十三\n飲奄也以口奄而引咽之也　食殖也所以自生殖\n也　啜絶也乍啜而絶於口也　飡乾也乾入口也\n　吮循也不絶口稍引滋汋循咽而下也　嗽促也\n用口急促也　含合也合口停之也衘亦然也　咀\n籍也以藉齒牙也　嚼削也稍削也　鳥曰啄如啄\n物上復下也　獸曰齧齧齾也所臨則秃齾也　餅\n并也溲麪使合并也　胡餅作之大漫沍也亦言以\n胡麻著上也蒸餅湯餅蝎餅髓餅金餅索餅之屬皆\n隨形而名之也　糝􁓺也相黏􁓺也　餌而也相黏\n而也　兖豫曰溏浹就形名之也　餈漬也丞燥屑\n使相潤漬餅之也　饙分也衆粒各自分也　飱散\n也投水於中解散也　嘆汪也汁汪郎也　䐧蒿也\n香氣蒿蒿也　糜煑米使糜爛也　粥濯於糜粥粥\n然也　漿將也飲之寒温多少與體相將順也　湯\n熱湯湯也　酪澤也乳作汁所使人肥澤也　虀濟\n也與諸味相濟成也　𦵔阻也生釀之遂使阻於寒\n温之間不得爛也　䤅投也味相投成也　醢海也\n㝠也封塗使宻㝠乃成也醢多汁者曰醯醯瀋也宋\n魯人皆謂汁為瀋醢有骨者曰臡臡胒也骨􁃮相\n搏胒無汁也　豉嗜也五味調和須之而成乃可甘\n嗜也故齊人謂豉聲如嗜也　麴朽也鬱之使生衣\n朽敗也　糵缺也漬夌覆之使生牙開缺也　鮓\n也以塩米釀之如𦵔熟而食之也　腊乾昔也　脯\n搏也乾燥相搏著也又曰脩脩縮也乾燥而縮也\n膊迫也薄㧻肉迫著物使燥也　膾會也細切肉令\n散分其赤白異切之已乃㑹合和之也　炙炙也炙\n如火上也　脯炙以餳宻豉汁淹之脯脯然也　釜\n炙於釜汁中和熟之也　䐄衘也衘炙細宻肉和以\n薑椒塩豉已乃以肉衘裹其表而炙之也　貊炙全\n體炙之各自以刀割出於胡貊之爲也　膾細切猪\n羊馬肉使如膾也　生脠以一分膾二分細切合和\n挻攪之也　血䐄以血作之増其酢豉之味使苦苦\n以消酒也　消膏而加葅其中亦以消酒也　生瀹\n葱薤曰兊言其柔滑兌兑然也　韓羊韓兔韓鷄本\n法出韓國所為也猶酒言冝成醪蒼梧清之屬也\n䐿奥也藏肉於奥内稍出用之也　脬赴也夏月赴\n疾作之久則臭也　分乾切猪肉以梧分乾其中而\n和之也　肺􁌄􁌄饡也以米糝之如膏饡也　鷄纖\n細擗其腊令纎然後漬以酢也兔纎亦如之　餳洋\n也煑米消爛洋洋然也　飴小弱於餳形怡怡也\n哺餔也如餳而濁可餔也　酒酉也釀之米麴酉澤\n久而味美也亦言踧也能否皆彊相踧待飲之也又\n入口咽之皆踧其面也　緹齊色赤如緹也　盎齊\n盎滃滃然濁色也　汎齊浮蟻在上汎汎然也　沉\n齊濁滓沉下汁清在上也　醴齊醴禮也釀之一宿\n而成禮有酒味而已也　醳酒久釀酉澤也　事酒\n有事而釀之酒也　苦酒淳毒甚者酢苦也　寒粥\n末稻米投寒水中育育然也　干飯飯而暴乾之也\n糗齲也飯而磨之使齲碎也　餱候也候人饑者以\n食之也煮麥曰麰麰亦齲也煑熟亦齲壊也　柰油\n搗柰實和以塗繒上燥而發之形似油也柰油亦如\n之　桃濫水漬而藏之其味濫濫然酢也　柰脯切\n柰暴乾之如脯也　鮑魚鮑腐也埋藏奄使腐臭也\n　蟹胥取蟹藏之使骨肉觧之胥胥然也　蟹虀去\n其匡虀熟搗之令如虀也　桃諸藏桃也諸儲也藏\n以為儲待給冬月用之也　瓠蓄皮瓠以為脯蓄積\n以待冬月時用之也\n　　　釋綵帛第十四\n青生也象物生時色也　赤赫也太陽之色也　黄\n晃也猶晃晃象日光色也　白啟也如氷啟時色也\n　黒晦也如晦冥時色也　絳工也染之難得色以\n得色為工也　紫疵也非正色五色之疵瑕以惑人\n者也　紅綘也白色之似綘者也　緗桑也如桑葉\n初生之色也　緑瀏也荆泉之水於上視之瀏然緑\n色此似之也　縹猶漂漂淺青色也有碧縹有天縹\n有骨縹各以其色所象言之也　緇滓也泥之黒者\n曰滓此色然也　皂早也曰未出時早起視物皆黒\n此色如之也　布布也布列衆縷為經以緯横成之\n也又太古衣皮女工之始始於是施布其法使民盡\n用之也　踈者言其經緯踈也　絹䋌也其絲䋌厚\n而踈也　縑兼也其絲細緻數兼於布絹也細緻染\n縑為五色細且緻不漏水也　練爛也煑使委爛也\n　素朴素也已織則供用不復加巧飾也又物不加\n飾皆自謂之素此色然也　綈似􁇨蟲之色緑而澤\n也　錦金也作之用功重於其價如金故其制字帛\n與金也　綺欹也其文欹邪不順經緯之縱横也有\n杯文形似杯也有長命其綵色相間皆橫終幅此之\n謂也言長命者服之使人命長本造意之意也有棋\n文者方文如棋也　綾凌也其文望之如氷凌之理\n也　繡修也文修修然也　羅文疎羅也纚簁也麤\n可以簁物也令辟經絲貫杼中一間并一間疏疏者\n苓苓然并者歴辟而宻也　紡麤絲織之曰疏疏寥\n也寥寥然也　縠粟也其形足足而踧視之如粟也\n又謂沙縠亦取踧踧如沙也　繐齊人謂涼謂恵言\n服之輕細涼恵也　紈渙也細澤有光煥煥然也\n蒸栗染紺使黃色如蒸栗然也　紺含也青而含赤\n色也　緜猶湎湎柔而無文也　綸倫也作之有倫\n理也　絮胥也胥久故解落也　紬抽也抽引絲端\n出細緒也又謂之絓絓挂也挂於帳端振舉之也\n繭曰幕也貧者著衣可以幕絡絮也或謂之牽離煮\n熟爛牽引使離散如綿然也\n　　　釋首飾第十五\n冠貫也所以貫韜髮也　纓頸也自上而繫於頸也\n　笄係也所以係冠使不墜也　祭服曰冕冕猶俛\n也俛平直貌也亦言文也玄上纁下前後垂珠有文\n飾也　有衮冕袞卷也畫卷龍於衣也　有鷩冕鷩\n雉之憋惡者山鷄是也鷩憋也性急憋不可生服必\n自殺故畫其形於衣以象人執耿介之節也　毳冕\n毳芮也畫藻文於衣象水草之毳芮温暖而潔也\n黻冕黻紩也畫黻紩文綵於衣也此皆隨衣而名之\n也所垂前後珠轉減耳　章甫殷冠名也甫丈夫也\n服之所以表章丈夫也　牟追牟冐也言其形冐髪\n追追然也　收夏后氏冠名也言收歛髮也　委貌\n冠形又委貌之貌上小下大也　弁如兩手相合抃\n時也以爵韋為之謂之爵弁以鹿皮為之謂之皮弁\n以韎韋為之也　纚以韜髮者也以纚為之因以為\n名　緫束髪也緫而束之也　幘蹟也下齊員蹟然\n也兊上下小大兌兑然也或曰聗聗折其後也或曰\n幘形似幘也賤者所著曰兌髮作之裁裹髮也或曰\n牛心形似之也　㡌冐也巾謹也二十成人士冠庶\n人巾當自謹修於四教也　簮　也以　連冠於髮\n也又枝也因形名之也　揥摘也所以摘髮也　導\n所以導櫟鬢髮使人巾幘之裹也或曰櫟鬢以事名\n之也　鏡景也言有光景也　梳言其齒䟽也數言\n比比於踈其齒差數也比言細相比也　刷帥也帥\n髮長短皆令上從也亦言瑟也刷髮令上瑟然也\n鑷攝也攝取髪也　綃頭綃鈔也鈔髪使上從也或\n曰陌頭言其從後橫陌而前也齊人謂之㡋言㡋歛\n髮使上從也　王后首飾曰副副覆也以覆首亦言\n副貳也兼用衆物成其飾也　編編髪為之次第髪\n也　髢被也髪少者得以被助其髪也　髪剔也剔\n形人之髪為之也　步搖上有垂珠步則搖也　簂\n恢也恢廊覆髪上也魯人曰頍頍傾也著之傾近前\n也齊人曰幌飾形貌也華象草木華也　勝言人形\n容正等一人著之則勝也　蔽髪前為飾也　爵釵\n釵頭及上施爵也　瑱鎮也懸當耳旁不欲使人妄\n聴自鎮重也或曰充耳充塞也塞耳亦所以止聽也\n故里語曰不瘖不聾不成姑公　穿耳施珠曰璫此\n本出於蠻夷所為也蠻夷婦女輕淫好走故以此琅\n璫錘之也今中國人俲之耳　脂砥也著靣柔滑如\n砥石也　粉分也研米使分散也　胡粉胡餬也脂\n和以塗靣也　黛代也滅眉毛去之以此畫代其處\n"}
{"id": "KR1j0007_005", "series": "KR1j0007", "text": "釋名卷第五\n　　　　　　　　　　劉熈字成國撰\n　　釋衣服第十六　釋宫室第十七\n　　　釋衣服第十六\n凡服上曰衣衣依也人所依以芘寒暑也　下曰裳\n裳障也所以自障蔽也　領頸也以壅頸也亦言揔\n領衣體為端首也　襟禁也交於前所以禁禦風寒\n也　袂掣也掣開也開張之以受臂屈伸也　袪虚\n也　袖由也手所由出入也亦言受也以受手也\n衿亦禁也禁使不得觧散也　帶蔕也著於衣如物\n之繫蔕也　系繫也相連繫也　衽䄡也在旁䄡䄡\n然也　裾倨也倨倨然直亦言在後常見踞也　玄\n端其袖下正直端方與要接也　素積素裳也辟積\n其要中使踧因以名之也　王后之上服曰禕衣畫\n翬雉之文於衣也伊洛而南雉青質五色備曰翬鷂\n翟畫鷂雉之文於衣也江淮而南雉素質五采皆備\n成章曰鷂　闕翟翦闕繒為翟雉形以綴衣也　鞠\n衣黄如菊花色也　襢衣襢坦也坦然正白無文采\n也　禒衣禒然黒色也　韠蔽也所以蔽膝前也婦\n人蔽膝亦如之齊人謂之巨巾田家婦女出自田野\n以覆其頭故因以為名也又曰跪䄡跪時䄡䄡然張\n也　佩倍也言其非一物有倍貳也有珠有玉有容\n刀有帨巾有觽之屬也　𥜗䎡也言温䎡也　袴跨\n也兩股各跨别也　褶襲也覆上之言也　襌衣言\n無裏也　䙱屬也衣裳上下相連屬也荆州謂襌衣\n曰布䙱亦是襜襦言其䄡䄡弘𥙿也　褠禪衣之無\n胡者也言袖夾直形如溝也　中衣言在小衣之外\n大衣之中也　禰襠其一當􁔿其一當背也　帕腹\n橫帕其腹也　抱腹上下有帶抱裏其腹上無襠者\n也　心衣抱腹而施鉤肩鉤肩之間施一襠以奄心\n也　衫芟也衫末無袖端也　有裏曰複　無裏曰\n單　反閉𥜗之小者也却向著之領反於背後閉其\n襟也　婦人上服曰袿其下垂者上廣下狹如刀圭\n也　􁏧撰也青綘為之縁也　裙下羣也連接裾幅\n也　緝下横縫緝其下也　縁裙裙施縁也　縁䙱\n䙱施縁也　帔披也披之肩背不及下也　直領邪\n直而交下亦如丈夫服袍方也　交領就形名之也\n　曲領在内以中襟領上横壅頸其狀曲也　單𥜗\n如𥜗而無絮也　要𥜗形如𥜗其要上趐下齊要也\n　半袖其𬒮半𥜗而施袖也　留幕冀州所名大褶\n下至膝者也留牢也幕絡也言牢絡在衣表也　袍\n丈夫著下至跗者也𫀆苞也苞内衣也婦人以綘作\n衣裳上下連四起施縁亦曰𫀆義亦然也齊人謂如\n衫而小袖曰侯頭侯頭猶言解瀆臂直通之言也\n被被也被覆人也　衾广也其下廣大如广受人也\n　汗衣近身受汗垢之衣也詩謂之澤受汗澤也或\n曰鄙袒或曰羞袒作之用六尺裁足覆胷背言羞鄙\n於袒而衣此耳禈貫也貫兩脚上繫要中也　偪所\n以自逼束今謂之行縢言以裹脚可以跳騰輕便也\n　襪末也在脚末也　履禮也飾足所以為禮也\n複其下曰舄舄腊也行禮久立地或泥濕故複其末\n下使乾腊也　屨拘也所以拘足也　齊人謂韋屨\n曰屝屝皮也以皮作之不借言賤易有冝各自蓄之\n不假借人也　齊人云搏腊搏腊猶把鮓麤貌也荆\n州人曰麤麻韋草皆同名也麤措也言所以安措足\n也　屩蹻也出行著之蹻蹻輕便因以為名也　屐\n搘也為兩足搘以踐泥也　鞾跨也兩足各以一跨\n騎也　􁕂􁕃鞾之缺前壅者胡中所名也􁕂􁕃猶速\n獨足直前之言也　鞋觧也著時縮其上如履然解\n其上則舒觧也　帛屐以帛作之如屩者不曰帛屩\n者屩不可踐泥也也踐泥者也此亦可以步泥而浣\n之故謂之屐也　晚下如舄其下晚晚而危婦人短\n者著之可以拜也　靸韋履深頭者之名也靸襲也\n以其深襲覆足也　仰角屐上施履之名也行不得\n蹶當仰履角舉足乃行也\n　　　釋宫室第十七\n宫穹也屋見於垣上穹隆然也　室實也人物實滿\n其中也　室中西南隅曰奥不見户明所在秘奥也\n　西北隅曰屋漏禮每有親死者輙撤屋之西北隅\n薪以爨竈煮沐供諸喪用時若值雨則漏遂以名之\n也必取是隅者禮既祭改設饌于西北隅令撤毁之\n示不復用也東南隅曰窔窔幽也亦取幽㝠也　東\n北隅曰䆠䆠養也東北陽氣始出布飬物也　中央\n曰中霤古者寝穴後室之霤當今之棟下直室之中\n古者霤下之處也　宅擇也擇吉處而營之也　舍\n於中舍息也　宇羽也如鳥羽翼自覆蔽也　屋亦\n奥也其中温奥也　廟貌也先祖形貌所在也　寝\n寝也所寢息也　城盛也盛受國都也　郭廓也廓\n落在城外也　城上垣曰睥睨言於其孔中睥睨非\n常也亦曰陴陴禆也言禆助城之高也亦曰女墻言\n其卑小比之於城若女子之於丈夫也　寺嗣也治\n事者嗣續於其内也　廷停也人所集之處也　獄\n确也實确人之情偽也又謂之牢言所在堅牢也又\n謂之圜土築其表墻其形圜也又謂之囹圄囹領也\n圄御也領録囚徒禁御之也　亭停也亦人所停集\n也　傳傳也人所止息而去後人復來轉相傳無常\n王也　瓦踝也踝确堅貌也亦言腂也在外腂見也\n　梁彊梁也　柱住也　檼隠也所以隠桷也或謂\n之望言高可望也或謂之棟棟中也居屋之中也\n桷确也其形細而踈确也或謂之椽椽傳也相傳次\n而布列也或謂之榱在檼旁下列衰衰然垂也　梠\n旅也連旅旅也或謂之槾槾緜也緜連榱頭使齊平\n也上入曰爵頭形似爵頭也　楣眉也近前若面之\n有眉也　棳儒也梁上短柱也棳儒猶侏儒短故以\n名之也　牾在梁上兩頭相觸牾也　欒攣也其體\n上曲攣拳然也　盧在柱端都盧負屋之重也　斗\n在欒兩頭如斗也斗負上貟檼也　笮迮也編竹相\n連迫迮也　屋脊曰甍甍蒙也在上覆蒙屋也　壁\n辟也辟禦風寒也　墻障也所以自障蔽也　垣援\n也人所依阻以為援衛也　墉容也所以蔽隠形容\n也　籬離也以柴竹作之疏離離也青徐曰椐椐居\n也居於中也　柵蹟也以木作之上平蹟然也又謂\n之撤撤緊也詵詵然緊也　殿有殿鄂也陛卑也有\n高卑也天子殿謂之納陛言所以納人言之階陛也\n　階梯也如梯之有等差也　陳堂塗也言賓主相\n迎陳列之處也　屏自障屏也　蕭廧在門内蕭蕭\n也將入於此自肅敬之處也　宁佇也將見君所佇\n立定氣之處也　序次序也　夾室在堂兩頭故曰\n夾也　堂猶堂堂高顯貌也　房旁也在堂兩旁也\n　楹亭也亭亭然孤立旁無所依也齊魯讀曰輕輕\n勝也孤立獨處能勝任上重也　簷檐也接檐屋前\n後也　霤流也水從屋上流下也　闕在門兩旁中\n央闕然為道也　罘罳在門外罘復也罳思也臣將\n入請事於此復重思之也　觀觀也於上觀望也\n樓謂牖戸之間有射孔樓樓然也　臺持也築土堅\n高能自勝持也　櫓露也露上無屋覆也　門捫也\n在外為人所捫摸也　障衛也　户䕶也所以謹䕶\n閉塞也　窓聦也於内窺外為聦明也　屋以草蓋\n曰茨茨次也次此草為之也　寄上曰廬廬慮也取\n自覆慮也　草圓屋曰蒲蒲敷也緫其上而敷下也\n又謂之庵庵奄也所以自覆奄也　大屋曰廡廡幠\n也幠覆也并冀人謂之庌庌正也屋之正大者也\n井清也泉之清潔者也井一有水一無水曰罽汋罽\n竭也汋有水聲汋汋也　竈造也造創食物也爨銓\n也銓度甘辛調和之處也　倉藏也藏穀物也　庫\n舍也物所在之舍也故齊魯謂庫曰舍也　廏勼也\n勼聚也牛馬之所聚也　廩矜也寳物可矜惜者投\n之其中也　囷綣也藏物繾綣束縛之也　庾𥙿也\n言盈𥙿也露積之言也盈𥙿不可稱受所以露積之\n也　囤屯也屯聚之也　圌以草作之團團然也\n厠言人雜在上非一也或曰溷言溷濁也或曰圊至\n檅之處冝常修治使潔清也或曰軒前有伏似殿軒\n也　泥邇也邇近也以水沃土使相黏近也　塗杜\n也相塞孔穴也　堊亞也次也先泥之次以白灰飾\n之也　塈猶煟煟細澤貌也\n釋名卷第五\n"}
{"id": "KR1j0007_006", "series": "KR1j0007", "text": "釋名卷第六\n　　　　　　　　　　劉熈字成國撰\n　　釋牀帳第十八　釋書契第十九\n　　釋典藝第二十\n　　　釋牀帳第十八\n人所坐卧曰牀牀􁁵也所以自􁁵載也長狹而卑曰\n榻言其鵪榻然近地也　小者曰獨坐主人無二獨\n所坐也　枰平也以板作其體平正也　几　也所\n以　物也　筵衍也舒而平之衍衍然也　席釋也\n可卷可釋也　簟簟也布之簟簟然平正也　薦所\n以自薦藉也　蒲草也以蒲作之其體平也　氊旃\n也毛相著旃旃然也　褥辱也人所坐䙝辱也　裘\n溲猶屢數毛相離之言也　榻登施大牀之前小榻\n之上所以登牀也　貂席連貂皮以為席也　枕檢\n也所以檢項也　帷圍也所以自障圍也　幕幕絡\n也在表之稱也　小幕曰帟張在人上帟帟然也\n幔漫也漫漫相連綴之言也　帳張也張施於牀上\n也小帳曰斗形如覆斗也　㡘㢘也自障蔽為亷耻\n也　憧容也施之車盖童童然以隠蔽形容也　户\n㡘施於户外也　牀前帷曰帖言帖帖而垂也　握\n屋也以帛衣板施之形如屋也　承塵施於上承塵\n土也搏辟以席搏著壁也　扆倚也在後所依倚也\n　屏風言可以屏障風也\n　　　釋書契第十九\n筆述也述事而書之也　硯研也研墨使和濡也\n墨痗也似物痗墨也　紙砥也謂平滑如砥石也\n板般也般般平廣也　奏鄒也鄒狹小之言也　札\n櫛也編之如櫛齒相比也　簡間也編之篇篇有間\n也　簿言可以簿疏宻也　笏忽也君有教命及所\n啟白則書其上傋忽忘也　槧板之長三尺者也槧\n漸也言其漸漸然長也　牘睦也手執之以進見所\n以為恭睦也　籍籍也所以籍疏人名户口也　檄\n激也下官所以激迎其上之書文也　檢禁也禁閉\n諸物使不得開露也　璽徙也封物使可轉徙而不\n可發也　印信也所以封物為信驗也亦言因也封\n物相因付也　謁詣也詣告也書其姓名於上以告\n所至詣者也　符付也書所勑命於上付使轉行之\n也　節赴也執以赴君命也　傳轉也轉移所在執\n以為信也　劵綣也相約束繾綣以為限也　莂别\n也大書中央中破别之也　契刻也刻識其數也\n䇿書教令於上所以驅䇿諸下也　漢制約勑封侯\n曰册册頥也勑使整頥不犯之也　示示也過所至\n闗津以示之也　詣啓也以君語官司所至詣也\n書庻也紀庻物也亦言著之簡紙永不滅也　畫挂\n也以五色挂物上也　書稱刺書以筆刺紙簡之上\n也又曰寫倒寫此文也書姓字於奏上曰書刺作再\n拜起居字皆達其體使書盡邉徐引筆書之如畫者\n也下官刺曰長刺長書中央一行而下之也又曰爵\n里刺書其官爵及郡縣鄉里也　書稱題題諦也審\n諦其名號也亦言第因其第次也　書文書檢曰署\n署予也題所予者官號也　上勑下曰告告覺也使\n覺悟知己意也　下言上曰表思之於内表施於外\n也又曰上示之於上也又曰言言其意也　約約束\n之也勑飾也使自警飾不敢廢慢也　謂猶謂也猶\n得勑不自安謂謂然也\n　　　釋典藝第二十\n三墳墳分也論三才之分天地人之治其體有三也\n　五典典鎮也制法所以鎮定上下其等有五也\n八索索素也著素王之法若孔子者聖而不王制此\n法者有八也　九丘丘區也區别九州土氣教化所\n冝施者也此皆三王以前上古羲皇時書也今皆亡\n惟堯典存也　經俓也如俓路無所不通可常用也\n　緯圍也反覆圍繞以成經也　圖度也盡其品度\n也　䜟纎也其義纎㣲也　易易也言變易也　禮\n體也得其事體也　儀冝也得事冝也　傳傳也以\n傳示後人也　記紀也紀識之也　詩之也志之所\n之也興物而作謂之興敷布其義謂之賦事類相似\n謂之比言王政事謂之雅稱頌成功謂之頌隨作者\n之志而别名之也　尚書尚上也以堯為上始而書\n其時事也　春秋春秋冬夏終而成嵗春秋書人事\n卒歳而究備春秋温涼中象政和也故舉以為名也\n　國語記諸國君臣相與言語謀議之得失也又曰\n外傳春秋以魯為内以諸國為外外國所傳之事也\n　爾雅爾昵也昵近也雅義也義正也五方之言不\n同皆以近正為主也　論語紀孔子與諸弟子所語\n之言也　法逼也莫不欲從其志逼正使有所限也\n　律累也累人心使不得放肆也　令領也理領也\n使不得相犯也　科課也課其不如法者罪責之也\n　詔書詔昭也人暗不見事冝則有所犯以此示之\n使昭然知所由也　論倫也有倫理也　稱人之美\n曰讃讃纂也纂集其美而叙之也　叙杼也杼洩其\n實宣見之也　銘名也述其功美使可稱名也　誄\n累也累列其事而稱之也　諡曵也物在後為曵言\n名之於人亦然也　譜布也布列見其事也　統緒\n也主緒人世類相繼如統緒也　碑被也此本王莾\n時所設也施其轆轤以繩被其上以引棺也臣子追\n述君父之功美以書其上後人因焉無故建於道陌\n之頭顯見之處名其文就謂之碑也　詞嗣也令撰\n善言相續嗣也\n\n釋名卷第六\n"}
{"id": "KR1j0007_007", "series": "KR1j0007", "text": "釋名卷第七\n　　　　　　　　　　劉熈字成國撰\n　　釋用器第二十一　釋樂噐第二十二\n　　釋兵第二十三　釋車第二十四\n　　釋船第二十五\n　　　釋用噐第二十一\n斧甫也甫始也凡將制器始用斧代木已乃制之也\n　鎌㢘也體亷薄也其所刈稍稍取之又似亷者也\n　斨戕也所伐皆戕毁也　仇矛讎也所伐則平如\n討仇讎也　錐利也　椎推也耒亦椎也　鑿有所\n穿鑿也　鐫鐏也有所鐏入也　耜似也似齒之㫁\n物也　犁利也利則發土絶草根也　檀垣也摩之\n使垣然平也　鋤助也去穢助苗長也齊人謂其柄\n曰橿橿然正直也頭曰鶴似鶴頭也　枷加也加杖\n於柄頭以撾穂而出其榖也或曰羅枷三杖而用之\n也或曰丫丫杖轉於頭故以名之也　鍤揷也揷地\n起土也或曰銷銷削也能有所穿削也或曰鏵鏵刳\n也刳地為坎也其板曰葉象木葉也　把播也所以\n播除物也　拂撥也撥使聚也　耨以鋤嫗耨禾也\n　鑮亦鋤類也鑮迫也　􁕄溝也既割去壟上草又\n辟其土以壅苗根使壟下為溝受水潦也　鉪殺也\n言殺草也　銍穫黍鐡也銍銍斷黍穂聲也　釿謹\n也板廣不可得制削又有節則用此釿之所以詳謹\n令平滅斧跡也　鐁鐁彌也釿有高下之跡以此鐁\n彌其上而平之也　鋸倨也其體直所截應倨句之\n平也　钃誅也主以誅除物根株也\n　　　釋樂器第二十二\n鍾空也内空受氣多故聲大也　磬罄也其聲罄罄\n然堅緻也　鼓郭也張皮以冐之其中空也　鞉導\n也所以導樂作也　鼙禆也禆助皷節也　聲在前\n曰朔朔始也在後曰應應大皷也　所以懸皷者横\n曰簨簨峻也在上高峻也從曰虡虡舉也在旁舉簨\n也簨上之板曰業刻為牙捷業如鋸齒也　瑟施弦\n張之瑟瑟然也　筝施弦高急筝筝然也　筑以竹\n皷之筑柲之也　箜篌此師延所作靡靡之樂也後\n出於桑間濮上之地蓋空國之侯所存也師涓為晉\n平公皷焉鄭衛分其地而有之遂號鄭衛之音謂之\n淫樂也　枇杷本出於胡中馬上所皷也推手前曰\n枇引手却曰杷象其皷時因以為名也　塤喧也聲\n濁喧喧然也　箎啼也聲從孔出如嬰兒啼聲也\n簫肅也其聲肅肅而清也　笙生也象物貫地而生\n也　竹之貫匏以瓠為之故曰匏也竽亦是也其中\n汙空以受簧也　簧横也於管頭横施於中也以竹\n鐵作於口横皷之亦是也　搏拊也以韋盛糠形如\n皷以手附拍之也　柷狀如伏虎如見柷柷然也故\n訓為始以作樂也　敔衙也衙止也所以止樂也\n舂撞也牘筑也以舂築地為節也　籥躍也氣躍出\n也　􁌀滌也其聲滌滌然也　鐃聲鐃鐃也　人聲\n曰歌歌柯也所歌之言是其質也以聲吟詠有上下\n如草木之有柯葉也故兗冀言歌聲如柯也　竹曰\n吹吹推也以氣推發其聲也　吟嚴也其聲本出於\n憂愁故其聲嚴肅使人聽之悽嘆也\n　　　釋兵第二十三\n弓穹也張之穹隆然也其末曰簫言簫梢也又謂之\n弭以骨為之滑弭弭也中央曰弣弣撫也人所持撫\n也簫弣之間曰淵淵宛也言曲宛也　弩怒也有勢\n怒也其柄曰臂似人臂也鉤絃者曰牙似齒牙也牙\n外曰郭為牙之䂓郭也下曰懸刀其形然也合名之\n曰機言如機之巧也亦言如門户之樞機開闔有節\n也　天指也言其有所指向迅疾也又謂之箭前進\n也其本曰足矢形似木木以下為本本以根爲足也\n又謂之鏑鏑敵也可以禦敵也齊人謂之鏃鏃族也\n言其所中皆族滅也闗西曰釭釭鉸也言有交刅也\n其體曰幹言梃幹也其旁曰羽如鳥羽也鳥須羽而\n飛矢須羽而前也齊人曰衛所以導衛矢也其末曰\n栝栝會也與弦㑹也栝旁曰义形似义也其受之器\n以皮曰箙謂柔服用之也織竹曰笮相迫笮之名也\n步义人所帶以箭义其中也馬上曰鞬鞬建也弓矢\n並建立其中也　刀到也以斬伐到其所刀擊之也\n其末曰鋒言若鋒刺之毒利也其本曰環形似環也\n其室曰削削峭也其形峭殺裹刀體也室口之飾曰\n琫琫捧也捧束口也下末之飾曰琕琕卑也在下之\n言也短刀曰拍髀帶時拍髀旁也又曰露拍言露見\n也　佩刀在佩旁之刀也或曰容刀有刀形而無刅\n備儀容而已　剪刀剪進也所剪稍進前也　書刀\n給書簡扎有所刋削之刀也　封刀鉸刀削刀皆隨\n時名之也　㦸格也旁有枝格也　戈句矛㦸也戈\n過也所刺擣則決過所鉤引則制之弗得過也　車\n㦸曰常長丈六尺車上所持也八尺曰尋倍尋曰常\n故稱常也　手㦸手所持摘之㦸也　矛冐也刅下\n冐矜也下頭曰鐏鐏入地也松櫝長三尺其矜冝輕\n以松作之也櫝速櫝也前刺之言也　矛長丈八尺\n曰矟馬上所持言其矟矟便殺也又曰激矛激截也\n可以激截敵陣之矛也　仇矛頭有三义言可以討\n仇敵之矛也　夷矛夷常也其矜長丈六尺不言常\n而曰夷者言其可夷滅敵亦車上所持也\n矛長九尺者也　霍也所中霍然即破裂也　殳矛\n殳殊也長丈二尺而無刅有所撞挃於車上使殊離\n也　盾遯也跪其後避以隱遯也太而平者曰呉魁\n本岀於呉為魁帥者所持也隆者曰須盾本出於蜀\n須所持也或曰羗盾言出於羗也約䝱而鄒者曰陷\n虜言可以陷破虜敵也今謂之曰露見是也狹而長\n者曰步盾步兵所持與刀相配者也狹而短者曰孑\n盾車上所持者也孑小稱也以縫編板謂之木絡以\n犀皮作之曰犀盾以木作之曰木盾皆因所用為名\n也　彭排彭旁也在旁排敵禦攻也　鎧猶塏也塏\n堅重之言也或謂之甲似物孚甲以自禦也　劒檢\n也所以防撿非常也又其在身拱時歛在臂内也其\n旁鼻曰鐔鐔尋也帶所貫尋也其末曰鋒鋒末之言\n也　鋋延也達也去此至彼之言也　鉤鑲兩頭曰\n鉤中央曰鑲或推鑲或鉤引用之之冝也　九旗之\n名日月為常畫日月於其端天子所建言常明也\n交龍為旂旂倚也畫作兩龍相依倚也通以赤色為\n之無文采諸侯所建也通帛為􁇁􁇁戰也戰戰恭已\n而已也三孤所建象無事也　熊虎為旗軍將所建\n象其猛如虎與衆期其下也　鳥隼為旟旟譽也軍\n吏所建急疾趨事則有稱譽也　雜帛為斾以雜色\n綴其邉為趐尾也將帥所建象物雜也　龜蛇為旐\n旐兆也龜知氣兆之吉凶建之於後察度事冝之形\n兆也　金羽為　猶滑也順滑之貌也　析雨為\n旌旌精也有精光也　緌有虞氏之旌也注旄竿首\n其形蘂蘂然也　綏夏后氏之旌也其形衰衰也\n白斾殷旌也以帛繼旐末也　翿陶也其貌陶陶下\n垂也　幢童也其貌童童也　旛幡也其貌幡幡也\n　校號也將帥號令之所在也　節為號令賞罰之\n節也　鐸度也號令之限度也　金皷金禁也為進\n退之禁也　戚慼也斧以斬斷見者皆慼懼也　銊\n豁也所向莫敢當前豁然破散也\n　　　釋車第二十四\n車古者曰車聲如居言行所以居人也今曰車車舍\n也行者所處若車舍也　天子所乗曰玉輅以玉飾\n車也輅亦車也謂之輅者言行於道路也象輅金輅\n木輅各隨所以為飾名之也　鉤車以行為陣鉤股\n曲直有正夏所制也　胡車車胡以罪没入為官奴\n者引之殷所制也　元戎車在軍前啓突敵陣周所\n制也　輦車人所輦也　柏車柏伯也大也丁夫服\n任之小車也　羊車羊祥也祥善也善飾之車今犢\n車是也　墨車漆之正黒無文飾大夫所乗也　重\n較其較重卿所乗也　役車給役之車也　棧車棧\n靖也麻靖物之車也皆庶人所乗也　軘車戎者所\n乗也　容車婦人所載小車也其盖施帷所以隠蔽\n其形容也　衣車前户所以載衣服之車也　獵車\n所乗以畋獵也　小車駕馬輕小之車也駕馬冝輕\n使之局小也　高車其盖高立載之車也　安車盖\n卑坐乗今吏之乗小車也　驘車羔車各以所駕名\n之也　檻車上施欄檻以格猛獸之車也　軺車軺\n遥也逺也四向逺望之車也　輜車載輜重卧息其\n中之車也輜厠也所載衣物雜厠其中也　軿車軿\n屏也四面屏蔽婦人所乗牛馬也輜駢之形同有邸\n曰輜無邸曰軿輈句也轅上句也衡横也横馬頸上\n也　游環在服馬背上驂馬之外轡貫之游移前却\n無常處也　脅驅在服馬外脅也　隂䕃也横側車\n前以隂笭也　靷所以引車也鋈金塗沃也冶白金\n以沃灌靷環也續續靷端也　文鞇車中所坐者也\n用虎皮有文采因與下轝相連著也　伏也在前\n人所伏也　軾式也所伏以式敬者也　􁕅車中\n重薦也輕　􁕅小貂也　轂埆也體堅埆也　轅援\n也車之大援也　枕横在前如卧牀之有枕也枕横\n也横在下也　薦板在上如薦席也齊人謂車枕以\n前曰縮言局縮也兗冀曰育御者坐中執御育育然\n也　較在箱上為辜較也　立人象人立也　或曰\n陽門在前曰陽兩旁似門也　槅枙也所以扼牛頸\n也馬曰烏啄下向又馬頸似烏開口向下啄物時也\n　隆强言體隆而强也或曰車弓似弓曲也其上竹\n曰郎疏相逺晶晶然也　複也重複非一言之也\n　輞罔也罔羅周倫之外也闗西曰輮言曲輮也或\n曰䡑䡑緜也緜連其外也　輪綸也言彌綸也周匝\n之言也　􁕆言輻􁕆入轂中也　輿舉也　軸抽也\n入轂中可抽出也　釭空也其中空也　鐧間也間\n釭軸之間使不相摩也　轄害也車之禁害也　輠\n裹也裹軹頭也　軹指也如指而見於轂頭也　笒\n横在車前織竹作之孔笭笭也　盖在上覆盖人也\n　軬藩也蔽水雨也　轑盖义也如屋構橑也　杠\n公也衆义所公共也　䡟棿猶袐齧也在車軸上正\n輪之祕齒前却也　屐似人屐也又曰伏兔在軸上\n似之也又曰輹輹伏也伏於軸上也　鉤心從輿心\n下鉤軸也　縛在車下與輿相連縛也　棠　也在\n車兩旁　􁏢使不得進却也　􁏢憲也禦熱也　紲\n制也牽制之也　紛放也防其放㢮以拘之也　轡\n咈也牽引咈戾以制馬也　勒絡也絡其頭而引之\n曳也且弼正船使順流不使他戾也　在旁曰櫓櫓\n膂也用膂力然後舟行也　引舟者曰筰筰作也作\n起也起舟使動行也　在旁撥水曰櫂櫂濯也濯於\n水中也且言使舟櫂進也又謂之札形似札也又謂\n之楫楫捷也撥水使舟㨗疾也所用斥旁岸曰交一\n人前一人還相交錯也　帆泛也隨風張幔曰帆使\n舟疾汎汎然也　舟中牀以薦物者曰笭言但有簀\n如笭牀也南方人謂之笭突言濕漏之水突然從下\n過也　其上板曰覆言所覆衆枕也其上屋曰廬象\n廬舍也其上重室曰飛廬在上故曰飛也又在上曰\n爵室於中候望之如鳥雀之警示也軍行在前曰先\n登登之向敵陣也　狹而長曰艨衝以衝突敵船也\n　輕疾者曰赤馬舟其體正赤疾如馬也　上下重\n牀曰艦四方施板以禦矢石其内如牢艦也　五百\n斛以上還有小屋曰斥候以視敵進退也　三百斛\n曰􁇺􁇺貂也貂短也江南所名短而廣安不傾危者\n也　二百斛以下曰艇其形徑挺一人二人所行也\n釋名卷第七\n"}
{"id": "KR1j0007_008", "series": "KR1j0007", "text": "釋名卷第八\n　　　　　　　　　　劉熈字成國撰\n　　釋疾病第二十六　釋䘮制第二十七\n　　　釋疾病第二十六\n疾病者客氣中人疾急也病並也並與正氣在膚體\n中也　疹診也有結氣可得診見也　疚久也在體\n中也　痛通也通在膚衇中也　癢揚也其氣在皮\n中欲得發揚使人搔發之而揚出也　眩懸也目視\n動亂如懸物遥遥然不定也　歴　從耳鼻中出\n歴歴然也　秃無髮沐秃也毼頭生創曰瘕毼亦然\n也　盲茫也茫茫無所見也　瞽皷也瞑瞑然目平\n合如皷皮也　矇有眸子而失明蒙蒙無所别也\n瞍縮壊也　瞎迄也膚幕迄迫也　眸子明而不正\n曰通視言通達目匡一方也又謂之麗視麗離也言\n一目視天一目視地目明分離所視不同也　目匡\n陷急曰眇眇小也目􁏱傷赤曰䁾䁾末也創在目兩\n末也　目生膚入眸子曰浸浸侵也言侵明也亦言\n浸淫轉大也　聾籠也如在蒙籠之内聽不察也\n鼻塞曰鼽鼽久也涕久不通遂至窒塞也　齲朽也\n蟲齧之齒缺朽也　瘖唵然無聲也　癭嬰也在頸\n嬰喉也　癰喉氣著喉中不通稸成癰也　消㵣㵣\n渇也腎氣不周於􁔿胃中津潤消渴故欲得水也\n嘔傴也將有所吐脊曲傴也　欬刻也氣奔至出入\n不平調若刻物也　喘湍也湍疾也氣出入湍疾也\n　吐㵼也故揚豫以東謂㵼為吐也　乳癰曰妬妬\n禇也氣積禇不通至腫潰也　心痛曰疝疝詵也氣\n詵詵然上而痛也　脴否也氣否結也　小兒氣結\n曰哺哺露也哺而寒露乳食不消生此疾也　注病\n一人死一人復得氣相灌注也　泄利言其出漏泄\n而利也下重而赤白曰䐭言厲䐭而難也　隂腫曰\n隤氣下隤也又曰疝亦言詵也詵詵引小腹急痛也\n　疼卑氣疼疼然煩也　痔食也蟲食之也　酸遜\n也遜遁在後也言脚疼力少行遁在後以遜遁者也\n　消弱也如見割削䈥力弱也　懈解也骨節觧緩\n也　厥逆氣從下厥起上行入心脇也　瘧酷虐也\n凡疾或寒或熱耳而此疾先寒後熱兩疾似酷虐者\n也　疥齘也癢搔之齒䫴齘也　癬徙也浸淫移徙\n䖏日廣也故青徐謂癬爲徙也　胗展也癢搔之捷\n展起也　腫鍾也寒熱氣所鍾聚也　癰壅也氣壅\n否結裏而潰也　痳懍也小便難懍懍然也　創戕\n也戕毁體使傷也　痍侈也侈開皮膚為創也　瘢\n漫也生漫故皮也　痕根也急相根引也　瘤流也\n血流聚所生瘤腫也　贅屬也横生一肉屬著體也\n　肬丘也出皮上聚髙如地之有丘也\n　　　釋喪制第二十七\n人始氣絶曰死死澌也就消澌也　士曰不禄不復\n食禄也大夫曰卒言卒竟也　諸侯曰薨薨壊之聲\n也　天子曰崩崩壊之形也崩硼聲也　殪翳也就\n隠翳也　徂落徂祚也福祉殞落也徂亦徃也言徃\n去落也　罪人曰殺殺竄也埋竄之使不復見也\n罪及餘人曰誅誅株也如株木根枝葉盡落也　死\n於水者曰溺溺弱也不能自勝之言也　死於火者\n曰燒燒燋也　戰死曰兵言死為兵所傷也　下殺\n上曰弑弑伺也伺間而後得施也　懸繩曰縊縊阨\n也阨其頸也　屈頸閉氣曰雉經如雉之為也　獄\n死曰考竟考得其情竟其命於獄也　市死曰棄市\n市衆所聚言與衆人共棄之也　斫頭曰斬斬腰曰\n腰斬斬暫也暫加兵即斷也　車裂曰轘轘散也肢\n體分散也　煑之於鑊曰烹若烹禽獸之肉也　槌\n而死曰掠掠狼也用威大暴於豺狼也　老死曰夀\n終夀久也終盡也生已久遠氣終盡也　少壯而死\n曰夭如取物中夭折也　未二十而死曰殤殤傷也\n可衰傷也　父死曰考考成也亦言槁也槁於義為\n成凡五材膠漆陶冶皮革乾槁乃成也　母死曰妣\n妣比也比之於父亦然也　漢以來謂死為物故言\n其諸物皆就朽故也既定死曰尸尸舒也骨節觧舒\n不復皆自勝歛也　衣尸曰襲襲匝也以衣周匝覆\n衣之也　以囊韜其形曰冐覆其形使人勿悪也\n已衣所以束之曰絞衿絞定也交結之也衿禁也禁\n繫之也　含以珠貝含其口中也　握以物著尸手\n中使握之也　衣尸棺曰歛歛藏不復見也　棺闗\n也闗閉也　槨廓也廓落在表之言也　尸已在棺\n曰柩柩究也送終隨身之制皆究備也　於西壁下\n塗之曰殯殯賓也賓客遇之言稍逺也塗曰攢攢木\n於上而塗之也　三日不生生者成服曰縗縗搉也\n言傷摧也　絰實也傷摧之實也　絞帶絞麻緦爲\n帶也三年之縗曰斬不緝其末直翦斬而已期曰齋\n齋齊也　九月曰大功其布如麤大之功不善治練\n之也　小功精細之功小有飾也　緦麻緦絲也績\n麻緦如絲也　鍚縗鍚治也治其麻使滑易也　疑\n儗也儗於吉也　繐細如繐也　䟽䟽如繐也　環\n絰未無餘散麻圓如環也　弁絰如爵弁而素如絰\n也　重死者之資重也含餘米以為粥投之甕而懸\n之比葬末作主權以重主其神也　葬藏也　壙曠\n也藏於空曠處也　輿棺之車曰轜轜耳也懸於左\n右前後銅魚揺絞之屬耳耳然也　其葢曰柳柳聚\n也衆飾所聚亦其形僂也亦曰鼈甲以鼈圧亦然也\n其旁曰牆似屋牆也　翣齊人謂扇為翣此似之也\n象翣扇為清涼也翣有黼有畫各以其飾名之也兩\n旁引之曰披披擺也各於一旁引擺之備傾倚也\n從前引之曰紼紼發也發車使前也　懸下壙曰繂\n繂將也徐徐將下之也　棺束曰緘緘函也古者棺\n不釘也旁際曰小要其要約小也又謂之袵袵任也\n任制祭㑹使不解也　送死之器曰明器神明之器\n異於人也　塗車以泥塗為車也　芻靈束草為人\n馬靈名之也　喪祭曰奠奠停也言停久也亦言樸\n奠合體用之也　朔望祭曰殷奠所用殷衆也　既\n葬還祭於殯宫曰虞謂虞樂安神使還此也　又祭\n曰卒哭卒止也止孝子無時之哭朝夕而已也　又\n祭曰祔祭於祖廟以後死孫祔於祖也　期而小祥\n亦祭名也孝子除首絰服練冠也祥善也加小善之\n飾也　又期而大祥亦祭名也孝子除縗服服朝服\n縞冠加大善之飾也　間月而禫亦祭名也孝子之\n意澹然哀思益衰也　冡腫也象山頂之髙腫起也\n　墓慕也孝子思慕之處也　丘象丘形也陵亦然\n也　假葬於道側曰肂肂翳也　日月未滿而葬曰\n渴言謂欲速葬無恩也　過時而不葬曰慢謂慢傲\n不念早安神也　葬不如禮曰埋埋痗也趨使葬腐\n而已也　不得埋之曰棄謂棄之於野也　不得停\n尸曰損損於地邉者也\n\n釋名卷第八終\n"}
