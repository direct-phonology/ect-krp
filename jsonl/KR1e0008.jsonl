{"id": "KR1e0008_001", "series": "KR1e0008", "text": "** 1 隱公\n\n1.1《隱公元年》\n\n1.1.1元年春王正月。雖無事，\n必舉正月，\n謹始也。\n公何以不言即位？\n成公志也。\n焉成之？\n言君之不取為公也。\n君之不取為公\n何也？\n將以讓桓也。\n\n讓桓正乎？\n曰\n不正。\n《春秋》成人之美，\n不成人之惡。\n隱不正而成之，\n何也？\n將以惡桓也。\n其惡桓\n何也？\n\n隱將讓而桓弒之，\n則桓惡矣。\n桓弒而隱讓，\n則隱善矣。\n善則其不正焉\n何也？\n《春秋》貴義而不貴惠，\n信道而不信邪，\n孝子揚父之美，\n不揚父之惡。\n\n先君之欲與桓，\n非正也，\n邪也。\n雖然，\n既勝其邪心以與隱矣，\n已探先君之邪志，\n而遂以與桓，\n則是成父之惡也。\n\n兄弟、\n天倫也，\n為子、受之父，\n為諸侯、受之君，\n已廢天倫\n而忘君父，\n以行小惠，\n曰小道也。\n\n若隱者，\n可謂輕千乘之國，\n蹈道\n則未也。\n\n1.1.2三月，\n公及邾儀父盟于眛。\n\n及者何？\n內為志焉爾。\n儀、\n字也。\n父、\n猶傅也、\n男子之美稱也。\n其不言邾子\n何也？\n\n邾之上古微，\n未爵命於周也。\n不日、\n其盟渝也。\n眛、\n地名也。\n\n1.1.3夏\n五月，\n鄭伯克段于鄢。\n\n克者何？\n能也。\n何能也？\n能殺也。\n何以不言殺？\n見段之有徒眾也。\n段、\n鄭伯弟也，\n何以知其為弟也？\n\n殺世子母弟目君，\n以其目君，\n知其為弟也。\n段、\n弟也，\n而弗謂弟；\n公子也，\n而弗謂公子，\n貶之也，\n段失子弟之道矣，\n賤段而甚鄭伯也。\n\n何甚乎鄭伯？\n甚鄭伯之處心積慮\n成於殺也。\n于鄢、\n遠也，\n猶曰取之其母之懷中而殺之云爾，\n甚之也。\n然則為鄭伯者宜奈何？\n緩追逸賊，\n親親之道也。\n\n1.1.4秋\n七月，\n天王使宰咺來歸惠公仲子之賵。\n\n母以子氏，\n仲子者何？\n惠公之母、\n孝公之妾也。\n禮、\n賵人之母則可，\n賵人之妾則不可，\n君子以其可辭受之，\n且志\n不及事也。\n\n賵者何也？\n乘馬曰賵，\n衣衾曰襚，\n貝玉曰含，\n錢財曰賻。\n\n1.1.5九月，\n及宋人盟于宿。\n\n及者何？\n內卑者也。\n宋人、\n外卑者也。\n卑者之盟不日。\n宿、\n邑名也。\n\n1.1.6冬\n十有二月，\n祭伯來。\n\n來者、\n來朝也。\n其弗謂朝何也？\n寰內諸侯，\n非有天子之命，\n不得出會諸侯，\n不正其外交，\n故弗與朝也。\n\n聘弓、鍭矢\n不出竟場，\n束脩之肉\n不行竟中。\n有至尊者、\n不貳之也。\n\n1.1.7公子益師卒。\n\n大夫日卒、\n正也，\n不日卒、\n惡也。\n\n1.2《隱公二年》\n\n1.2.1二年\n春，\n公會戎于潛。\n\n會者、\n外為主焉爾，\n知者慮，\n義者行，\n仁者守，\n有此三者，\n然後可以出會。\n會戎、\n危公也。\n\n1.2.2夏\n五月，\n莒人入向。\n\n入者、\n內弗受也，\n向、\n我邑也。\n\n1.2.3無侅帥師入極。\n\n入者、\n內弗受也，\n極、\n國也。\n苟焉以入人為志者，\n人亦入之矣。\n不稱氏者、\n滅同姓、\n貶也。\n\n1.2.4秋八月庚辰，\n公及戎盟于唐。\n\n1.2.5九月，\n紀履緰來逆女。\n\n逆女、\n親者也，\n使大夫\n非正也。\n以國氏者，\n為其來交接於我，\n故君子進之也。\n\n1.2.6冬\n十月，\n伯姬歸于紀。\n\n禮、\n婦人謂嫁曰歸，\n反曰來歸，\n從人者也。\n婦人在家\n制於父，\n既嫁\n制於夫，\n夫死，\n從長子，\n\n婦人不專行，\n必有從也。\n伯姬歸于紀，\n此其如專行之辭何也？\n曰：\n非專行也。\n吾伯姬歸于紀，\n故志之也。\n\n其不言使何也？\n逆之道微，\n無足道焉爾。\n\n1.2.7紀子伯、莒子盟于密。\n\n或曰：紀子伯、莒子而與之盟，\n或曰年同爵同，\n故紀子以伯先也。\n\n1.2.8十有二月\n乙卯，\n夫人子氏薨。\n\n夫人薨，\n不地。\n夫人者、\n隱之妻也。\n卒而不書葬，\n夫人之義、\n從君者也。\n\n1.2.9鄭人伐衛。\n\n1.3《隱公三年》\n\n1.3.1三年\n春\n王二月\n己巳，\n日有食之。\n\n言日不言朔，\n食\n晦日也。\n其日有食之\n何也？\n吐者外壤，\n食者內壤，\n闕然不見其壤，\n有食之者也。\n\n有、內辭也，\n或、外辭也。\n有食之者，\n內於日也。\n其不言食之者何也？\n知其不可知，\n知也。\n\n1.3.2三月\n庚戌，\n天王崩。\n\n高曰崩，\n厚曰崩，\n尊曰崩，\n天子之崩\n以尊也。\n其崩之何也？\n以其在民上，\n故崩之。\n\n其不名何也？\n大上\n故不名也。\n\n1.3.3夏\n四月\n辛卯，\n尹氏卒。\n\n尹氏者何也？\n天子之大夫也。\n外大夫不卒，\n此何以卒之也？\n於天子之崩為魯主，\n故隱而卒之。\n\n1.3.4秋，\n武氏子來求賻。\n\n武氏子者何也？\n天子之大夫也。\n天子之大夫、\n其稱武氏子何也？\n未畢喪，\n孤未爵，\n未爵、使之，\n非正也。\n\n其不言使何也？\n無君也。\n歸死者曰賵，\n歸生者曰賻，\n曰歸之者\n正也，\n求之者\n非正也。\n\n周雖不求，\n魯不可以不歸；\n魯雖不歸，\n周不可以求之。\n求之為言，\n得不得\n未可知之辭也。\n交譏之。\n\n1.3.5八月\n庚辰，\n宋公和卒。\n\n諸侯日卒、\n正也。\n\n1.3.6冬\n十有二月，\n齊侯、鄭伯盟于石門。\n\n1.3.7癸未，\n葬宋繆公。\n\n日葬\n故也，\n危不得葬也。\n\n1.4《隱公四年》\n\n1.4.1四年\n春\n王二月，\n莒人伐杞，\n取牟、婁。\n\n《傳》曰：\n言伐言取，\n所惡也。\n諸侯相伐\n取地於是始，\n故謹而志之也。\n\n1.4.2戊申，\n衛祝吁弒其君完。\n\n大夫弒其君，\n以國氏者、\n嫌也，\n弒而代之也。\n\n1.4.3夏，\n公及宋公遇于清。\n\n及者，\n內為志焉爾。\n遇者、\n志相得也。\n\n1.4.4宋公、陳侯、蔡人、衛人伐鄭。\n\n1.4.5秋，\n翬帥師會宋公、陳侯、蔡人、衛人伐鄭。\n\n翬者何也？\n公子翬也。\n其不稱公子何也？\n貶之也。\n何為貶之也？\n與于弒公，\n故貶之也。\n\n1.4.6九月，\n衛人殺祝吁于濮。\n\n稱人以殺，\n殺有罪也。\n祝吁之挈、\n失嫌也。\n其月、\n謹之也。\n于濮者、\n譏失賊也。\n\n1.4.7冬\n十有二月，\n衛人立晉。\n\n衛人者、\n眾辭也，\n立者、不宜立者也。\n晉之名、惡也。\n其稱人以立之何也？\n得眾也。\n得眾則是賢也，\n賢則其曰不宜立何也？\n\n《春秋》之義，\n諸侯與正而不與賢也。\n\n1.5《隱公五年》\n\n1.5.1五年\n春，\n公觀魚于棠。\n\n《傳》曰：\n常事曰視，\n非常曰觀。\n禮、\n尊不親小事，\n卑不尸大功，\n魚、\n卑者之事也，\n公觀之，\n非正也。\n\n1.5.2夏\n四月，\n葬衛桓公。\n\n月葬\n故也。\n\n1.5.3秋，\n衛師入郕。\n\n入者、\n內弗受也。\n郕、\n國也，\n將卑師眾曰師。\n\n1.5.4九月，\n考仲子之宮。\n\n考者何也？\n考者、\n成之也，\n成之為夫人也。\n禮、\n庶子為君，\n為其母築宮，\n使公子主其祭也。\n\n於子祭，\n於孫止。\n仲子者、\n惠公之母，\n隱孫而脩之，\n非隱也。\n\n初獻六羽。\n\n初、\n始也。\n穀梁子曰：\n「舞夏，\n天子八佾，\n諸公六佾，\n諸侯四佾。\n初獻六羽，\n始僣樂矣。\n\n尸子曰：\n「舞夏，\n自天子至諸侯，\n皆用八佾，\n初獻六羽，\n始厲樂矣。\n\n1.5.5邾人、鄭人伐宋。\n\n1.5.6螟。蟲災也，\n甚則月，\n不甚則時。\n\n隱不爵命大夫，\n其曰公子彄\n何也？\n先君之大夫也。\n\n1.5.8宋人伐鄭，\n圍長葛。\n\n伐國不言圍邑，\n此其言圍\n何也？\n久之也。\n伐不踰時，\n戰不逐奔，\n誅不填服。\n\n苞人民、\n毆牛馬\n曰侵，\n斬樹木、壞宮室\n曰伐。\n\n1.6《隱公六年》\n\n1.6.1六年\n春，\n鄭人來輸平。\n\n輸者、\n墮也，\n平之為言，\n以道成也。\n來輸平者，\n不果成也。\n\n1.6.2夏\n五月\n辛酉，\n公會齊侯，\n盟于艾。\n\n1.6.3秋\n七月。\n\n1.6.4冬，\n宋人取長葛。\n\n外取邑不志，\n此其志何也？\n久之也。\n\n1.7《隱公七年》\n\n1.7.1七年\n春\n王三月，\n叔姬歸于紀。\n\n其不言逆，何也？\n逆之道微，\n無足道焉爾。\n\n1.7.2滕侯卒。\n\n滕侯無名，\n少曰世子，\n長曰君，\n狄道也。\n其不正者名也。\n\n1.7.3夏，\n城中丘。\n\n城\n為保民為之也。\n民眾城小\n則益城，\n益城無極。\n凡城之志，\n皆譏也。\n\n1.7.4齊侯使其弟年來聘。\n\n諸侯之尊、\n弟兄不得以屬通，\n其弟云者，\n以其來接於我，\n舉其貴者也。\n\n1.7.5秋，\n公伐邾。\n\n1.7.6冬，\n天王使凡伯來聘，\n戎伐凡伯于楚丘，以歸。\n\n凡伯者何也？\n天子之大夫也。\n國而曰伐，\n此一人而曰伐，\n何也？\n大天子之命也。\n\n戎者、\n衛也。\n戎衛者，\n為其伐天子之使，\n貶而戎之也。\n楚丘、\n衛之邑也。\n以歸，\n猶愈乎執也。\n\n1.8《隱公八年》\n\n1.8.1八年\n春，\n宋公、衛侯遇于垂。\n\n不期而會曰遇。\n遇者、\n志相得也。\n\n1.8.2三月，\n鄭伯使宛來歸邴。\n\n名宛，\n所以貶鄭伯，\n惡與地也。\n\n1.8.3庚寅，\n我入邴。\n\n入者、\n內弗受也。\n日入、\n惡入者也。\n邴者、\n鄭伯所受命於天子，\n而祭泰山之邑也。\n\n1.8.4夏\n六月\n己亥，\n蔡侯考父卒。\n\n諸侯日卒、\n正也。\n\n1.8.5辛亥，\n宿男卒。\n\n宿、\n微國也，\n未能同盟，\n故男卒也。\n\n1.8.6秋\n七月\n庚午，\n宋公、齊侯、衛侯盟于瓦屋。\n\n外盟不日，\n此其日何也？\n諸侯之參盟於是始，\n故謹而日之也。\n誥誓不及五帝，\n盟詛不及三王，\n交質子不及二伯。\n\n1.8.7八月，\n葬蔡宣公。\n\n月葬\n故也。\n\n1.8.8九月\n辛卯，\n公及莒人盟于包來。\n\n可言公及人，\n不可言公及大夫。\n\n1.8.9螟。\n\n1.8.10冬\n十有二月，\n無侅卒。\n\n無侅之名\n未有聞焉，\n或曰：隱不爵大夫也，\n或曰（故）貶之也。\n\n1.9《隱公九年》\n\n1.9.1九年\n春，\n天王使南季來聘。\n\n南、\n氏姓也，\n季、\n字也。\n聘、\n問也。\n聘諸侯，\n非正也。\n\n1.9.2三月\n癸酉，\n大雨，\n震，電。\n\n震、\n雷也，\n電、\n霆也。\n\n1.9.3庚辰，\n大雨雪，\n\n志疏數也。\n八日之間\n再有大變，\n陰陽錯行，\n故謹而日之也。\n雨月、\n志正也。\n\n1.9.4俠卒。\n\n俠者、\n所俠也。\n弗大夫者，\n隱不爵大夫也。\n隱之不爵大夫何也？\n曰\n不成為君也。\n\n1.9.5夏，\n城郎。\n\n1.9.6秋\n七月。\n\n無事焉，\n何以書？\n不遺時也。\n\n1.9.7冬，\n公會齊侯于防。\n\n會者、\n外為主焉爾。\n\n1.10《隱公十年》\n\n1.10.1十年\n春\n王二月，\n公會齊侯、鄭伯于中丘。\n\n1.10.2夏，\n翬帥師會齊人、鄭人伐宋。\n\n1.10.3六月\n壬戌，\n公敗宋師于菅。\n\n內不言戰，\n舉其大者也。\n\n辛未，取郜，\n辛巳，取防。\n\n取邑不日，\n此其日何也？\n不正其乘敗人而深為利，\n取二邑，\n故謹而日之也。\n\n1.10.4秋，\n宋人、衛人入鄭。\n\n1.10.5宋人、蔡人、衛人伐載。\n鄭伯伐取之。\n\n不正其因人之力而易取之，\n故主其事也。\n\n1.10.6冬\n十月\n壬午，\n齊人、鄭人入郕。\n\n入者、\n內弗受也。\n日入、\n惡入者也。\n郕、\n國也。\n\n1.11《隱公十一年》\n\n1.11.1十有一年\n春，\n滕侯、薛侯來朝。\n\n天子無事，\n諸侯相朝，正也。\n考禮脩德，\n所以尊天子也。\n\n諸侯來朝時，\n正也。\n犆言\n同時也，\n累數\n皆至也。\n\n1.11.2夏\n五月。\n公會鄭伯于時來。\n\n1.11.3秋\n七月\n壬午，\n公及齊侯、鄭伯入許。\n\n1.11.4冬\n十有一月\n壬辰，\n公薨。\n\n公薨不地\n故也，\n隱之\n不忍地也。\n其不言葬何也？\n君弒，賊不討，\n不書葬，\n以罪下也。\n\n隱十年無正，\n隱不自正也。\n元年有正，\n所以正隱也。\n\n"}
{"id": "KR1e0008_002", "series": "KR1e0008", "text": "\n** 2 桓公\n\n2.1《桓公元年》\n\n2.1.1元年\n春\n王。\n\n桓無王，\n其曰王何也？\n謹始也。\n其曰無王何也？\n\n桓弟弒兄，\n臣弒君，\n天子不能定，\n諸侯不能救，\n百姓不能去，\n以為無王之道，\n遂可以至焉爾。\n元年有王，\n所以治桓也。\n\n正月，\n公即位，\n\n繼故不言即位，正也。\n繼故不言即位之為正，\n何也？\n曰：\n先君不以其道終，\n則子弟不忍即位也。\n\n繼故而言即位，\n則是與聞乎弒也。\n繼故而言即位，\n是為與聞乎弒，\n何也？\n曰：\n先君不以其道終，\n已正即位之道而即位，\n是無恩於先君也。\n\n2.1.2三月，\n公會鄭伯于垂，\n\n會者、\n外為主焉爾。\n\n2.1.3鄭伯以璧假許田，\n\n假不言以，\n言以、非假也。\n非假而曰假，\n諱易地也。\n禮、\n天子在上，\n諸侯不得以地相與也。\n無田則無許可知矣。\n不言許，\n不與許也。\n\n許田者、\n魯朝宿之邑也，\n邴者、\n鄭伯之所受命而祭泰山之邑也，\n用見魯之不朝於周，\n而鄭之不祭泰山也。\n\n2.1.4夏\n四月\n丁未，\n公及鄭伯盟于越。\n\n及者，\n內為志焉爾。\n越、\n盟地之名也。\n\n2.1.5秋。\n大水。\n\n高下有水災，曰大水。\n\n2.1.6冬\n十月。\n\n無事焉，\n何以書？\n不遺時也。\n《春秋》編年，\n四時具而後為年。\n\n2.2《桓公二年》\n\n2.2.1二年\n春\n王正月\n戊申，\n宋督弒其君與夷。\n桓無王，\n其曰王何也？\n正與夷之卒也。\n及其大夫孔父。\n\n孔父先死，\n其曰及\n何也？\n書尊及卑，\n《春秋》之義也。\n孔父之先死何也？\n督欲弒君，而恐不立，\n於是乎先殺孔父，\n孔父閑也。\n\n何以知其先殺孔父也？\n曰：\n子既死，\n父不忍稱其名，\n臣既死，\n君不忍稱其名，\n以是知君之累之也。\n孔氏父、字\n謚也，\n\n或曰：\n其不稱名，\n蓋為祖諱也，\n孔子故宋也。\n\n2.2.2滕子來朝。\n\n2.2.3三月，\n公會齊侯、\n陳侯、鄭伯于稷，\n以成宋亂。\n\n以者、\n內為志焉爾。\n公為志乎成是亂也。\n此成矣，\n取不成事之辭而加之焉，\n於內之惡\n而君子無遺焉爾。\n\n2.2.4夏\n四月，\n取郜大鼎于宋，\n\n戊申，\n納于大廟。\n桓內弒其君，\n外成人之亂，\n受賂而退，\n以事其祖，\n非禮也。\n其道以周公為弗受也。\n郜鼎者、\n郜之所為也。\n\n曰宋、\n取之宋也，\n以是為討之鼎也。\n孔子曰：\n「名從主人，\n物從中國。\n故曰郜大鼎也。\n\n2.2.5秋\n七月，\n紀侯來朝。\n\n朝時，\n此其月何也？\n桓內弒其君，\n外成人之亂，\n於是為齊侯、陳侯、鄭伯計\n數日以賂，\n己即是事而朝之。\n惡之，\n故謹而月之也。\n\n2.2.6蔡侯、鄭伯會于鄧。\n\n2.2.7九月，\n入杞。\n\n我入之也。\n\n2.2.8公及戎盟于唐。\n\n2.2.9冬，\n公至自唐。\n\n桓無會而其致，\n何也？\n\n遠之也。\n\n2.3《桓公三年》\n\n2.3.1三年\n春。正月，\n公會齊侯于嬴。\n\n2.3.2夏，\n齊侯、衛侯胥命于蒲。\n\n胥之為言猶相也。\n相命而信諭，\n謹言而退，\n以是為近古也。\n是必一人先，\n其以相言之，何也？\n不以齊侯命衛侯也。\n\n2.3.3六月，\n公會杞侯于郕。\n\n2.3.4秋\n七月\n壬辰朔，\n日有食之，既。\n\n言日言朔，\n食正朔也，\n既者、\n盡也，\n有繼之辭也。\n\n2.3.5公子翬如齊逆女。\n\n逆女、\n親者也，\n使大夫\n非正也。\n\n九月，\n齊侯送姜氏于讙。\n\n禮、送女，\n父不下堂，\n母不出祭門，\n諸母兄弟不出闕門。\n父戒之曰：\n「謹慎從爾舅之言。」\n母戒之曰：\n「謹慎從爾姑之言！\n諸母般申之曰：\n「謹慎從爾父母之言！\n\n送女踰竟，\n非禮也。\n\n公會齊侯于讙。\n\n無譏乎？\n曰：\n為禮也。\n齊侯來也，\n公之逆而會之可也。\n\n夫人姜氏至自齊。\n\n其不言翬之以來何也？\n公親受之于齊侯也。\n子貢曰：\n「冕而親迎，\n不已重乎？\n孔子曰：\n「合二姓之好，\n以繼萬世之後，\n何謂已重乎？」\n2.3.6冬，\n齊侯使其弟年來聘。\n\n2.3.7有年。\n\n五穀皆熟\n為有年也。\n\n2.4《桓公四年》\n\n2.4.1四年\n春。\n正月，\n公狩于郎。\n\n四時之田，\n皆為宗廟之事也。\n春曰田，\n夏曰苗，\n秋曰蒐，\n冬曰狩。\n\n四時之田用三焉，\n唯其所先得，\n一為乾豆，\n二為賓客，\n三為充君之庖。\n\n2.4.2夏，\n天王使宰渠伯糾來聘。\n\n2.5《桓公五年》\n\n2.5.1五年\n春。\n正月\n甲戌、\n己丑，\n陳侯鮑卒。\n\n鮑卒何為以二日卒之？\n《春秋》之義，\n信以傳信，\n疑以傳疑，\n陳侯以甲戌之日出，\n己丑之日得，\n不知死之日，\n故舉二日以包也。\n\n2.5.2夏，\n齊侯、鄭伯如紀。\n\n2.5.3天王使任叔之子來聘。\n\n任叔之子者，\n錄父以使子也，\n故微其君臣，而著其父子，\n不正父在子代仕之辭也。\n\n2.5.4葬陳桓公。\n\n2.5.5城祝丘。\n\n2.5.6秋，\n蔡人、衛人、陳人從王伐鄭。\n\n舉從者之辭也。\n其舉從者之辭\n何也？\n為天王諱伐鄭也。\n鄭、\n同姓之國也，\n在乎冀州，\n於是不服，\n為天子病矣。\n\n2.5.7大雩。\n\n2.5.8螽。\n\n螽、\n蟲災也。\n甚則月，\n不甚則時。\n\n2.5.9冬，\n州公如曹。\n\n外相如不書，\n此其書何也？\n過我也。\n\n2.6《桓公六年》\n\n2.6.1六年\n春。\n正月，\n寔來。\n\n寔來者、\n是來也。\n何謂是來？\n謂州公也。\n其謂之是來何也？\n以其畫我，\n故簡言之也。\n諸侯不以過相朝也。\n\n2.6.2夏\n四月，\n公會紀侯于郕。\n\n2.6.3秋\n八月\n壬午，\n大閱。\n\n大閱者何？\n閱兵車也。\n脩教明諭，\n國道也。\n平而脩戎事，\n非正也。\n其日、以為崇武，\n故謹而日之，\n蓋以觀婦人也。\n\n2.6.4蔡人殺陳佗。\n\n陳佗者、\n陳君也。\n其曰陳佗何也？\n匹夫行，\n故匹夫稱之也。\n其匹夫行奈何？\n陳侯憙獵，\n淫獵于蔡，\n與蔡人爭禽，\n\n蔡人不知其是陳君也，而殺之。\n何以知其是陳君也？\n兩下相殺不道。\n其不地、\n於蔡也。\n\n2.6.5九月\n丁卯，\n子同生。\n\n疑，故志之。\n時曰：同乎人也。\n\n2.6.6冬，\n紀侯來朝。\n\n2.7《桓公七年》\n\n2.7.1七年\n春，\n二月\n己亥，\n焚咸丘。\n\n其不言邾咸丘何也？\n疾其以火攻也。\n\n2.7.2夏，\n穀伯綏來朝。\n鄧侯吾離來朝。\n\n其名何也？\n失國也。\n失國則其以朝言之何也？\n嘗以諸侯與之接矣，\n雖失國，\n弗損吾異日也。\n\n2.8《桓公八年》\n\n2.8.1八年\n春，\n正月\n己卯，\n烝。\n\n烝、\n冬事也。\n春興之，\n志不時也。\n\n2.8.2天王使家父來聘。\n\n2.8.3夏\n五月\n丁丑，\n烝。\n\n烝、\n冬事也，\n春夏興之，\n黷祀也，\n志不敬也。\n\n2.8.4秋，\n伐邾。\n\n2.8.5冬\n十月，\n雨雪。\n\n2.8.6祭公來，\n遂逆王后于紀。\n\n其不言使焉何也？\n不正其以宗廟之大事\n即謀於我，\n故弗與使也。\n遂、\n繼事之辭也。\n\n其曰：遂逆王后，\n故略之也。\n或曰：\n天子無外，\n王命之則成矣。\n\n2.9《桓公九年》\n\n2.9.1九年\n春，\n紀季姜歸于京師。\n\n為之中者，歸之也。\n\n2.9.2夏\n四月。\n\n2.9.3秋\n七月。\n\n2.9.4冬，\n曹伯使其世子射姑來朝。\n\n朝不言使，\n言使非正也。\n\n使世子伉諸侯之禮而來朝，\n曹伯失正矣。\n諸侯相見曰朝，\n以待人父之道待人之子，\n以內為失正矣。\n內失正，\n曹伯失正，\n世子可以已矣，\n則是放命也。\n\n尸子曰：\n「夫已\n多乎道。」\n\n2.10《桓公十年》\n\n2.10.1十年\n春\n王正月\n庚申，\n曹伯終生卒。\n\n桓無王，\n其曰王何也？\n正終生之卒也。\n\n2.10.2夏\n五月，\n葬曹桓公。\n\n2.10.3秋，\n公會衛侯于桃丘，\n弗遇。\n\n弗遇者、\n志不相得也。\n弗、\n內辭也。\n\n2.10.4冬\n十有二月\n丙午，\n齊侯、衛侯、鄭伯來戰于郎。\n\n來戰者、\n前定之戰也。\n內不言戰，\n言戰則敗也。\n不言其人，\n以吾敗也。\n不言及者，\n為內諱也。\n\n2.11《桓公十一年》\n\n2.11.1十有一年\n春。\n正月，\n齊人、衛人、鄭人盟于惡曹。\n\n2.11.2夏\n五月\n癸未，\n鄭伯寤生卒。\n\n2.11.3秋\n七月，\n葬鄭莊公。\n\n2.11.4九月，\n宋人執鄭祭仲。\n\n宋人者、\n宋公也。\n其曰人何也？\n貶之也。\n\n2.11.5突歸于鄭。\n\n曰突、\n賤之也，\n曰歸、\n易辭也。\n祭仲易其事，\n權在祭仲也。\n死君難、\n臣道也。\n今立惡而黜正，\n惡祭仲也。\n\n2.11.6鄭忽出奔衛。\n\n鄭忽者、\n世子忽也，\n其名、\n失國也。\n\n2.11.7柔會宋公、\n陳侯、蔡叔，盟于折。\n\n柔者何？\n吾大夫之未命者也。\n\n2.11.8公會宋公于夫鍾。\n\n2.11.9冬\n十有二月，\n公會宋公于闞。\n\n2.12《桓公十二年》\n\n2.12.1十有二年\n春。\n正月。\n\n2.12.2夏\n六月\n壬寅，\n公會紀侯、莒子，\n盟于曲池。\n\n2.12.3秋\n七月\n丁亥，\n公會宋公、燕人，\n盟于穀丘。\n\n2.12.4八月\n壬辰，\n陳侯躍卒。\n\n2.12.5公會宋公于虛。\n\n2.12.6冬\n十有一月，\n公會宋公于龜。\n\n2.12.7丙戌，\n公會鄭伯，\n盟于武父。\n\n2.12.8丙戌，\n衛侯晉卒。\n\n再稱日，\n決日義也。\n\n2.12.9十有二月，\n及鄭師伐宋，\n丁未，\n戰于宋。\n\n非與所與伐戰也，\n不言與鄭戰，\n恥不和也。\n於伐與戰，\n敗也。\n內諱敗，\n舉其可道者也。\n\n2.13《桓公十三年》\n\n2.13.1十有三年\n春。\n二月，\n公會紀侯、鄭伯，\n己巳，\n及齊侯、宋公、衛侯、燕人戰，\n齊師、宋師、衛師、燕師敗績。\n\n其言及者，\n由內及之也。\n其曰戰者、\n由外言之也。\n戰稱人，\n敗稱師，\n重眾也。\n其不地、\n於紀也。\n\n2.13.2三月，\n葬衛宣公。\n\n2.13.3夏，\n大水。\n\n2.13.4秋\n七月。\n\n2.13.5冬\n十月。\n\n2.14《桓公十四年》\n\n2.14.1十有四年\n春。\n正月，\n公會鄭伯于曹。\n\n2.14.2無冰。\n\n無冰、\n時燠也。\n\n2.14.3夏五。\n鄭伯使其弟禦來盟。\n\n諸侯之尊，\n弟兄不得以屬通，\n其弟云者，\n以其來我，舉其貴者也。\n來盟、\n前定也。\n不日、\n前定之盟不日。\n\n孔子曰：\n「聽遠音者，\n聞其疾而不聞其舒，\n望遠者，\n察其貌而不察其形，\n立乎定、哀，\n以指隱、桓，\n隱、\n桓之日遠矣。\n『夏五、\n傳疑也。\n\n2.14.4.秋\n八月\n壬申，\n御廩災。\n\n乙亥，\n嘗。\n\n御廩之災不志，\n此其志何也？\n以為唯未易災之餘\n而嘗，可也，\n志不敬也。\n天子親耕\n以共粢盛，\n王后親蠶\n以共祭服，\n\n國非無良農工女也，\n以為人之所盡\n事其祖禰，\n不若以己所自親者也。\n何用見其未易災之餘而嘗也？\n曰：甸粟\n而內之三宮，\n三宮米\n而藏之御廩，\n\n夫嘗必有兼旬之事焉。\n壬申\n御廩災，\n乙亥\n嘗，\n以為未易災之餘而嘗也。\n\n2.14.5冬\n十有二月\n丁巳，\n齊侯祿父卒。\n\n2.14.6宋人以齊人、蔡人、衛人、陳人伐鄭。\n\n以者、\n不以者也。\n民者、\n君之本也，\n使人以其死，\n非正也。\n\n2.15《桓公十五年》\n\n2.15.1十有五年\n春。\n二月，\n天王使家父來求車。\n\n古者，諸侯時獻于天子\n以其國之所有，\n故有辭讓\n而無徵求，\n求車\n非禮也，\n求金\n甚矣。\n\n2.15.2三月\n乙未，\n天王崩。\n\n2.15.3夏\n四月\n己巳，\n葬齊僖公。\n\n2.15.4五月，\n鄭伯突出奔蔡。\n\n譏奪正也。\n\n2.15.5鄭世子忽復歸于鄭。\n\n反正也。\n\n2.15.6許叔入于許。\n\n許叔、\n許之貴者也，\n莫宜乎許叔，\n其曰入何也？\n其歸之道，\n非所以歸也。\n\n2.15.7公會齊侯于蒿。\n\n2.15.8邾人、牟人、葛人來朝。\n\n2.15.9秋\n九月，\n鄭伯突入于櫟。\n\n2.15.10冬\n十有一月，\n公會宋公、衛侯、陳侯于袲，\n伐鄭。\n\n地而後伐，\n疑辭也，\n非其疑也。\n\n2.16《桓公十六年》\n\n2.16.1十有六年\n春。\n正月，\n公會宋公、蔡侯、衛侯于曹。\n\n2.16.2夏\n四月，\n公會宋公、衛侯、陳侯、蔡侯伐鄭。\n\n2.16.3秋\n七月，\n公至自伐鄭。\n\n桓無會，\n其致何也？\n危之也。\n\n2.16.4冬，\n城向。\n\n2.16.5十有一月，\n衛侯朔出奔齊。\n\n朔之名，\n惡也，\n天子召而不往也。\n\n2.17《桓公十七年》\n\n2.17.1十有七年\n春。\n正月\n丙辰，\n公會齊侯、紀侯盟于黃。\n\n2.17.2二月\n丙午，\n公及邾儀父盟于趡。\n\n2.17.3夏五月\n丙午，\n及齊師戰于郎。\n\n內諱敗，\n舉其可道者也。\n不言其人，\n以吾敗也。\n不言及之者，\n為內諱也。\n\n2.17.4六月\n丁丑，\n蔡侯封人卒。\n\n2.17.5秋\n八月，\n蔡季自陳歸于蔡。\n\n蔡季、\n蔡之貴者也；\n自陳、\n陳有奉焉爾。\n\n2.17.6癸巳，\n葬蔡桓侯。\n\n2.17.7及宋人、\n衛人伐邾。\n\n2.17.8冬\n十月朔，\n日有食之。\n\n言朔不言日，\n食既朔也。\n\n2.18《桓公十八年》\n\n2.18.1十有八年\n春\n（王）正月，\n公會齊侯于濼。\n公與夫人姜氏遂如齊。\n\n濼之會，\n不言及夫人何也？\n以夫人之伉，\n弗稱數也。\n\n2.18.2夏\n四月\n丙子，\n公薨于齊。\n\n其地、\n於外也，\n薨稱公，\n舉上也。\n\n丁酉，\n公之喪至自齊。\n\n2.18.3秋\n七月。\n\n2.18.4冬\n十有二月\n己丑，\n葬我君桓公。\n\n葬我君、\n接上下也。\n君弒、\n賊不討，不書葬，\n此其言葬何也？\n不責踰國而討于是也。\n\n桓公葬而後舉謚，\n謚所以成德也，\n於卒事乎加之矣。\n知者慮，\n義者行，\n仁者守，\n有此三者備，\n然後可以會矣。\n\n"}
{"id": "KR1e0008_003", "series": "KR1e0008", "text": "\n** 3 莊公\n\n3.1《莊公元年》\n\n3.1.1元年\n春\n王正月。\n\n繼弒君，不言即位，\n正也。\n繼弒君不言即位之為正，\n何也？\n曰：\n先君不以其道終，\n則子不忍即位也。\n\n3.1.2三月，\n夫人孫于齊。\n\n孫之為言猶孫也，\n諱奔也。\n接練時，\n錄母之變，\n始人之也。\n不言氏姓，\n貶之也。\n人之於天也，\n以道受命，\n\n於人也，\n以言受命。\n不若於道者，\n天絕之也，\n不若於言者，\n人絕之也。\n臣子大受命。\n\n3.1.3夏，\n單伯逆王姬。\n\n單伯者何？\n吾大夫之命乎天子者也。\n命大夫，\n故不名也。\n其不言如\n何也？\n其義不可受於京師也。\n\n其義不可受於京師何也？\n曰\n君躬弒於齊，\n使之主婚姻，\n與齊為禮，\n其義固不可受也。\n\n3.1.4秋，\n築王姬之館于外。\n\n築、\n禮也，\n于外、\n非禮也。\n築之為禮何也？\n主王姬者，\n必自公門出，\n於廟則已尊，\n於寢則已卑，\n\n為之築，\n節矣。\n築之外，\n變之正也。\n築之外，\n變之為正，\n何也？\n仇讎之人、非所以接婚姻也，\n衰麻、非所以接弁冕也。\n\n其不言齊侯之來逆，何也？\n不使齊侯得與吾為禮也。\n\n3.1.5冬\n十月\n乙亥，\n陳侯林卒。\n\n諸侯日卒，\n正也。\n\n3.1.6王使榮叔來錫桓公命。\n\n禮、有受命，\n無來錫命，\n錫命非正也。\n生服之，\n死行之，\n禮也；\n生不服，\n死追錫之，\n不正甚矣。\n\n3.1.7王姬歸于齊。\n\n為之中者，歸之也。\n\n3.1.8齊師遷紀、郱、鄑、郚。\n\n紀、\n國也，\n郱、鄑、郚、\n國也。\n或曰：遷紀于郱、鄑、郚。\n\n3.2《莊公二年》\n\n3.2.1二年\n春\n王二月，\n葬陳莊公。\n\n3.2.2夏，\n公子慶父帥師伐於餘丘。\n\n國而曰伐。\n於餘丘、\n邾之邑也。\n其曰伐何也？\n公子貴矣，\n師重矣，\n而敵人之邑，\n公子病矣。\n病公子，\n所以譏乎公也。\n\n其一曰：君在而重之也。\n\n3.2.3秋\n七月，\n齊王姬卒。\n\n為之主者\n卒之也。\n\n3.2.4冬\n十有二月，\n夫人姜氏會齊侯于禚。\n\n婦人既嫁，不踰竟，\n踰竟非正也；\n婦人不言會，\n言會非正也。\n饗甚矣。\n\n3.2.5乙酉，\n宋公馮卒。\n\n3.3《莊公三年》\n\n3.3.1三年\n春\n王正月，\n溺會齊師伐衛。\n\n溺者何也？\n公子溺也。\n其不稱公子，何也？\n惡其會仇讎而伐同姓，\n故貶而名之也。\n\n3.3.2夏\n四月，\n葬宋莊公。\n\n月葬\n故也。\n\n3.3.3五月，\n葬桓王。\n\n《傳》曰：\n改葬也。\n改葬之禮緦，\n舉下\n緬也。\n或曰：郤尸以求諸侯，\n\n天子志崩不志葬，\n必其時也。\n何必焉？\n舉天下而葬一人，\n其義不疑也。\n\n志葬\n故也，\n危不得葬也。\n曰近不失崩，\n不志崩，\n失天下也。\n\n獨陰不生，\n獨陽不生，\n獨天不生，\n三合然後生。\n\n故曰\n母之子也可，\n天之子也可，\n尊者取尊稱焉，\n卑者取卑稱焉，\n其曰王者，\n民之所歸往也。\n\n3.3.4秋，\n紀季以酅入于齊。\n\n酅、\n紀之邑也。\n入于齊者，\n以酅事齊也。\n入者、\n內弗受也。\n\n3.3.5冬，\n公次于郎。\n\n次、\n止也，\n有畏也，\n欲救紀而不能也。\n\n3.4《莊公四年》\n\n3.4.1四年\n春\n王二月，\n夫人姜氏饗齊侯于祝丘。\n\n饗、\n甚矣，\n饗齊侯，\n所以病齊侯也。\n\n3.4.2三月，\n紀伯姬卒。\n\n外夫人不卒，\n此其言卒，何也？\n吾女也。\n適諸侯，則尊同，\n以吾為之變，\n卒之也。\n\n3.4.3夏，\n齊侯、陳侯、鄭伯遇于垂。\n\n3.4.4紀侯大去其國。\n\n大去者、\n不遺一人之辭也，\n言民之從者四年而後畢也。\n紀侯賢，而齊侯滅之，\n不言滅，\n而曰大去其國者，\n不使小人加乎君子。\n\n3.4.5六月\n乙丑，\n齊侯葬紀伯姬。\n\n外夫人不書葬，\n此其書葬何也？\n吾女也，\n失國，\n故隱而葬之。\n\n3.4.6秋\n七月。\n\n3.4.7冬，\n公及齊人狩于郜。\n\n齊人者、\n齊侯也。\n其曰人何也？\n卑公之敵，\n所以卑公也。\n何為卑公也？\n不復讎\n而怨不釋，\n刺釋怨也。\n\n3.5《莊公五年》\n\n3.5.1五年\n春\n王正月。\n\n3.5.2夏，\n夫人姜氏如齊師。\n\n師而曰如，\n眾也。\n婦人既嫁不踰竟，\n踰竟非禮也。\n\n3.5.3秋，\n郳黎來來朝。\n\n郳、\n國也，\n黎來、\n微國之君、\n未爵命者也。\n\n3.5.4冬，\n公會齊人、宋人、陳人、蔡人伐衛。\n\n是齊侯、宋公也，\n其曰人何也？\n人諸侯、\n所以人公也。\n其人公何也？\n逆天王之命也。\n\n3.6《莊公六年》\n\n3.6.1六年\n春\n王三月，\n王人子突救衛。\n\n王人、\n卑者也。\n稱名、\n貴之也。\n善救衛也，\n救者善，\n則伐者不正矣。\n\n3.6.2夏\n六月，\n衛侯朔入于衛。\n\n其不言伐衛納朔何也？\n不逆天王之命也。\n入者、\n內弗受也。\n何用弗受也？\n為以王命絕之也。\n\n朔之名，惡也。\n朔入逆，\n則出順矣。\n朔出入名，\n以王命絕之也。\n\n3.6.3秋，\n公至自伐衛。\n\n惡事不致，\n此其致\n何也？\n不致\n則無用見公之惡事之成也。\n\n3.6.4螟。\n\n3.6.5冬，\n齊人來歸衛寶。\n\n以齊首之，分惡於齊也。\n使之如下齊而來我然，\n惡戰則殺矣。\n\n3.7《莊公七年》\n\n3.7.1七年\n春，\n夫人姜氏會齊侯于防。\n\n婦人不會，\n會非正也。\n\n3.7.2夏\n四月\n辛卯昔，\n恆星不見。\n\n恆星者、\n經星也。\n日入至於星出，謂之昔。\n不見者，\n可以見也。\n\n夜中，星隕如雨。\n\n其隕也如雨，\n是夜中與？\n《春秋》著以傳著，\n疑以傳疑。\n中之、\n幾也，\n而曰夜中，\n著焉爾。\n何用見其中也？\n失變而錄其時，\n\n則夜中矣。\n其不曰恆星之隕何也？\n我知恆星之不見，\n而不知其隕也。\n我見其隕而接於地者，\n則是雨說也。\n\n著於上、\n見於下\n謂之雨，\n著於下、\n不見於上\n謂之隕，\n豈雨說哉。\n\n3.7.3秋，\n大水。\n\n高下有水災曰大水。\n\n3.7.4無麥、苗。\n\n麥、苗同時也。\n\n3.7.5冬，\n夫人姜氏會齊侯于穀。\n\n婦人不會，\n會非正也。\n\n3.8《莊公八年》\n\n3.8.1八年春王正月，\n師次于郎，\n以俟陳人、\n蔡人。\n\n次、\n止也，\n俟、\n待也。\n\n甲午，\n治兵。\n\n出曰治兵，\n習戰也；\n入曰振旅，\n習戰也。\n治兵而陳、蔡不至矣。\n兵事以嚴終，\n故曰：善陳者不戰，\n此之謂也。\n\n善為國者不師，\n善師者不陳，\n善陳者不戰，\n善戰者不死，\n善死者不亡。\n\n3.8.2夏，\n師及齊師圍郕，\n郕降于齊師。\n\n其曰降于齊師何？\n不使齊師加威於郕也。\n\n3.8.3秋，\n師還。\n\n還者、\n事未畢也、\n遯也。\n\n3.8.4冬\n十有一月\n癸未，\n齊無知弒其君諸兒。\n\n大夫弒其君，\n以國氏者、\n嫌也，\n弒而代之也。\n\n3.9《莊公九年》\n\n3.9.1九年\n春，\n齊人殺無知。\n\n無知之挈，\n失嫌也。\n稱人以殺（大夫），\n殺有罪也。\n\n3.9.2公及齊大夫盟于暨。\n\n公不及大夫，\n大夫不名、\n無君也。\n盟、納子糾也。\n不日、\n其盟渝也。\n當齊無君，\n制在公矣。\n當可納而不納，\n故惡內也。\n\n3.9.3夏，\n公伐齊，納糾。\n\n當可納而不納，\n齊變而後伐，\n故乾時之戰不諱敗，\n惡內也。\n\n3.9.4齊小白入于齊。\n\n大夫出奔，反\n以好曰歸，\n以惡曰入。\n齊公孫無知弒襄公，\n公子糾、公子小白不能存，\n出亡，\n\n齊人殺無知\n而迎公子糾於魯，\n公子小白不讓公子糾\n先入，\n又殺之于魯，\n故曰齊小白入于齊，\n惡之也。\n\n3.9.5秋\n七月\n丁酉，\n葬齊襄公。\n\n3.9.6八月\n庚申，\n及齊師戰于乾時，\n我師敗績。\n\n3.9.7九月，\n齊人取子糾殺之。\n\n外不言取，\n言取、\n病內也。\n取、\n易辭也，\n猶曰取其子糾而殺之云爾。\n十室之邑，\n可以逃難，\n百室之邑，\n可以隱死，\n\n以千乘之魯\n而不能存子糾，\n以公為病矣。\n\n3.9.8冬，\n浚洙。\n\n浚洙者、\n深洙也，\n著力不足也。\n\n3.10《莊公十年》\n\n3.10.1十年\n春\n王正月，\n公敗齊師于長勺。\n\n不日、\n疑戰也。\n疑戰而曰敗，勝內也。\n\n3.10.2二月，\n公侵宋。\n\n侵時，\n此其月何也？\n乃深其怨於齊，\n又退侵宋以眾其敵，\n惡之，\n故謹而月之。\n\n3.10.3三月，\n宋人遷宿。\n\n遷、\n亡辭也。\n其不地、\n宿不復見也。\n遷者、\n猶未失其國家以往者也。\n\n3.10.4夏\n六月，\n齊師、宋師次于郎。\n\n次、\n止也，\n畏我也。\n\n3.10.5公敗宋師于乘丘。\n\n不日、\n疑戰也。\n疑戰而曰敗，\n勝內也。\n\n3.10.6秋\n九月，\n荊敗蔡師于莘，\n以蔡侯獻武歸。\n\n荊者、\n楚也。\n何為謂之荊？\n狄之也。\n何為狄之？\n聖人立，\n必後至；\n天子弱，\n必先叛；\n\n故曰荊，\n狄之也。\n蔡侯何以名也？\n絕之也。\n何為絕之？\n獲也。\n中國不言敗，\n此其言敗何也？\n中國不言敗，\n蔡侯其見獲乎？\n\n其言敗何也？\n釋蔡侯之獲也。\n以歸，\n猶愈乎執也。\n\n3.10.7冬\n十月，\n齊師滅譚，\n譚子奔莒。\n\n3.11《莊公十一年》\n\n3.11.1十有一年\n春\n王正月。\n\n3.11.2夏\n五月\n戊寅，\n公敗宋師于鄑。\n\n內事不言戰，\n舉其大者，\n其日、\n成敗之也。\n宋萬（之）獲也。\n\n3.11.3秋，\n宋大水。\n\n外災不書，\n此何以書？\n王者之後也。\n高下有水災，曰大水。\n\n3.11.4冬，\n王姬歸于齊。\n\n其志、過我也。\n\n3.12《莊公十二年》\n\n3.12.1十有二年\n春\n王三月，\n紀叔姬歸于酅。\n\n國而曰歸，\n此邑也，\n其曰歸何也？\n吾女也。\n失國，喜得其所，\n故言歸焉爾。\n\n3.12.2夏\n四月。\n\n3.12.3秋\n八月\n甲午，\n宋萬弒其君捷。\n\n宋萬、\n宋之卑者也，\n卑者以國氏。\n\n及其大夫仇牧。\n以尊及卑也。\n仇牧、\n閑也。\n\n3.12.4冬\n十月，\n宋萬出奔陳。\n\n3.13《莊公十三年》\n\n3.13.1十有三年\n春，\n齊人、宋人、陳人、邾蔡人、人會于北杏。\n\n是齊侯、宋公也，\n其曰人何也？\n始疑之。\n何疑焉？\n桓非受命之伯也，\n將以事授之者也。\n曰\n可矣乎？\n未乎？\n\n舉人、\n眾之辭也。\n\n3.13.2夏\n六月，\n齊人滅遂。\n\n遂、\n國也。\n其不日、\n微國也。\n\n3.13.3秋\n七月。\n\n3.13.4冬，\n公會齊侯，\n盟于柯。\n\n曹劌之盟也，\n信齊侯也。\n桓盟，雖內與，\n不日、\n信也。\n\n3.14《莊公十四年》\n\n3.14.1十有四年\n春，\n齊人、陳人、曹人伐宋。\n\n3.14.2夏，\n單伯會伐宋。\n\n會、\n事之成也。\n\n3.14.3秋\n七月，\n荊入蔡。\n\n荊者、\n楚也。\n其曰荊何也？\n州舉之也。\n州不如國，\n國不如名，\n名不如字。\n\n3.14.4冬，\n單伯會齊侯、宋公、衛侯、鄭伯于鄄。\n\n復同會也。\n\n3.15《莊公十五年》\n\n3.15.1十有五年\n春，\n齊侯、宋公、陳侯、衛侯、鄭伯會于鄄。\n\n復同會也。\n\n3.15.2夏，\n夫人姜氏如齊。\n\n婦人既嫁，不踰竟，\n踰竟非禮也。\n\n3.15.3秋，\n宋人、邾齊人、人伐郳。\n\n3.15.4鄭人侵宋。\n\n3.15.5冬\n十月。\n\n3.16《莊公十六年》\n\n3.16.1十有六年\n春\n王正月。\n\n3.16.2夏，\n宋人、齊人、衛人伐鄭。\n\n3.16.3秋，\n荊伐鄭。\n\n3.16.4冬\n十有二月，\n會齊侯、宋公、陳侯、衛侯、鄭伯、許男、曹伯、滑伯、滕子，同盟于幽。\n\n同者、\n有同也，\n同尊周也。\n不言公，\n外內寮一\n疑之也。\n\n3.16.5邾子克卒。\n\n其曰子，\n進之也。\n\n3.17《莊公十七年》\n\n3.17.1十有七年春，\n齊人執鄭詹。人者、\n眾辭也。\n以人執，\n與之辭也。\n鄭詹、\n鄭之卑者，\n卑者不志，\n此其志何也？\n以其逃來，志之也。\n\n逃來則何志焉？\n將有其末，\n不得不錄其本也。\n鄭詹、\n鄭之佞人也。\n\n3.17.2夏，\n齊人殲于遂。\n\n殲者、\n盡也。\n然則何為不言遂人\n盡齊人也？\n無遂之辭也。\n無遂則何為言遂？\n其猶存遂也。\n\n存遂奈何？\n曰\n齊人滅遂，\n使人戍之，\n遂之因氏飲戍者酒而殺之，\n齊人殲焉。\n此謂狎敵也。\n\n3.17.3秋，\n鄭詹自齊逃來。\n\n逃義曰逃。\n\n3.17.4冬，\n多麋。\n\n3.18《莊公十八年》\n\n3.18.1十有八年\n春\n王三月，\n日有食之。\n\n不言日，\n不言朔，\n夜食也。\n何以知其夜食也？\n曰：\n王者朝日，\n故雖為天子，\n必有尊也，\n貴為諸侯，\n必有長也，\n\n故天子朝日，\n諸侯朝朔。\n\n3.18.2夏，\n公追戎于濟西。\n\n其不言戎之伐我，何也？\n以公之追之，\n不使戎邇於我也。\n于濟西者、\n大之也。\n何大焉？\n為公之追之也。\n\n3.18.3秋，\n有蜮。\n\n一有一亡曰有，\n蜮、\n射人者也。\n\n3.18.4冬\n十月。\n\n3.19《莊公十九年》\n\n3.19.1十有九年\n春\n王正月。\n\n3.19.2夏\n四月。\n\n3.19.3秋，\n公子結媵陳人之婦于鄄，\n遂及齊侯、宋公盟。\n\n媵、\n淺事也，\n不志，\n此其志，何也？\n辟要盟也。\n何以見其辟要盟也？\n媵、\n禮之輕者也，\n盟、\n國之重也，\n\n以輕事遂乎國重，無說。\n其曰陳人之婦，\n略之也。\n其不日，\n數渝，\n惡之也。\n\n3.19.4夫人姜氏如莒。\n\n婦人既嫁，不踰竟，\n踰竟非正也。\n\n3.19.5冬，\n齊人、宋人、陳人伐我西鄙。\n\n其曰鄙，\n遠之也。\n其遠之何也？\n不以難邇我國也。\n\n3.20《莊公二十年》\n\n3.20.1二十年\n春\n王二月，\n夫人姜氏如莒。\n\n婦人既嫁不踰竟，\n踰竟非正也。\n\n3.20.2夏，\n齊大災。\n\n其志、\n以甚也。\n\n3.20.3秋\n七月。\n\n3.20.4冬，\n齊人伐我。\n\n3.21《莊公二十一年》\n\n3.21.1二十有一年\n春\n王正月。\n\n3.21.2夏\n五月\n辛酉，\n鄭伯突卒。\n\n3.21.3秋\n七月\n戊戌，\n夫人姜氏薨。\n\n婦人弗目也。\n\n3.21.4冬\n十有二月，\n葬鄭厲公。\n\n3.22《莊公二十二年》\n\n3.22.1二十有二年\n春\n王正月。\n肆大眚。\n\n肆、\n失也，\n眚、\n災也，\n災、紀也，\n失、故也，\n為嫌天子之葬也。\n\n3.22.2癸丑，\n葬我小君文姜。\n\n小君、非君也，\n其曰君，何也？\n以其為公配，\n可以言小君也。\n\n3.22.3陳人殺其公子禦寇。\n\n言公子而不言大夫，\n公子未命為大夫也。\n其曰公子\n何也？\n公子之重視大夫，\n命以執公子。\n\n3.22.4夏\n五月。\n\n3.22.5秋\n七月\n丙申，\n及齊高傒盟于防。\n\n不言公，\n高傒伉也。\n\n3.22.6冬，\n公如齊納幣。\n\n納幣、\n大夫之事也。\n禮、有納采，\n有問名，\n有納徵，\n有告期，\n四者備而後娶，\n禮也。\n\n公之親納幣，\n非禮也，\n故譏之。\n\n3.23《莊公二十三年》\n\n3.23.1二十有三年\n春，\n公至自齊。\n\n3.23.2祭叔來聘。\n\n其不言使何也？\n天子之內臣也，\n不正其外交，\n故不與使也。\n\n3.23.3夏，\n公如齊觀社。\n\n常事曰視，\n非常曰觀，\n觀、\n無事之辭也。\n以是為尸女也。\n無事不出竟。\n\n公至自齊。\n\n公如，\n往時、\n正也，\n致月、\n故也。\n（如）往月、致月，\n有懼焉爾。\n\n3.23.4荊人來聘。\n\n善累而後進之。\n其曰人何也？\n舉道不待再。\n\n3.23.5公及齊侯遇于穀。\n\n及者、\n內為志焉爾。\n遇者、\n志相得也。\n\n3.23.6蕭叔朝公。\n\n微國之君\n未爵命者。\n其不言來、\n於外也。\n朝於廟、\n正也。\n於外、\n非正也。\n\n3.23.7秋，\n丹桓宮楹。\n\n禮、\n天子諸侯黝堊，\n大夫倉，\n士黈，\n丹楹、\n非禮也。\n\n3.23.8冬，\n十有一月，\n曹伯射姑卒。\n\n3.23.9十有二月\n甲寅，\n公會齊侯盟于扈。\n\n3.24《莊公二十四年》\n\n3.24.1二十有四年\n春\n王三月，\n刻桓宮桷。\n\n禮、\n天子之桷，\n斲之礱之，\n加密石焉；\n諸侯之桷，\n斲之礱之；\n大夫斲之；\n士斲本。\n刻桷、\n非正也。\n\n夫人\n所以崇宗廟也，\n取非禮與非正\n而加之於宗廟\n以飾夫人，\n非正也。\n刻桓宮桷，\n丹桓宮楹，\n斥言桓宮，\n以惡莊也。\n\n3.24.2葬\n曹莊公。\n\n3.24.3夏，\n公如齊逆女。\n\n親迎、\n恆事也，\n不志。\n此其志何也？\n不正其親迎於齊也。\n\n3.24.4秋，\n公至自齊。\n\n迎者，\n行見諸，\n舍見諸，\n先至、\n非正也。\n\n3.24.5八月\n丁丑，\n夫人姜氏入。\n\n入者、\n內弗受也。\n日入，\n惡入者也。\n何用不受也？\n以宗廟弗受也。\n\n其以宗廟弗受何也？\n娶仇人子弟\n以薦舍於前，\n其義不可受也。\n\n戊寅，\n大夫宗婦覿，用幣。\n\n覿、\n見也。\n禮、\n大夫不見夫人。\n不言及，不正\n其行婦道，\n故列數之也。\n\n男子之贄，\n羔、鴈、雉、腒；\n婦人之贄，\n棗、栗、鍛脩。\n用幣、\n非禮也。\n用者、\n不宜用者也。\n\n大夫、\n國體也，\n而行婦道，\n惡之，\n故謹而日之也。\n\n3.24.6大水。\n\n3.24.7冬，\n戎侵曹，\n曹羈出奔陳，\n\n赤歸于曹。郭公。\n\n赤、蓋\n郭公也。\n何為名也？\n禮、\n諸侯無外歸之義，\n外歸、\n非正也。\n\n3.25《莊公二十五年》\n\n3.25.1二十有五年\n春，\n陳侯使女叔來聘。\n\n其不名何也？\n天子之命大夫也。\n\n3.25.2夏\n五月\n癸丑，\n衛侯朔卒。\n\n3.25.3六月\n辛未朔，\n日有食之。\n\n言日言朔，\n食正朔也。\n鼓、用牲于社。鼓、\n禮也，\n用牲、\n非禮也。\n天子救日，\n\n置五麾，\n陳五兵五鼓，\n諸侯置三麾，\n陳三兵\n三鼓；大夫擊門，\n士擊柝。\n言充其陽也。\n\n3.25.4伯姬歸于杞。\n\n其不言逆何也？\n逆之道微，\n無足道焉爾。\n\n3.25.5秋，\n大水，\n鼓、用牲于社、于門。\n\n高下有水災曰大水。\n既戒鼓而駭眾，\n用牲可以已矣。\n救日以鼓兵，\n救水以鼓眾。\n\n3.25.6冬，\n公子友如陳。\n\n3.26《莊公二十六年》\n\n3.26.1二十有六年\n春，\n公伐戎。\n\n3.26.2夏，\n公至自伐戎。\n\n3.26.3曹殺其大夫。\n\n言大夫而不稱名姓，\n無命大夫也。\n無命大夫而曰大夫，\n賢也。\n為曹羈崇也。\n\n3.26.4秋，\n公會宋人、齊人伐徐。\n\n3.26.5冬\n十有二月\n癸亥朔，\n日有食之。\n\n3.27《莊公二十七年》\n\n3.27.1二十有七年\n春，\n公會杞伯姬于洮。\n\n3.27.2夏\n六月，\n公會齊侯、宋公、陳侯、鄭伯，\n同盟于幽。\n\n同者、\n有同也，\n同尊周也，\n於是而後授之諸侯也。\n其授之諸侯何也？\n齊侯得眾也，\n桓會不致，\n安之也，\n桓盟不日，\n信之也。\n\n信其信，\n仁其仁。\n衣裳之會十有一，\n未嘗有歃血之盟也，信厚也。\n兵車之會四，\n未嘗有大戰也，愛民也。\n\n3.27.3秋，\n公子友如陳，\n葬原仲。\n\n言葬不言卒，\n不葬者也。\n不葬而曰葬，\n諱出奔也。\n\n3.27.4冬，\n杞伯姬來。\n\n3.27.5莒慶來逆叔姬。\n\n諸侯之嫁子於大夫，\n主大夫以與之。\n來者、接內也。\n不正其接內，\n故不與夫婦之稱也。\n\n3.27.6杞伯來朝。\n\n3.27.7公會齊侯于城濮。\n\n3.28《莊公二十八年》\n\n3.28.1二十有八年\n春\n王三月\n甲寅，\n齊人伐衛，\n衛人及齊人戰，\n衛人敗績。\n\n於伐與戰，\n安戰也？\n戰衛，\n戰則是師也。\n其曰人何也？\n微之也。\n\n何為微之也？\n今授之諸侯，\n而後有侵伐之事，\n故微之也。\n其人衛\n何也？\n以其人齊，\n不可不人衛也。\n\n衛小齊大，\n其以衛及之\n何也？\n以其微之，\n可以言及也。\n其稱人以敗何也？\n不以師敗於人也。\n\n3.28.2夏\n四月\n丁未，\n邾子瑣卒。\n\n3.28.3秋，\n荊伐鄭。\n\n荊者、\n楚也，\n其曰荊，\n州舉之也。\n\n3.28.4公會齊人、宋人救鄭。\n\n善救鄭也。\n\n3.28.5冬，\n築微。\n\n山林藪澤之利，\n所以與民共也，\n虞之、\n非正也。\n\n3.28.6大無麥、禾。\n\n大者、\n有顧之辭也，\n於無禾，及無麥也。\n\n3.28.7臧孫辰告糴于齊。\n\n國無三年之畜\n曰國非其國也。\n一年不升，\n告糴諸侯，\n告、\n請也，\n\n糴、\n糴也，\n不正，\n故舉臧孫辰以為私行也。\n國無九年之畜\n曰不足，\n無六年之畜\n曰急，\n無三年之畜\n曰國非其國也。\n\n諸侯無粟，\n諸侯相歸粟，\n正也。\n\n臧孫辰告糴于齊，\n告\n然後與之，\n言內之無外交也。\n\n古者稅什一，\n豐年補敗，\n不外求而上下皆足也，\n雖累凶年，民弗病也。\n一年不艾，而百姓饑，\n君子非之。\n不言如，\n為內諱也。\n\n3.29《莊公二十九年》\n\n3.29.1二十九年\n春，\n新延廄。\n\n延廄者、\n法廄也。\n其言新，有故也。\n有故則何為書也？\n古之君人者，\n必時視民之所勤，\n\n民勤於力，\n則功築罕；\n民勤於財，\n則貢賦少；\n民勤於食，\n則百事廢矣。\n冬築微，\n春新延廄，\n以其用民力為已悉矣。\n\n3.29.2夏，\n鄭人侵許。\n\n3.29.3秋，\n有蜚。\n\n一有一亡\n曰有。\n\n3.29.4冬\n十有二月，\n紀叔姬卒。\n\n3.29.5城諸及防。\n\n可城也，\n以大及小也。\n\n3.30《莊公三十年》\n\n3.30.1三十年\n春\n王正月。\n\n3.30.2夏，\n師次于成。\n\n次、\n止也，\n有畏也，\n欲救鄣而不能也。\n不言公，\n恥不能救鄣也。\n\n3.30.3秋\n七月，\n齊人降鄣。\n\n降、\n猶下也。\n鄣、\n紀之遺邑也。\n\n3.30.4八月\n癸亥，\n葬紀叔姬。\n\n不曰卒，而曰葬，\n閔紀之亡也。\n\n3.30.5九月\n庚午朔，\n日有食之。\n鼓、\n用牲于社。\n\n3.30.6冬，\n公及齊侯遇于魯濟。\n\n及者，\n內為志焉爾。\n遇者、\n志相得也。\n\n3.30.7齊人伐山戎。\n\n齊人者、\n齊侯也。\n其曰人何也？\n愛齊侯乎\n山戎也。\n其愛之何也？\n\n桓內無因國，\n外無從諸侯，\n而越千里之險，\n北伐山戎，\n危之也。\n則非之乎？\n善之也。\n\n何善乎爾？\n燕、\n周之分子也，\n貢職不至，\n山戎為之伐矣。\n\n3.31《莊公三十一年》\n\n3.31.1三十有一年\n春，\n築臺于郎。\n\n3.31.2夏\n四月，\n薛伯卒。\n\n3.31.3築臺于薛。\n\n3.31.4六月，\n齊侯來獻戎捷。\n\n齊侯來獻捷者，\n內齊侯也。\n不言使，\n內與同，\n不言使也。\n獻戎捷，\n軍得曰捷。\n戎、菽也。\n\n3.31.5秋，\n築臺于秦。\n\n不正罷民三時，\n虞山林藪澤之利，\n且財盡則怨，\n力盡則懟，\n君子危之，\n故謹而志之也。\n或曰：倚諸桓也，\n\n桓外無諸侯之變，\n內無國事，\n越千里之險，\n北伐山戎，\n為燕辟地；\n魯外無諸侯之變，\n內無國事，\n一年罷民三時，\n虞山林藪澤之利，\n惡內也。\n\n3.31.6冬，\n不雨。\n\n3.32《莊公三十二年》\n\n3.32.1三十有二年\n春，\n城小穀。\n\n3.32.2夏，\n宋公、齊侯遇于梁丘。\n\n遇者、\n志相得也。\n梁丘在曹、邾之間，\n去齊八百里，\n非不能從諸侯而往也，\n辭所遇，\n遇所不遇，\n大齊桓也。\n\n3.32.3秋七月癸巳，\n公子牙卒。\n\n3.32.4八月\n癸亥，\n公薨于路寢。\n\n路寢、\n正寢也。\n寢疾居正寢，\n正也。\n男子不絕于婦人之手，\n以齊終也。\n\n3.32.5冬\n十月\n乙未，\n子般卒。\n\n子卒日、\n正也，\n不日、\n故也。\n有所見則日。\n\n3.32.6公子慶父如齊。\n\n此奔也，\n其曰如，何也？\n諱莫如深，\n深則隱，\n苟有所見，\n莫如深也。\n\n3.32.7狄伐邢。\n\n"}
{"id": "KR1e0008_004", "series": "KR1e0008", "text": "** 4 閔公\n\n4.1《閔公元年》\n\n4.1.1元年春王正月。\n繼弒君，\n不言即位，\n正也。\n親之非父也，\n尊之非君也，\n繼之如君父也者，\n受國焉爾。\n\n4.1.2齊人救邢。\n善救邢也。\n\n4.1.3夏六月辛酉，\n葬我君莊公。\n莊公葬而後舉謚，\n謚所以成德也，\n於卒事乎加之矣。\n\n4.1.4秋八月，\n公及齊侯盟于洛姑。\n盟納季子也。\n季子來歸。\n其曰季子，\n貴之也。\n其曰來歸，\n喜之也。\n\n4.1.5冬，\n齊仲孫來。\n\n其曰齊仲孫，\n外之也，\n其不目而曰仲孫，\n䟽之也。\n其言齊，\n以累桓也。\n\n4.2《閔公二年》\n\n4.2.1二年春王正月，\n齊人遷陽。\n\n4.2.2夏五月乙酉，\n吉禘于莊公。\n吉禘者、\n不吉者也。\n喪事未畢，\n而舉吉祭，\n故非之也。\n\n4.2.3秋八月辛丑，\n公薨。\n不地、\n故也。\n其不書葬，\n不以討母葬子也。\n\n4.2.4九月，\n夫人姜氏孫于邾。\n孫之為言猶孫也。\n諱奔也。\n\n4.2.5公子慶父出奔莒。\n其曰出，\n絕之也，\n慶父不復見矣。\n\n4.2.6冬，\n齊高子來盟。\n\n其曰來，\n喜之也。\n其曰高子，\n貴之也。\n盟立僖公也。\n不言使何也？\n不以齊侯使高子也。\n十有二月，\n狄入衛。\n\n4.2.7鄭棄其師。\n惡其長也，\n兼不反其眾，\n則是棄其師也。\n\n"}
{"id": "KR1e0008_005", "series": "KR1e0008", "text": "** 5 僖公\n\n5.1《僖公元年》\n\n5.1.1元年春王正月。\n繼弒君，\n不言即位，\n正也。\n\n5.1.2齊師、\n宋師、\n曹師次于聶北，\n救邢。\n救不言次，\n言次非救也。\n非救而曰救，\n何也？\n遂齊侯之意也。\n是齊侯與？\n齊侯也。\n何用見其是齊侯也？\n曹無師，\n曹師者、\n曹伯也。\n其不言曹伯，\n何也？\n以其不言齊侯，\n不可言曹伯也。\n其不言齊侯，\n何也？\n以其不足乎揚，\n不言齊侯也。\n\n5.1.3夏六月，\n邢遷于夷儀。\n遷者、\n猶得其國家以往者也。\n其地、\n邢復見也。\n\n5.1.4齊師、\n宋師、\n曹師城邢。\n是向之師也，\n使之如改事然，\n美齊侯之功也。\n\n5.1.5秋七月戊辰，\n夫人姜氏薨于夷。\n夫人薨不地，\n地、故也。\n齊人以歸。\n不言以喪歸，\n非以喪歸也。\n加喪焉，\n諱以夫人歸也。\n其以歸，\n薨之也。\n\n5.1.6楚人伐鄭。\n\n5.1.7八月，\n公會齊侯、\n宋公、\n鄭伯、\n曹伯、\n邾人于檉。\n\n5.1.8九月，\n公敗邾師于偃。\n不日、\n疑戰也，\n疑戰而曰敗，\n勝內也。\n\n5.1.9冬十月壬午，\n公子友帥師敗莒師于麗，\n獲莒挐。\n莒無大夫，\n其曰莒挐何也？\n以吾獲之目之也。\n內不言獲，\n此其言獲，\n何也？\n惡公子之紿。\n紿者奈何？\n公子友謂莒挐曰：\n吾二人不相說，\n士卒何罪？\n屏左右而相搏。\n公子友處下，\n左右曰：\n孟勞！\n孟勞者、\n魯之寶刀也，\n公子友以殺之。\n然則何以惡乎紿也？\n曰：棄師之道也。\n\n5.1.10十有二月丁巳，\n夫人氏之喪至自齊。\n其不言姜，\n以其殺二子、\n貶之也。\n或曰：\n為齊桓諱殺同姓也。\n\n5.2《僖公二年》\n\n5.2.1二年春王正月，\n城楚丘。\n楚丘者何？\n衛邑也。\n國而曰城，\n此邑也，\n其曰城何也？\n封衛也。\n則其不言城衛何也？\n衛未遷也。\n其不言衛之遷焉，\n何也？\n不與齊侯專封也。\n其言城之者，\n專辭也。\n故非天子不得專封諸侯，\n諸侯（\n不得）\n專封諸侯，\n雖通其仁，\n以義而不與也。\n故曰：\n仁不勝道。\n\n5.2.2夏五月辛巳，\n葬我小君哀姜。\n\n5.2.3虞師、晉師滅夏陽。\n\n非國而曰滅，\n重夏陽也。\n虞無師，\n其曰師何也？\n以其先晉，\n不可以不言師也。\n\n其先晉何也？\n為主乎滅夏陽也。\n夏陽者、\n虞、虢之塞邑也。\n滅夏陽而虞、虢舉矣。\n虞之為主乎滅夏陽何也？\n晉獻公欲伐虢，\n\n荀息曰：\n「君何不以屈產之乘、\n垂棘之璧，\n而借道乎虞也？」\n公曰：\n「此晉國之寶也。\n如受吾幣而不借吾道，\n則如之何？」\n\n荀息曰：\n「此小國之所以事大國也。\n彼不借吾道，\n必不敢受吾幣，\n如受吾幣而借吾道，\n則是我取之中府\n而藏之外府，\n取之中廄\n而置之外廄也。」\n\n公曰：\n「宮之奇存焉，\n必不使受之也。」\n\n荀息曰：\n「宮之奇之為人也，\n達心而懦，\n又少長於君，\n達心則其言略，\n懦則不能彊諫，\n少長於君，\n則君輕之。\n\n且夫玩好在耳目之前，\n而患在一國（之後），\n此中知以上\n乃能慮之，\n臣料虞君\n中知以下也。」\n公遂借道而伐虢。\n\n宮之奇諫曰：\n「晉國之使者，\n其辭卑而幣重，\n必不便於虞。」\n虞公弗聽，\n遂受其幣而借之道。\n\n宮之奇（諫）曰：\n「語曰：\n『脣亡則齒寒。』\n其斯之謂與！」\n\n挈其妻子以奔曹。\n獻公亡虢，\n五年而後舉虞。\n荀息牽馬操璧而前曰：\n「璧則猶是也，\n而馬齒加長矣。」\n5.2.4秋\n九月，\n齊侯、\n宋公、\n江人、\n黃人盟于貫。\n貫之盟，\n不期而至者，\n江人、\n黃人也。\n江人、\n黃人者，\n遠國之辭也。\n中國稱齊、\n宋，遠國稱江、\n黃，以為諸侯皆來至也。\n\n5.2.5冬十月，\n不雨。\n不雨者、\n勤雨也。\n\n5.2.6楚人侵鄭。\n\n5.3《僖公三年》\n\n5.3.1三年春王正月，\n不雨。\n不雨者、\n勤雨也。\n\n5.3.2夏四月，\n不雨。\n一時言不雨者，\n閔雨也。\n閔雨者、\n有志乎民者也。\n\n5.3.3徐人取舒。\n\n5.3.4六月，\n雨。雨云者、\n喜雨也。\n喜雨者、\n有志乎民者也。\n\n5.3.5秋，\n齊侯、宋公、江人、黃人會于陽穀。\n\n陽穀之會，\n桓公委端搢笏而朝諸侯，\n諸侯皆諭乎桓公之志。\n\n5.3.6冬，\n公子季友如齊莅盟。\n莅者、\n位也。\n其不日、\n前定也。\n不言及者，\n以國與之也。\n不言其人，\n亦以國與之也。\n\n5.3.7楚人伐鄭。\n\n5.4《僖公四年》\n\n5.4.1四年春王正月，\n公會齊侯、\n宋公、\n陳侯、\n衛侯、\n鄭伯、\n許男、\n曹伯侵蔡，\n蔡潰。\n潰之為言上下不相得也。\n侵、淺事也。\n侵蔡而蔡潰，\n以桓公為知所侵也。\n不土其地，\n不分其民，\n明正也。\n遂伐楚，\n次于陘。\n遂、繼事也，\n次、止也。\n\n5.4.2夏，\n許男新臣卒。\n諸侯死於國，\n不地；\n死於外，\n地。死於師，\n何為不地？\n內桓師也。\n\n5.4.3楚屈完來盟于師，\n盟于召陵。\n\n〔楚無大夫，\n其曰屈完何也？\n以其來會桓，\n成之為大夫也。\n其不言使，\n權在屈完也，\n則是正乎？\n曰非正也。\n以其來會諸侯、\n重之也。\n來者何？\n內桓師也。\n于師，\n前定也；\n于召陵，\n得志乎桓公也。\n得志者、\n不得志也，\n以桓公得志為僅矣。\n屈完曰：\n「大國之以兵向楚何也？」\n桓公曰：\n「昭王南征不反，\n菁茅之貢不至，\n故周室不祭。」\n屈完曰：\n「菁茅之貢不至，\n則諾，\n昭王南征不反，\n我將問諸江。」\n\n5.4.4齊人執陳袁濤塗。\n\n齊人者、\n齊侯也。\n其人之何也？\n於是哆然外齊侯也。\n不正其踰國而執也。\n\n5.4.5秋，\n及江人、\n黃人伐陳。\n不言其人及之者何？\n內師也。\n\n5.4.6八月，\n公至自伐楚。\n有二事偶，\n則以後事致；\n後事小，\n則以先事致，\n其以伐楚致，\n大伐楚也。\n\n5.4.7葬許穆公。\n\n5.4.8冬十有二月，\n公孫茲帥師會齊人、\n宋人、\n衛人、\n鄭人、\n許人、\n曹人侵陳。\n\n5.5《僖公五年》\n\n5.5.1五年春，\n晉侯殺其世子申生。\n目晉侯、\n厈殺，\n惡晉侯也。\n\n5.5.2杞伯姬來，\n朝其子。\n婦人既嫁，\n不踰竟，\n踰竟非正也。（\n諸侯相見曰朝），\n伯姬為志乎朝其子也。\n伯姬為志乎朝其子，\n則是杞伯失夫之道矣。\n諸侯相見曰朝，\n以待人父之道待人之子，\n非正也。\n故曰杞伯姬來朝其子，\n參譏也。\n\n5.5.3夏，\n公孫茲如牟。\n\n5.5.4公及齊侯、\n宋公、\n陳侯、\n衛侯、\n鄭伯、\n許男、曹伯會王世子于首戴。\n\n〔及以會，\n尊之也。\n何尊焉？\n王世子云者，\n唯王之貳也，\n云可以重之存焉，\n尊之也。\n何重焉？\n天子世子、\n世天下也。\n\n5.5.5秋八月，\n諸侯盟于首戴。\n無中事而復舉諸侯何也？\n尊王世子而不敢與盟也。\n尊則其不敢與盟何也？\n盟者、\n不相信也，\n故謹信也，\n不敢以所不信而加之尊者。\n桓、諸侯也，\n不能朝天子，\n是不臣也。\n王世子、\n子也，\n塊然受諸侯之尊己，\n而立乎其位，\n是不子也。\n桓不臣，\n王世子不子，\n則其所善焉何也？\n是則變之正也。\n天子微，\n諸侯不享覲，\n桓控大國，\n扶小國，\n統諸侯，\n不能以朝天子，\n亦不敢致天王，\n尊王世子于首戴，\n乃所以尊天王之命也。\n世子含王命會齊桓，\n亦所以尊天王之命也。\n世子受之可乎？\n是亦變之正也。\n天子微，\n諸侯不享覲，\n世子受諸侯之尊己，\n而天王尊矣，\n世子受之可也。\n鄭伯逃歸不盟。\n以其去諸侯，\n故逃之也。\n\n5.5.6楚人滅弦，\n弦子奔黃。\n弦、國也。\n其不日、\n微國也。\n\n5.5.7九月戊申朔，\n日有食之。\n\n5.5.8冬，\n晉人執虞公。\n執不言所於地，\n縕於晉也。\n其曰公何也？\n猶曰其下執之之辭也。\n其猶下執之之辭何也？\n晉命行乎虞民矣。\n虞、虢之相救，\n非相為賜也，\n今日亡虢，\n而明日亡虞矣。\n\n5.6《僖公六年》\n\n5.6.1六年春王正月。\n\n5.6.2夏，\n公會齊侯、\n宋公、\n陳侯、\n衛侯、\n曹伯伐鄭，\n圍新城。\n伐國不言圍邑，\n此其言圍何也？\n病鄭也，\n著鄭伯之罪也。\n\n5.6.3秋，\n楚人圍許，\n諸侯遂救許。\n善救許也。\n\n5.6.4冬，\n公至自伐鄭。\n其不以救許致何也？\n大伐鄭也。\n\n5.7《僖公七年》\n\n5.7.1七年春，\n齊人伐鄭。\n\n5.7.2夏，\n小邾子來朝。\n\n5.7.3鄭殺其大夫申侯。\n稱國以殺大夫，\n殺無罪也。\n\n5.7.4秋七月，\n公會齊侯、\n宋公、\n陳世子款、\n鄭世子華，\n盟于寧母。\n衣裳之會也。\n\n5.7.5曹伯班卒。\n\n5.7.6公子友如齊。\n\n5.7.7冬，\n葬曹昭公。\n\n5.8《僖公八年》\n\n5.8.1八年春王正月，\n公會王人、\n齊侯、\n宋公、\n衛侯、\n許男、\n曹伯、\n陳世子款，\n盟于洮。\n王人之先諸侯何也？\n貴王命也。\n朝服雖敝，\n必加於上，\n弁冕雖舊，\n必加於首，\n周室雖衰，\n必先諸侯。\n兵車之會也。\n鄭伯乞盟。\n以向之逃歸乞之也。\n乞者、\n重辭也，\n重是盟也。\n乞者，\n處其所而請與也，\n蓋汋之也。\n\n5.8.2夏，\n狄伐晉。\n\n5.8.3秋七月，\n禘于大廟，\n用致夫人。\n用者、\n不宜用者也，\n致者、\n不宜致者也。\n言夫人必以其氏姓，\n言夫人而不以氏姓，\n非夫人也，\n立妾之辭也，\n非正也。\n夫人之，\n我可以不夫人之乎？\n夫人卒葬之，\n我可以不卒葬之乎？\n一則以宗廟臨之，\n而後貶焉，\n一則以外之弗夫人而見正焉。\n\n5.8.4冬十有二月丁未，\n天王崩。\n\n5.9《僖公九年》\n\n5.9.1九年春王三月丁丑，\n宋公禦說卒。\n\n5.9.2夏，\n公會宰周公、\n齊侯、\n宋子、\n衛侯、\n鄭伯、\n許男、\n曹伯于葵丘。\n天子之宰通于四海。\n宋其稱子何也？\n未葬之辭也。\n禮、柩在堂上，\n孤無外事，\n今背殯而出會，\n以宋子為無哀矣。\n\n5.9.3秋七月乙酉，\n伯姬卒。\n內女也，\n未適人，\n不卒，\n此何以卒也？\n許嫁，\n笄而字之，\n死則以成人之喪治之。\n\n5.9.4九月\n戊辰，\n諸侯盟于葵丘。\n\n桓盟不日，\n此何以日？\n美之也。\n為見天子之禁，\n故備之也。\n葵丘之會，\n陳牲而不殺，\n讀書加于牲上，\n壹明天子之禁\n\n曰：\n「毋雍泉，\n毋訖糴，\n毋易樹子，\n毋以妾為妻，\n毋使婦人與國事。」\n5.9.5甲子，\n晉侯詭諸卒。\n\n5.9.6冬，\n晉里克殺其君之子奚齊。\n其君之子云者，\n國人不子也。\n國人不子何也？\n不正其殺世子申生而立之也。\n\n5.10《僖公十年》\n\n5.10.1十年春王正月，\n公如齊。\n\n5.10.2狄滅溫，\n溫子奔衛。\n5.10.3晉里克弒其君卓，及其大夫荀息。\n\n以尊及卑也，\n荀息閑也。\n\n5.10.4夏，\n齊侯、\n許男伐北戎。\n\n5.10.5晉殺其大夫里克。\n\n稱國以殺，\n罪累上也。\n里克弒二君與一大夫，\n其以累上之辭言之，何也？\n其殺之不以其罪也。\n\n其殺之不以其罪奈何？\n里克所為殺者，\n為重耳也。\n夷吾曰：\n「是又將殺我乎？」\n故殺之\n不以其罪也。\n\n其為重耳弒奈何？\n晉獻公伐虢，\n得麗姬，\n獻公私之，\n有二子，\n長曰奚齊，\n稚曰卓子。\n\n麗姬欲為亂，\n故謂君曰：\n「吾夜者夢夫人趨而來，\n曰：\n『吾苦畏。』\n胡不使大夫將衛士而衛冢乎？」\n\n公曰：\n「孰可使？」\n曰：\n「臣莫尊於世子，\n則世子可。」\n故君謂世子曰：\n「麗姬夢夫人趨而來，曰：\n『吾苦畏。』\n女其將衛士而往衛冢乎？」\n\n世子曰：\n「敬諾。」\n築宮，\n宮成。\n麗姬又曰：\n「吾夜者夢夫人趨而來，\n曰：\n『吾苦飢。』\n\n世子之宮已成，\n則何為不使祠也？」\n故獻公謂世子曰：\n「其祠。」\n世子祠。\n已祠，\n致福於君，\n\n君田而不在。\n麗姬以酖為酒，\n藥脯以毒，\n獻公田來，\n麗姬曰：\n「世子已祠，\n故致福於君。」\n\n君將食，\n麗姬跪曰：\n「食自外來者，\n不可不試也。」\n覆酒於地，而地賁；\n以脯與犬，\n犬死。\n\n麗姬下堂而啼，呼曰：\n「天乎！天乎！\n國、子之國也，\n子何遟於為君？」\n君喟然歎曰：\n「吾與女未有過切，\n是何與我之深也？」\n使人謂世子曰：\n「爾其圖之。」\n\n世子之傅里克謂世子曰：\n「入自明。\n入自明\n則可以生，\n不入自明，\n則不可以生。」\n\n世子曰：\n「吾君已老矣，\n已昏矣，\n吾若此而入自明，\n則麗姬必死，\n麗姬死，\n則吾君不安。\n所以使吾君不安者，\n吾不若自死。\n吾寧自殺以安吾君，\n\n以重耳為寄矣。」\n刎脰而死。\n故里克所為弒者，\n為重耳也。\n夷吾曰：\n「是又將殺我也。」\n5.10.6秋七月。\n\n5.10.7冬，\n大雨雪。\n\n5.11《僖公十一年》\n\n5.11.1十有一年春，\n晉殺其大夫丕鄭父。\n稱國以殺，\n罪累上也。\n\n5.11.2夏，\n公及夫人姜氏會齊侯于陽穀。\n\n5.11.3秋八月，\n大雩。\n雩月、\n正也。\n雩、得雨曰雩，\n不得雨曰旱。\n\n5.11.4冬，\n楚人伐黃。\n\n5.12《僖公十二年》\n\n5.12.1十有二年春王三月庚午，\n日有食之。\n\n5.12.2夏，\n楚人滅黃。\n貫之盟，\n管仲曰：\n「江、\n黃遠齊而近楚，\n楚、為利之國也，\n若伐而不能救，\n則無以宗諸侯矣。」\n桓公不聽，\n遂與之盟。\n管仲死，\n楚伐江，\n滅黃，\n桓公不能救，\n故君子閔之也。\n\n5.12.3秋七月。\n\n5.12.4冬十有二月丁丑，\n陳侯杵臼卒。\n\n5.13《僖公十三年》\n\n5.13.1十有三年春，\n狄侵衛。\n\n5.13.2夏四月，\n葬陳宣公。\n\n5.13.3公會齊侯、\n宋公、\n陳侯、\n衛侯、\n鄭伯、\n許男、\n曹伯于鹹。\n兵車之會也。\n\n5.13.4秋九月，\n大雩。\n\n5.13.5冬，\n公子友如齊。\n\n5.14《僖公十四年》\n\n5.14.1十有四年春，\n諸侯城緣陵。\n其曰諸侯，\n散辭也。\n聚而曰散，\n何也？\n諸侯城，\n有散辭也。\n桓德衰矣。\n\n5.14.2夏六月，\n季姬及繒子遇于防，\n使繒子來朝。\n遇者、\n同謀也，\n來朝者、\n來請己也。\n朝不言使，\n言使非正也，\n以病繒子也。\n\n5.14.3秋八月辛卯，\n沙鹿崩。\n林屬於山為鹿。\n沙、山名也。\n無崩道而崩，\n故志之也。\n其日、\n重其變也。\n\n5.14.4狄侵鄭。\n\n5.14.5冬，\n蔡侯肸卒。\n諸侯時卒，\n惡之也。\n\n5.15《僖公十五年》\n\n5.15.1十有五年春王正月，\n公如齊。\n\n5.15.2楚人伐徐。\n\n5.15.3三月，\n公會齊侯、\n宋公、\n陳侯、\n衛侯、\n鄭伯、\n許男、\n曹伯，\n盟于牡丘。\n兵車之會也。\n遂次于匡。\n遂、繼事也。\n次、止也，\n有畏也。\n\n5.15.4公孫敖帥師及諸侯之大夫救徐。\n善救徐也。\n\n5.15.5夏五月，\n日有食之。\n\n5.15.6秋七月，\n齊師、\n曹師伐厲。\n\n5.15.7八月，\n螽。螽、\n蟲災也；\n甚則月，\n不甚則時。\n\n5.15.8九月，\n公至自會。\n\n5.15.9季姬歸于繒。\n\n5.15.10己卯晦，\n震夷伯之廟。\n晦、冥也，\n震、雷也。\n夷伯、\n魯大夫也。\n因此以見天子至于士皆有廟。\n天子七廟，\n諸侯五，\n大夫三，\n士二。\n故德厚者流光，\n德薄者流卑，\n是以貴始、\n德之本也，\n始封必為祖。\n\n5.15.11冬，\n宋人伐曹。\n\n5.15.12楚人敗徐于婁林。\n夷狄相敗，\n志也。\n\n5.15.13十有一月壬戌，\n晉侯及秦伯戰于韓，\n獲晉侯。\n韓之戰，\n晉侯失民矣，\n以其民未敗而君獲也。\n\n5.16《僖公十六年》\n\n5.16.1十有六年\n春\n王正月\n戊申朔，\n隕石于宋，五。\n\n先隕而後石，何也？\n隕而後石也。\n于宋\n四竟之內曰宋。\n後數，\n散辭也，\n耳治也。\n\n5.16.2是月，六\n鶂退飛過宋都。\n是月也，決不日而月也。\n六鶂退飛過宋都，\n先數，\n聚辭也，\n目治也。\n\n子曰：\n「石、\n無知之物，\n鶂、微\n有知之物。\n石無知，\n故日之；\n鶂、微\n有知之物，\n故月之。\n\n君子之於物，\n無所苟而已。\n石、鶂，且猶盡其辭，\n而況於人乎？」\n故五石六鶂之辭不設，\n則王道不亢矣。\n民所聚曰都。\n\n5.16.3三月壬申，\n公子季友卒。\n大夫日卒、\n正也，\n稱公弟叔仲，\n賢也。\n大夫不言公子公孫，\n疏之也。\n\n5.16.4夏四月丙申，\n繒季姬卒。\n\n5.16.5秋七月甲子，\n公孫茲卒。\n大夫日卒、\n正也。\n\n5.16.6冬十有二月，\n公會齊侯、\n宋公、\n陳侯、\n衛侯、\n鄭伯、\n許男、\n邢侯、\n曹伯于淮。\n兵車之會也。\n\n5.17《僖公十七年》\n\n5.17.1十有七年春，\n齊人、\n徐人伐英氏。\n\n5.17.2夏，\n滅項。\n孰滅之？\n桓公也。\n何以不言桓公也？\n為賢者諱也。\n項、國也，\n不可滅而滅之乎？\n桓公知項之可滅也，\n而不知己之不可以滅也。\n既滅人之國矣，\n何賢乎？\n君子惡惡疾其始，\n善善樂其終，\n桓公嘗有存亡繼絕之功，\n故君子為之諱也。\n\n5.17.3秋，\n夫人姜氏會齊侯于卞。\n\n5.17.4九月，\n公至自會。\n\n5.17.5冬十有二月乙亥，\n齊侯小白卒。\n\n此不正，\n其日之何也？\n其不正前見矣。\n其不正之前見何也？\n以不正入虛國，\n故稱嫌焉爾。\n\n5.18《僖公十八年》\n\n5.18.1十有八年春王正月，\n宋公、\n曹伯、\n衛人、\n邾人伐齊。\n非伐喪也。\n\n5.18.2夏，\n師救齊。\n善救齊也。\n\n5.18.3五月戊寅，\n宋師及齊師戰于甗，\n齊師敗績。\n戰不言伐，\n客不言及，\n言及、\n惡宋也。\n\n5.18.4狄救齊。\n善救齊也。\n\n5.18.5秋八月丁亥，\n葬齊桓公。\n\n5.18.6冬，\n邢人、\n狄人伐衛。\n狄其稱人何也？\n善累而後進之。\n伐衛、\n所以救齊也，\n功近而德遠矣。\n\n5.19《僖公十九年》\n\n5.19.1十有九年春王三月，\n宋人執滕子嬰齊。\n\n5.19.2夏六月，\n宋公、\n曹人、\n邾人盟于曹南。\n繒子會盟于邾。己酉，\n邾人執繒子，用之。\n\n微國之君，\n因邾以求與之盟，\n人因己以求與之盟，\n己迎而執之，\n惡之，\n故謹而日之也。\n用之者，\n叩其鼻以衈社也。\n\n5.19.3秋，\n宋人圍曹。\n\n5.19.4衛人伐邢。\n\n5.19.5冬，\n會陳人、\n蔡人、\n楚人、\n鄭人，\n盟于齊。\n\n5.19.6梁亡。\n\n自亡也。\n湎於酒，\n淫於色，\n心昏\n耳目塞，\n上無正長之治，\n大臣背叛，\n民為寇盜，\n梁亡，\n自亡也。\n\n如加力役焉，\n湎不足道也。\n梁亡，\n鄭棄其師，\n我無加損焉，\n正名而已矣。\n梁亡，\n出惡正也，\n鄭棄其師，\n惡其長也。\n\n5.20《僖公二十年》\n\n5.20.1二十年春，\n新作南門。\n作、為也。\n有加其度也。\n言新、\n有故也，\n非作也。\n南門者、\n法門也。\n\n5.20.2夏，\n郜子來朝。\n\n5.20.3五月己巳，\n西宮災。\n謂之新宮，\n則近為禰宮，\n以謚言之，\n則如疏之然，\n以是為閔宮也。\n\n5.20.4鄭人入滑。\n\n5.20.5秋，\n齊人、\n狄人盟于邢。\n邢為主焉爾。\n邢小，\n其為主何也？（\n其）為主乎救齊。\n\n5.20.6冬，\n楚人伐隨。\n隨、國也。\n\n5.21《僖公二十一年》\n\n5.21.1二十有一年春，\n狄侵衛。\n\n5.21.2宋人、\n齊人、\n楚人盟于鹿上。\n\n5.21.3夏大旱。\n旱時、\n正也。\n\n5.21.4秋，\n宋公、\n楚子、\n陳侯、\n蔡侯、\n鄭伯、\n許男、\n曹伯會于雩，\n執宋公，\n以伐宋。\n以、重辭也。\n\n5.21.5冬，\n公伐邾。\n\n5.21.6楚人使宜申來獻捷。\n\n〔捷、軍得也。\n其不曰宋捷何也？\n不與楚捷於宋也。\n\n5.21.7十有二月癸丑，\n公會諸侯，\n盟于薄，\n會者、\n外為主焉爾。\n釋宋公。\n外釋不志，\n此其志何也？\n以公之與之盟目之也。\n不言楚，\n不與楚專釋也。\n\n5.22《僖公二十二年》\n\n5.22.1二十二年春，\n公伐邾，\n取須句。\n\n5.22.2夏，\n宋公、\n衛侯、\n許男、\n滕子伐鄭。\n\n5.22.3秋八月丁未，\n及邾人戰于升陘。\n內諱敗，\n舉其可道者也，\n不言其人，\n以吾敗也。\n不言及之者，\n為內諱也。\n\n5.22.4冬\n十有一月\n己巳朔，\n宋公及楚人戰于泓，\n宋師敗績。\n\n日事遇朔曰朔。\n《春秋》三十有四戰，\n未有以尊敗乎卑，\n以師敗乎人者也。\n以尊敗乎卑，以師敗乎人，\n則驕其敵。\n\n襄公以師敗乎人，\n而不驕其敵\n何也？\n責之也。\n泓之戰，\n以為復雩之恥也。\n雩之恥，\n宋襄公有以自取之。\n\n伐齊之喪，\n執滕子，\n圍曹，\n為雩之會，\n不顧其力之不足，\n而致楚成王，\n\n成王怒而執之。\n故曰：\n「禮人而不荅\n則反其敬，\n愛人而不親\n則反其仁，\n治人而不治\n則反其知，\n\n過而不改，\n又之，\n是謂之過。\n襄公之謂也。」\n古者被甲嬰冑，\n非以興國也，\n則以征無道也，\n豈曰以報其恥哉？\n\n宋公與楚人戰于泓水之上，\n司馬子反曰：\n「楚眾我少，\n鼓險而擊之\n勝，無幸焉。」\n襄公曰：\n「君子不推人危、\n不攻人厄，\n須其出。」\n\n既出，\n旌亂於上，\n陳亂於下。\n子反曰：\n「楚眾我少，\n擊之\n勝，無幸焉。」\n\n襄公曰：\n「不鼓不成列，\n須其成列而後擊之。」\n則眾敗而身傷焉，\n七月而死。\n\n倍則攻，\n敵則戰，\n少則守。\n人之所以為人者，\n言也；\n人而不能言，\n何以為人？\n\n言之所以為言者，\n信也；\n言而不信，\n何以為言？\n信之所以為信者，\n道也；\n信而不道，\n何以為信？\n道之貴者、時，\n其行、勢也。\n\n〔5.23《僖公二十三年》\n\n5.23.1二十有三年春，\n齊侯伐宋，\n圍閔。\n伐國不言圍邑，\n此其言圍何也？\n不正其以惡報惡也。\n\n5.23.2夏五月庚寅，\n宋公茲父卒。\n茲父之不葬何也？\n失民也。\n其失民何也？\n以其不教民戰，\n則是棄其師也。\n為人君而棄其師，\n其民孰以為君哉！\n\n5.23.3秋，\n楚人伐陳。\n\n5.23.4冬十有一月，\n杞子卒。\n\n5.24《僖公二十四年》\n\n5.24.1二十有四年春王正月。\n\n5.24.2夏，\n狄伐鄭。\n\n5.24.3秋七月。\n\n5.24.4冬，\n天王出居于鄭。\n天子無出。\n出、失天下也。\n居者、\n居其所也，\n雖失天下，\n莫敢有也。\n\n5.24.5晉侯夷吾卒。\n\n5.25《僖公二十五年》\n\n5.25.1二十有五年春王正月丙午，\n衛侯燬滅邢。\n燬之名何也？\n不正其伐本而滅同姓也。\n\n5.25.2夏四月癸酉，\n衛侯燬卒。\n\n5.25.3宋蕩伯姬來逆婦。\n婦人既嫁不踰竟，\n宋蕩伯姬來逆婦，\n非正也。\n其曰婦何也？\n緣姑言之之辭也。\n\n5.25.4宋殺其大夫。\n其不稱名姓，\n以其在祖之位，\n尊之也。\n\n5.25.5秋，\n楚人圍陳，\n納頓子于頓。\n納者、\n內弗受也。\n圍、一事也，\n納、一事也。\n而遂言之，\n蓋納頓子者陳也。\n\n5.25.6葬衛文公。\n\n5.25.7冬十有二月癸亥，\n公會衛子、\n莒慶，\n盟于洮。\n莒無大夫，\n其曰莒慶何也？\n以公之會目之也。\n\n5.26《僖公二十六年》\n\n5.26.1二十有六年春王正月己未，\n公會莒子、\n衛甯速，\n盟于向。\n公不會大夫，\n其曰甯速，\n何也？\n以其隨莒子，\n可以言會也。\n\n5.26.2齊人侵我西鄙，\n公追齊師，\n至巂，\n弗及。\n人、微者也，\n侵、淺事也。\n公之追之，\n非正也。\n至巂，\n急辭也。\n弗及者、\n弗與也，\n可以及而不敢及也。\n其侵也曰人，\n其追也曰師，\n以公之弗及，\n大之也。\n弗及、\n內辭也。\n\n5.26.3夏，\n齊人伐我北鄙。\n\n5.26.4衛人伐齊。\n\n5.26.5公子遂如楚乞師。\n乞、重辭也。\n何重焉？\n重人之死也，\n非所乞也。\n師出不必反，\n戰不必勝，\n故重之也。\n\n5.26.6秋，\n楚人滅夔，\n以夔子歸。\n夔、國也。\n不日、\n微國也。\n以歸，\n猶愈乎執也。\n\n5.26.7冬，\n楚人伐宋，\n圍閔。\n伐國不言圍邑，\n此其言圍何也？\n以吾用其師目其事也，\n非道用師也。\n公以楚師伐齊，\n取穀。\n以者、\n不以者也，\n民者、\n君之本也。\n使民以其死，\n非其正也。\n公至自伐齊。\n惡事不致，\n此其致之何也？\n危之也。\n\n5.27《僖公二十七年》\n\n5.27.1二十有七年春，\n杞子來朝。\n\n5.27.2夏六月庚寅，\n齊侯昭卒。\n\n5.27.3秋八月乙未，\n葬齊孝公。\n\n5.27.4乙巳，\n公子遂帥師入杞。\n\n5.27.5冬，\n楚人、\n陳侯、\n蔡侯、\n鄭伯、\n許男圍宋。\n楚人者、\n楚子也，\n其曰人，\n何也？\n人楚子，\n所以人諸侯也。\n其人諸侯，\n何也？\n不正其信夷狄而伐中國也。\n\n5.27.6十有二月甲戌，\n公會諸侯，\n盟于宋。\n\n5.28《僖公二十八年》\n\n5.28.1二十有八年春，\n晉侯侵曹，\n晉侯伐衛。\n再稱晉侯，\n忌也。\n\n5.28.2公子買戍衛，\n不卒戍，\n刺之。\n先名後刺，\n殺有罪也。\n公子啟曰：\n「不卒戍者，\n可以卒也。\n可以卒而不卒，\n譏在公子也，\n刺之可也。」\n\n5.28.3楚人救衛。\n\n5.28.4三月丙午，\n晉侯入曹，\n執曹伯，\n畀宋人。\n入者、\n內弗受也。\n日入、\n惡入者也。\n以晉侯而厈執曹伯，\n惡晉侯也。\n畀、與也。\n其曰人何也？\n不以晉侯畀宋公也。\n\n5.28.5夏四月己巳，\n晉侯、\n齊師、\n宋師、\n秦師及楚人戰于城濮，\n楚師敗績。\n\n5.28.6楚殺其大夫得臣。\n\n5.28.7衛侯出奔楚。\n\n5.28.8五月癸丑，\n公會晉侯、\n齊侯、\n宋公、\n蔡侯、\n鄭伯、\n衛子、\n莒子，\n盟于踐土。\n諱會天王也。\n陳侯如會。\n如會、\n外乎會也，\n於會受命也。\n\n5.28.9公朝于王所。\n朝不言所，\n言所者、\n非其所也。\n\n5.28.10六月，\n衛侯鄭自楚復歸于衛。\n自楚，\n楚有奉焉爾。\n復者、\n復中國也，\n歸者、\n歸其所也。\n鄭之名、\n失國也。\n\n5.28.11衛元咺出奔晉。\n\n5.28.12陳侯款卒。\n\n5.28.13秋，\n杞伯姬來。\n\n5.28.14公子遂如齊。\n\n5.28.15冬，\n公會晉侯、\n宋公、\n蔡侯、\n鄭伯、\n陳子、\n莒子、\n邾子、\n秦人于溫。\n諱會天王也。\n\n5.28.16天王守于河陽。\n全天王之行也。\n為若將守，\n而遇諸侯之朝也，\n為天王諱也。\n水北為陽，\n山南為陽，\n溫、河陽也。\n壬申，\n公朝於王所。\n朝於廟、\n禮也，\n於外、\n非禮也，\n獨公朝與？\n諸侯盡朝也。\n其日、\n以其再致天子，\n故謹而日之。\n主善以內，\n目惡以外。\n言曰公朝，\n逆辭也，\n而尊天子。\n會于溫，\n言小諸侯。\n溫、河北地，\n以河陽言之，\n大天子也。\n日繫於月，\n月繫於時。\n壬申，\n公朝于王所。\n其不月，\n失其所繫也，\n以為晉文公之行事，\n為已傎矣。\n\n5.28.17晉人執衛侯，\n歸之于京師。\n此入而執，\n其不言入何也？\n不外王命於衛也。\n歸之于京師，\n緩辭也，\n斷在京師也。\n\n5.28.18衛元咺自晉復歸于衛。\n自晉，\n晉有奉焉爾。\n復者、\n復中國也，\n歸者、\n歸其所也。\n\n5.28.19諸侯遂圍許。\n遂、繼事也。\n\n5.28.20曹伯襄復歸于曹。\n復者、\n復中國也。\n天子免之，\n因與之會。\n其曰復，\n通王命也。\n遂會諸侯圍許。\n遂、繼事也。\n\n5.29《僖公二十九年》\n\n5.29.1二十有九年春，\n介葛盧來。\n介、國也。\n葛盧、\n微國之君、\n未爵者也。\n其曰來，\n卑也。\n\n5.29.2公至自圍許。\n\n5.29.3夏六月，\n公會王人、\n晉人、\n宋人、\n齊人、\n陳人、\n蔡人、\n秦人，\n盟于翟泉。\n\n5.29.4秋，\n大雨雹。\n\n5.29.5冬，\n介葛盧來。\n\n5.30《僖公三十年》\n\n5.30.1三十年春王正月。\n\n5.30.2夏，\n狄侵齊。\n\n5.30.3秋，\n衛殺其大夫元咺。\n稱國以殺，\n罪累上也，\n以是為訟君也。\n衛侯在外，\n其以累上之辭言之何也？\n待其殺而後入也。\n及公子瑕。\n公子瑕累也，\n以尊及卑也。\n\n5.30.4衛侯鄭歸于衛。\n\n5.30.5晉人、\n秦人圍鄭。\n\n5.30.6介人侵蕭。\n\n5.30.7冬，\n天王使宰周公來聘。\n天子之宰通於四海。\n\n5.30.8公子遂如京師，\n遂如晉。\n以尊遂乎卑，\n此言不敢叛京師也。\n\n5.31《僖公三十一年》\n\n5.31.1三十有一年春。\n取濟西田。\n\n5.31.2公子遂如晉。\n\n5.31.3夏四月，\n四卜郊，\n不從，\n乃免牲，\n猶三望，\n夏四月，\n不時也。\n四卜、\n非禮也。\n免牲者為之緇衣熏裳，\n有司玄端奉送，\n至于南郊，\n免牛亦然。\n乃者、\n亡乎人之辭也。\n猶者、\n可以已之辭也。\n\n5.31.4秋七月。\n\n5.31.5冬，\n杞伯姬來求婦。\n婦人既嫁不踰竟，\n杞伯姬來求婦，\n非正也。\n\n5.31.6狄圍衛。\n\n5.31.7十有二月，\n衛遷於帝丘。\n\n5.32《僖公三十二年》\n\n5.32.1三十有二年春王正月。\n\n5.32.2夏四月己丑，\n鄭伯捷卒。\n\n5.32.3衛人侵狄。\n\n5.32.4秋，\n衛人及狄盟。\n\n5.32.5冬十有二月己卯，\n晉侯重耳卒。\n\n5.33《僖公三十三年》\n\n5.33.1三十有三年春王二月，\n秦人入滑。\n滑、國也。\n\n5.33.2齊侯使國歸父來聘。\n\n5.33.3夏\n四月\n辛巳，\n晉人及姜戎敗秦師于殽。\n\n不言戰而言敗，\n何也？\n狄秦也。\n\n其狄之\n何也？\n秦越千里之險，\n入虛國，\n（進）不能守，\n退敗其師徒，\n亂人子女之教，\n無男女之別，\n\n秦之為狄，\n自殽之戰始也。\n秦伯將襲鄭，\n百里子與蹇叔子諫曰：\n「千里而襲人，\n未有不亡者也。」\n\n秦伯曰：\n「子之冢木已拱矣，\n何知？」\n師行，\n\n百里子與蹇叔子送其子而戒之曰：\n「女死\n必於殽之巖唫之下，\n我將尸女於是。」\n師行，\n百里子與蹇叔子隨其子而哭之，\n\n秦伯怒曰：\n「何為哭吾師也？」\n二子曰：\n「非敢哭師也，\n哭吾子也。\n我老矣，\n彼不死，\n則我死矣。」\n\n晉人與姜戎要而擊之殽，\n匹馬倚輪無反者。\n晉人者、\n晉子也。\n其曰人\n何也？\n微之也。\n何為微之？\n\n不正其釋殯\n而主乎戰也。\n\n5.33.4癸巳，\n葬晉文公。\n日葬、\n危不得葬也。\n\n5.33.5狄侵齊。\n\n5.33.6公伐邾，\n取訾樓。\n\n5.33.7秋，\n公子遂帥師伐邾。\n\n5.33.8晉人敗狄于箕。\n\n5.33.9冬十月，\n公如齊。\n十有二月，\n公至自齊。\n\n5.33.10乙巳，\n公薨于小寢。\n小寢、\n非正也。\n\n5.33.11隕霜不殺草，\n未可殺而殺，\n舉重也；\n可殺而不殺，\n舉輕也。\n\n5.33.12李、\n梅實。\n實之為言猶實也。\n\n5.33.13晉人、\n陳人、\n鄭人伐許。\n\n"}
{"id": "KR1e0008_006", "series": "KR1e0008", "text": "** 6 文公\n\n6.1《文公元年》\n\n6.1.1元年春王正月，\n公即位。\n繼正即位，\n正也。\n\n6.1.2二月癸亥，\n日有食之。\n\n6.1.3天王使叔服來會葬。\n葬曰會，\n其志、\n重天子之禮也。\n\n6.1.4夏四月丁巳，\n葬我君僖公。\n薨稱公，\n舉上也，\n葬我君，\n接上下也。\n僖公葬而後舉謚，\n謚、所以成德也，\n於卒事乎加之矣。\n\n6.1.5天王使毛伯來錫公命。\n禮、有受命，\n無來錫命，\n錫命、\n非正也。\n\n6.1.6晉侯伐衛。\n\n6.1.7叔孫得臣如京師。\n\n6.1.8衛人伐晉。\n\n6.1.9秋，\n公孫敖會晉侯于戚。\n\n6.1.10冬十月丁未，\n楚世子商臣弒其君髡。\n日髡之卒，\n所以謹商臣之弒也。\n夷狄不言正不正。\n\n6.1.11公孫敖如齊。\n\n6.2《文公二年》\n\n6.2.1二年春王二月甲子，\n晉侯及秦師戰于彭衙，\n秦師敗績。\n\n6.2.2丁丑，\n作僖公主。\n作、為也，\n為僖公主也。\n立主，\n喪主於虞，\n吉主於練，\n作僖公主，\n譏其後也。\n作主壞廟有時日，\n於練焉壞廟。\n壞廟之道，\n易檐可也，\n改塗可也。\n\n6.2.3三月乙巳，\n及晉處父盟。\n不言公、\n處父伉也，\n為公諱也。\n何以知其與公盟？\n以其日也。\n何以不言公之如晉？\n所恥也。\n出不書、\n反不致也。\n\n6.2.4夏六月，\n公孫敖會宋公、\n陳侯、\n鄭伯、\n晉士穀，\n盟于垂歛。\n內大夫可以會諸侯。\n\n6.2.5自十有二月不雨，\n至于秋七月。\n歷時而言不雨，\n文不憂雨也。\n不憂雨者、\n無志乎民也。\n\n6.2.6八月丁卯，\n大事于大廟，\n躋僖公。\n大事者何？\n大是事也，\n著祫嘗。\n祫祭者、\n毀廟之主陳于大祖，\n未毀廟之主皆升合祭于大祖。\n躋、升也。\n先親而後祖也，\n逆祀也。\n逆祀、\n則是無昭穆也，\n無昭穆、\n則是無祖也，\n無祖、\n則無天也，\n故曰文無天，\n無天者、\n是無天而行也。\n君子不以親親害尊尊，\n此《春秋》之義也。\n\n6.2.7冬，\n晉人、\n宋人、\n陳人、\n鄭人伐秦。\n\n6.2.8公子遂如齊納幣。\n\n6.3《文公三年》\n\n6.3.1三年春王正月，\n叔孫得臣會晉人、\n宋人、\n陳人、\n衛人、\n鄭人伐沈，\n沈潰。\n\n6.3.2夏五月，\n王子虎卒。\n叔服也，\n此不卒者也。\n何以卒之？\n以其來會葬，\n我卒之也。\n或曰：\n以其嘗執重以守也。\n\n6.3.3秦人伐晉。\n\n6.3.4秋，\n楚人圍江。\n\n6.3.5雨螽于宋。\n外災不志，\n此何以志也？\n曰災甚也。\n其甚奈何？\n茅茨盡矣。\n著於上見於下、\n謂之雨。\n\n6.3.6冬，\n公如晉。\n\n6.3.7十有二月己巳，\n公及晉侯盟。\n\n6.3.8晉陽處父帥師伐楚救江。\n此伐楚，\n其言救江何也？\n江遠楚近，\n伐楚所以救江也。\n\n6.4《文公四年》\n\n6.4.1四年春，\n公至自晉。\n\n6.4.2夏，\n逆婦姜于齊。\n其曰婦姜，\n為其禮成乎齊也。\n其逆者誰也？\n親逆而稱婦，\n或者公與？\n何其速婦之也！\n曰：公也。\n其不言公何也？\n非成禮於齊也。\n曰婦、\n有姑之辭也。\n其不言氏何也？\n貶之也。\n何為貶之也？\n夫人與有貶也。\n\n6.4.3狄侵齊。\n\n6.4.4秋，\n楚人滅江。\n\n6.4.5晉侯伐秦。\n\n6.4.6衛侯使甯俞來聘。\n\n6.4.7冬十有一月壬寅，\n夫人風氏薨。\n\n6.5《文公五年》\n\n6.5.1五年春王正月，\n王使榮叔歸含，\n且賵。\n含、一事也，\n賵、一事也，\n兼歸之，\n非正也。\n其曰且、\n志兼也。\n其不言來、\n不周事之用也。\n賵以早，\n而含以晚。\n\n6.5.2三月辛亥，\n葬我小君成風。\n王使毛伯來會葬。\n會葬之禮於鄙上。\n\n6.5.3夏，\n公孫敖如晉。\n\n6.5.4秦人入鄀。\n\n6.5.5秋，\n楚人滅六。\n\n6.5.6冬十月甲申，\n許男業卒。\n\n6.6《文公六年》\n\n6.6.1六年春。\n葬許僖公。\n\n6.6.2夏，\n季孫行父如陳。\n\n6.6.3秋，\n季孫行父如晉。\n\n6.6.4八月乙亥，\n晉侯驩卒。\n\n6.6.5冬十月，\n公子遂如晉。\n\n6.6.6葬晉襄公。\n\n6.6.7晉殺其大夫陽處父。\n\n稱國以殺，\n罪累上也。\n襄公已葬，\n其以累上之辭言之，何也？\n君漏言也。\n上泄則下闇，\n下闇則上聾，\n\n且闇且聾，\n無以相通。\n夜姑殺者也。\n夜姑之殺，奈何？\n曰：\n「晉將與狄戰，\n使狐夜姑為將軍，\n趙盾佐之。」\n\n陽處父曰：\n「不可。\n古者君之使臣也，\n使仁者佐賢者，\n不使賢者佐仁者。\n今趙盾賢，\n夜姑仁，\n其不可乎！」\n\n襄公曰：\n「諾。」\n謂夜姑曰：\n「吾始使盾佐女，\n今女佐盾矣。」\n夜姑曰：\n「敬諾。」\n\n襄公死，\n處父主竟上事，\n夜姑使人殺之。\n君漏言也，\n故士造膝而言，\n詭辭而出，\n曰：\n「用我則可，\n不用我則無亂其德。」\n6.6.8晉狐夜姑出奔狄。\n\n6.6.9閏月，\n不告月，\n猶朝于廟。\n不告月者何也？\n不告朔也。\n不告朔，\n則何為不言朔也？\n閏月者、\n附月之餘日也，\n積分而成於月者也。\n天子不以告朔，\n而喪事不數也。\n猶之為言，\n可以已也。\n\n6.7《文公七年》\n\n6.7.1七年春，\n公伐邾。\n三月甲戌，\n取須句。\n取邑不日，\n此其日何也？\n不正其再取，\n故謹而日之也。\n遂城郚。\n遂、繼事也。\n\n6.7.2夏四月，\n宋公壬臣卒。\n\n6.7.3宋人殺其大夫。\n稱人以殺、\n誅有罪也。\n\n6.7.4戊子，\n晉人及秦人戰于令狐，\n晉先蔑奔秦。\n不言出、\n在外也。\n輟戰而奔秦，\n以是為逃軍也。\n\n6.7.5狄侵我西鄙。\n\n6.7.6秋八月，\n公會諸侯、\n晉大夫，\n盟于扈。\n其曰諸侯、\n略之也。\n\n6.7.7冬，\n徐伐莒。\n\n6.7.8公孫敖如莒莅盟。\n莅、位也。\n其曰位何也？\n前定也。\n其不日、\n前定之盟不日也。\n\n6.8《文公八年》\n\n6.8.1八年春王正月。\n\n6.8.2夏四月。\n\n6.8.3秋八月戊申，\n天王崩。\n\n6.8.4冬十月壬午，\n公子遂會晉趙盾，\n盟于衡雍。\n\n6.8.5乙酉，\n公子遂會雒戎，\n盟于暴。\n\n6.8.6公孫敖如京師，\n不至，\n復。丙戌，\n奔莒。\n不言所至，\n未如也。\n未如則未復也。\n未如而曰如，\n不廢君命也。\n未復而曰復，\n不專君命也。\n其如非如也，\n其復非復也。\n唯奔莒之為信，\n故謹而日之也。\n\n6.8.7螽。\n\n6.8.8宋人殺其大夫司馬。\n司馬、\n官也。\n其以官稱、\n無君之辭也。\n\n6.8.9宋司城來奔。\n司城、\n官也，\n其以官稱、\n無君之辭也。\n來奔者不言出，\n舉其接我也。\n\n6.9《文公九年》\n\n6.9.1九年春，\n毛伯來求金。\n求車猶可，\n求金甚矣。\n\n6.9.2夫人姜氏如齊。\n\n6.9.3二月，\n叔孫得臣如京師。\n京、大也，\n師、眾也。\n言周必以眾與大言之也。\n\n6.9.4辛丑，\n葬襄王。\n天子志崩不志葬，\n舉天下而葬一人，\n其道不疑也。\n志葬，\n危不得葬也，\n日之，\n甚矣其不葬之辭也。\n\n6.9.5晉人殺其大夫先都。\n\n6.9.6三月，\n夫人姜氏至自齊。\n卑以尊致，\n病文公也。\n\n6.9.7晉人殺其大夫士穀及箕鄭父。\n稱人以殺、\n誅有罪也。\n鄭父累也。\n\n6.9.8楚人伐鄭。\n\n6.9.9公子遂會晉人、\n宋人、\n衛人、\n許人救鄭。\n\n6.9.10夏，\n狄侵齊。\n\n6.9.11秋八月，\n曹伯襄卒。\n\n6.9.12九月癸酉，\n地震。\n震、動也。\n地、不震者也，\n震、故謹而日之也。\n\n6.9.13冬，\n楚子使萩來聘。\n楚無大夫，\n其曰萩何也？\n以其來，\n我襃之也。\n\n6.9.14秦人來歸僖公成風之襚。\n秦人弗夫人也，\n即外之弗夫人而見正焉。\n\n6.9.15葬曹共公。\n\n6.10《文公十年》\n\n6.10.1十年春王三月辛卯，\n臧孫辰卒。\n\n6.10.2夏，\n秦伐晉。\n\n6.10.3楚殺其大夫宜申。\n\n6.10.4自正月不雨，\n至于秋七月。\n歷時而言不雨，\n文不閔雨也。\n不閔雨者、\n無志乎民也。\n\n6.10.5及蘇子盟于女栗。\n\n6.10.6冬，\n狄侵宋。\n\n6.10.7楚子、\n蔡侯次于厥貉。\n\n6.11《文公十一年》\n\n6.11.1十有一年春，\n楚子伐麇。\n\n6.11.2夏，\n叔彭生會晉郤缺于承匡。\n\n6.11.3秋，\n曹伯來朝。\n\n6.11.4公子遂如宋。\n\n6.11.5狄侵齊。\n\n6.11.6冬\n十月\n甲午，\n叔孫得臣敗狄于鹹。\n\n不言帥師而言敗，何也？\n直敗\n一人之辭也。\n一人而曰敗何也？\n以眾焉言之也。\n\n《傳》曰：\n長狄也，\n弟兄三人，\n佚害中國，\n瓦石不能害。\n\n叔孫得臣、\n最善射者也，\n射其目，\n身橫九畝，\n斷其首而載之，\n眉見於軾。\n\n然則何為不言獲也？\n曰：\n古者不重創，\n不禽二毛，\n故不言獲，\n為內諱也。\n\n其之齊者，\n王子成父殺之，\n則未知其之晉者也。\n\n6.12《文公十二年》\n\n6.12.1十有二年春王正月，\n郕伯來奔。\n\n6.12.2杞伯來朝。\n\n6.12.3二月庚子，\n子叔姬卒。\n其曰子叔姬，\n貴也。\n公之母姊妹也。\n其一傳曰：\n許嫁以卒之也。\n男子二十而冠，\n冠而列丈夫，\n三十而娶。\n女子十五而許嫁，\n二十而嫁。\n\n6.12.4夏，\n楚人圍巢。\n\n6.12.5秋，\n滕子來朝。\n\n6.12.6秦伯使術來聘。\n\n6.12.7冬十有二月戊午，\n晉人、\n秦人戰于河曲。\n不言及，\n秦、晉之戰已亟，\n故略之也。\n\n6.12.8季孫行父帥師城諸及鄆。\n稱帥師，\n言有難也。\n\n6.13《文公十三年》\n\n6.13.1十有三年春王正月。\n\n6.13.2夏五月壬午，\n陳侯朔卒。\n\n6.13.3邾子籧篨卒。\n\n6.13.4自正月不雨，\n至于秋七月。\n\n6.13.5大室屋壞。\n大室屋壞者、\n有壞道也，\n譏不脩也。\n大室、\n猶世室也。\n周公曰大廟，\n伯禽曰大室，\n群公曰宮。\n禮、宗廟之事，\n君親割，\n夫人親舂，\n敬之至也。\n為社稷之主，\n而先君之廟壞，\n極稱之，\n志不敬也。\n\n6.13.6冬，\n公如晉。\n\n6.13.7衛侯會公于沓。\n\n6.13.8狄侵衛。\n\n6.13.9十有二月己丑，\n公及晉侯盟。\n還自晉。\n還者、\n事未畢也。\n自晉、\n事畢也。\n\n6.13.10鄭伯會公于棐。\n\n6.14《文公十四年》\n\n6.14.1十有四年春王正月，\n公至自晉。\n\n6.14.2邾人伐我南鄙。\n\n6.14.3叔彭生帥師伐邾。\n\n6.14.4夏五月乙亥，\n齊侯潘卒。\n\n6.14.5六月，\n公會宋公、\n陳侯、\n衛侯、\n鄭伯、\n許男、\n曹伯、\n晉趙盾。\n癸酉，\n同盟于新城。\n同者、\n有同也，\n同外楚也。\n\n6.14.6秋七月，\n有星孛入于北斗。\n孛之為言猶茀也。\n其曰入北斗，\n斗有環域也。\n\n6.14.7公至自會。\n\n6.14.8晉人納捷菑于邾，\n弗克納。\n是郤克也，\n其曰人何也？\n微之也。\n何為微之也？\n長轂五百乘，\n緜地千里，\n過宋、\n鄭、滕、\n薛，敻入千乘之國，\n欲變人之主，\n至城下，\n然後知，\n何知之晚也。\n弗克納，\n未伐而曰弗克何也？\n弗克其義也。\n捷菑、\n晉出也，\n貜且、\n齊出也。\n貜且正也，\n捷菑不正也。\n\n6.14.9九月甲申，\n公孫敖卒于齊。\n奔大夫不言卒，\n而言卒何也？\n為受其喪，\n不可不卒也。\n其地、於外也。\n\n6.14.10齊公子商人弒其君舍。\n\n舍未踰年，\n其曰君何也？\n成舍之為君，\n所以重商人之弒也，\n\n商人其不以國氏，何也？\n不以嫌代嫌也。\n舍之不日何也？\n未成為君也。\n\n6.14.11宋子哀來奔。\n其曰子哀、\n失之也。\n\n6.14.12冬，\n單伯如齊，\n齊人執單伯。\n私罪也。\n單伯淫于齊，\n齊人執之。\n齊人執子叔姬。\n叔姬同罪也。\n\n6.15《文公十五年》\n\n6.15.1十有五年春，\n季孫行父如晉。\n\n6.15.2三月，\n宋司馬華孫來盟。\n司馬、\n官也，\n其以官稱，\n無君之辭也。\n來盟者何？\n前定也。\n不言及者，\n以國與之也。\n\n6.15.3夏，\n曹伯來朝。\n\n6.15.4齊人歸公孫敖之喪。\n\n6.15.5六月辛丑朔，\n日有食之。\n鼓、用牲于社。\n\n6.15.6單伯至自齊。\n大夫執則致，\n致則名，\n此其不名何也？\n天子之命大夫也。\n\n6.15.7晉郤缺帥師伐蔡。\n戊申入蔡。\n\n6.15.8秋，\n齊人侵我西鄙。\n其曰鄙、\n遠之也。\n其遠之何也？\n不以難尒我國也。\n\n6.15.9季孫行父如晉。\n\n6.15.10冬十有一月，\n諸侯盟于扈。\n\n6.15.11十有二月，\n齊人來歸子叔姬。\n其曰子叔姬、\n貴之也。\n其言來歸何也？\n父母之於子，\n雖有罪，\n猶欲其免也。\n\n6.15.12齊侯侵我西鄙，\n遂伐曹，\n入其郛。\n\n6.16《文公十六年》\n\n6.16.1十有六年春，\n季孫行父會齊侯于陽穀，\n齊侯弗及盟。\n弗及者、\n內辭也。\n行父失命矣，\n齊得內辭也。\n\n6.16.2夏五月，\n公四不視朔。\n天子告朔于諸侯，\n諸侯受乎禰廟，\n禮也。\n公四不視朔，\n公不臣也。\n以公為厭政以甚矣。\n\n6.16.3六月戊辰，\n公子遂及齊侯盟于師丘。\n復行父之盟也。\n\n6.16.4秋八月辛未，\n夫人姜氏薨。\n\n6.16.5毀泉臺。\n喪不貳事，\n貳事、\n緩喪也。\n以文為多失道矣。\n自古為之，\n今毀之，\n不如勿處而已矣。\n\n6.16.6楚人、\n秦人、\n巴人滅庸。\n\n6.16.7冬十有一月，\n宋人弒其君杵臼。\n\n6.17《文公十七年》\n\n6.17.1十有七年春，\n晉人、\n衛人、\n陳人、\n鄭人伐宋。\n\n6.17.2夏四月癸亥，\n葬我小君聲姜。\n\n6.17.3齊侯伐我西鄙。\n\n6.17.4六月癸未，\n公及齊侯盟于穀。\n\n6.17.5諸侯會于扈。\n\n6.17.6秋，\n公至自穀。\n\n6.17.7冬，\n公子遂如齊。\n\n6.18《文公十八年》\n\n6.18.1十有八年春王二月丁丑，\n公薨于臺下。\n臺下、\n非正也。\n\n6.18.2秦伯罃卒。\n\n6.18.3夏五月戊戌，\n齊人弒其君商人。\n\n6.18.4六月癸酉，\n葬我君文公。\n\n6.18.5秋，\n公子遂、\n叔孫得臣如齊。\n使舉上客，\n而不稱介，\n不正其同倫而相介，\n故列而數之也。\n\n6.18.6冬十月，\n子卒。\n子卒不日，\n故也。\n\n6.18.7夫人姜氏歸于齊。\n惡宣公也，\n有不待貶絕，\n而罪惡見者，\n有待貶絕而惡從之者。\n姪娣者、\n不孤子之意也。\n一人有子，\n三人緩帶。\n一曰就賢也。\n\n6.18.8季孫行父如齊。\n\n6.18.9莒弒其君庶其。\n\n"}
{"id": "KR1e0008_007", "series": "KR1e0008", "text": "** 7 宣公\n\n7.1《宣公元年》\n\n7.1.1元年春王正月，\n公即位。\n繼故而言即位，\n與聞乎故也。\n\n7.1.2公子遂如齊逆女。\n三月，\n遂以夫人婦姜至自齊。\n其不言氏，\n喪未畢，\n故略之也。\n其曰婦、\n緣姑言之之辭也。\n遂之挈，\n由上致之也。\n\n7.1.3夏，\n季孫行父如齊。\n\n7.1.4晉放其大夫胥甲父于衛。\n\n放、猶屏也，\n稱國以放，\n放無罪也。\n\n7.1.5公會齊侯于平州。\n\n7.1.6公子遂如齊。\n\n7.1.7六月，\n齊人取濟西田。\n內不言取，\n言取、\n授之也，\n以是為賂齊也。\n\n7.1.8秋，\n邾子來朝。\n\n7.1.9楚子、\n鄭人侵陳，\n遂侵宋。\n遂、繼事也。\n\n7.1.10晉趙盾帥師救陳。\n善救陳也。\n\n7.1.11宋公、\n陳侯、\n衛侯、\n曹伯會晉師于棐林，\n伐鄭。\n列數諸侯而會晉趙盾，\n大趙盾之事也。\n其曰師何也？\n以其大之也。\n于棐林，\n地而後伐（\n鄭），\n疑辭也。\n此其地何？\n則著其美也。\n\n7.1.12冬，\n晉趙穿帥師侵崇。\n\n7.1.13晉人、\n宋人伐鄭。\n伐鄭、\n所以救宋也。\n\n7.2《宣公二年》\n\n7.2.1二年春王二月壬子，\n宋華元帥師，\n及鄭公子歸生帥師，\n戰于大棘。\n宋師敗績，\n獲宋華元。\n獲者、\n不與之辭也。\n言盡其眾以救其將也。\n以三軍敵華元，\n華元雖獲，\n不病矣。\n\n7.2.2秦師伐晉。\n\n7.2.3夏，\n晉人、\n宋人、\n衛人、\n陳人侵鄭。\n\n7.2.4秋\n九月\n乙丑，\n晉趙盾弒其君夷皋。\n\n穿弒也，\n盾不弒\n而曰盾弒，何也？\n以罪盾也。\n其以罪盾何也？\n\n曰：\n靈公朝諸大夫\n而暴彈之，\n觀其辟丸也。\n趙盾入諫，\n不聽，\n\n出亡，\n至於郊。\n趙穿弒公\n而後反趙盾。\n史狐書賊，曰：\n「趙盾弒公。」\n\n盾曰：\n「天乎！天乎！\n予無罪，\n孰為盾而忍弒其君者乎？」\n\n史狐曰：\n「子為正卿，\n入諫不聽，\n出亡不遠，\n君弒，\n反不討賊，\n則志同，\n\n志同則書重，\n非子而誰？」\n故書之曰：\n「晉趙盾弒其君夷皋者。」\n過在下也。\n曰：\n於盾也、\n見忠臣之至，\n於許世子止、\n見孝子之至。\n\n7.2.5冬十月乙亥，\n天王崩。\n\n7.3《宣公三年》\n\n7.3.1三年\n春\n王正月，\n郊牛之口傷。\n\n之口、\n緩辭也，\n傷自牛作也。\n\n改卜牛，\n牛死，\n乃不郊。\n事之變也。\n乃者、\n亡乎人之辭也。猶三望。\n\n7.3.2葬匡王。\n\n7.3.3楚子伐陸渾戎。\n\n7.3.4夏，\n楚人侵鄭。\n\n7.3.5秋，\n赤狄侵齊。\n\n7.3.6宋師圍曹。\n\n7.3.7冬十月丙戌，\n鄭伯蘭卒。\n\n7.3.8葬鄭穆公。\n\n7.4《宣公四年》\n\n7.4.1四年春王正月，\n公及齊侯平莒及郯。\n莒人不肯。\n及者、\n內為志焉爾。\n平者、\n成也。\n不肯者、\n可以肯也。\n公伐莒，\n取向。\n伐猶可，\n取向甚矣，\n莒人辭，\n不受治也。\n伐莒、\n義兵也，\n取向、\n非也，\n乘義而為利也。\n\n7.4.2秦伯稻卒。\n\n7.4.3夏六月乙酉，\n鄭公子歸生弒其君夷。\n\n7.4.4赤狄侵齊。\n\n7.4.5秋，\n公如齊。\n公至自齊。\n\n7.4.6冬，\n楚子伐鄭。\n\n7.5《宣公五年》\n\n7.5.1五年春，\n公如齊。\n\n7.5.2夏，\n公至自齊。\n\n7.5.3秋九月，\n齊高固來逆子叔姬。\n諸侯之嫁子於大夫，\n主大夫以與之。\n來者、\n接內也。\n不正其接內，\n故不與夫婦之稱也。\n\n7.5.4叔孫得臣卒。\n\n7.5.5冬，\n齊高固及子叔姬來。\n及者、\n及吾子叔姬也。\n為使來者，\n不使得歸之意也。\n楚人伐鄭。\n\n7.6《宣公六年》\n\n7.6.1六年\n春，\n晉趙盾、衛孫免侵陳。\n\n此帥師也，\n其不言帥師何也？\n不正其敗前事，\n故不與帥師也。\n\n7.6.2夏四月。\n\n7.6.3秋八月，\n螽。\n\n7.6.4冬十月。\n\n7.7《宣公七年》\n\n7.7.1七年春，\n衛侯使孫良夫來盟。\n來盟者、\n前定也。\n不言及者，\n以國與之；\n不言其人，\n亦以國與之。\n不日、\n前定之盟不日。\n\n7.7.2夏，\n公會齊侯伐萊。\n\n7.7.3秋，\n公至自伐萊。\n\n7.7.4大旱。\n\n7.7.5冬，\n公會晉侯、\n宋公、\n衛侯、\n鄭伯、\n曹伯于黑壤。\n\n7.8《宣公八年》\n\n7.8.1八年春，\n公至自會。\n\n7.8.2夏六月，\n公子遂如齊，\n至黃，\n乃復。\n乃者、\n亡乎人之辭也。\n復者、\n事畢也，\n不專公命也。\n\n7.8.3辛巳，\n有事于大廟。\n仲遂卒于垂。\n為若反命而後卒也。\n此公子也，\n其曰仲，\n何也？\n疏之也。\n何為疏之也？\n是不卒者也。\n不疏，\n則無用見其不卒也。\n則其卒之何也？\n以譏乎宣也。\n其譏乎宣何也？\n聞大夫之喪，\n則去樂卒事。\n壬午，\n猶繹。\n猶者、\n可以已之辭也。\n繹者、\n祭之旦日之享賓也。\n萬入，\n去籥。\n以其為之變譏之也。\n\n7.8.4戊子，\n夫人熊氏薨。\n\n7.8.5晉師、\n白狄伐秦。\n\n7.8.6楚人滅舒鄝。\n\n7.8.7秋七月甲子，\n日有食之，\n既。\n\n7.8.8冬\n十月\n己丑，\n葬我小君頃熊。\n雨，不克葬。\n\n葬既有日，\n不為雨止，\n禮也。\n雨，不克葬，\n喪不以制也。\n庚寅，\n日中而克葬。\n而、緩辭也，\n足乎日之辭也。\n\n7.8.9城平陽。\n\n7.8.10楚師伐陳。\n\n7.9《宣公九年》\n\n7.9.1九年春王正月，\n公如齊。\n\n7.9.2公至自齊。\n\n7.9.3夏，\n仲孫蔑如京師。\n\n7.9.4齊侯伐萊。\n\n7.9.5秋，\n取根牟。\n\n7.9.6八月，\n滕子卒。\n\n7.9.7九月，\n晉侯、\n宋公、\n衛侯、\n鄭伯、\n曹伯會于扈。\n\n7.9.8晉荀林父帥師伐陳。\n\n7.9.9辛酉，\n晉侯黑臀卒于扈。\n其地、\n於外也，\n其日、\n未踰竟也。\n\n7.9.10冬十月癸酉，\n衛侯鄭卒。\n\n7.9.11宋人圍滕。\n\n7.9.12楚子伐鄭。\n\n7.9.13晉郤缺帥師救鄭。\n\n7.9.14陳殺其大夫泄冶。\n稱國以殺其大夫，\n殺無罪也。\n泄冶之無罪如何？\n陳靈公通于夏徵舒之家，\n公孫寧、\n儀行父亦通于其家，\n或衣其衣，\n或衷其襦，\n以相戲於朝。\n泄冶聞之，\n入諫曰：\n「使國人聞之，\n則猶可；\n使仁人聞之，\n則不可。」\n君愧於泄冶，\n不能用其言而殺之。\n\n7.10《宣公十年》\n\n7.10.1十年春，\n公如齊。\n公至自齊。\n齊人歸我濟西田。\n公娶齊，\n齊由以為兄弟反之。\n不言來、\n公如齊受之也。\n\n7.10.2夏四月丙辰，\n日有食之。\n\n7.10.3己巳，\n齊侯元卒。\n\n7.10.4齊崔氏出奔衛。\n氏者、\n舉族而出之之辭也。\n\n7.10.5公如齊。\n五月，\n公至自齊。\n\n7.10.6癸巳，\n陳夏徵舒弒其君平國。\n\n7.10.7六月，\n宋師伐滕。\n\n7.10.8公孫歸父如齊。\n葬齊惠公。\n\n7.10.9晉人、\n宋人、\n衛人、\n曹人伐鄭。\n\n7.10.10秋，\n天王使王季子來聘。\n其曰王季、\n王子也，\n其曰子、\n尊之也，\n聘、問也。\n\n7.10.11公孫歸父帥師伐邾，\n取繹。\n\n7.10.12大水。\n\n7.10.13季孫行父如齊。\n\n7.10.14冬，\n公孫歸父如齊。\n\n7.10.15齊侯使國佐來聘。\n\n7.10.16饑。\n\n7.10.17楚子伐鄭。\n\n7.11《宣公十一年》\n\n7.11.1十有一年春王正月。\n\n7.11.2夏，\n楚子、\n陳侯、\n鄭伯盟于夷陵。\n\n7.11.3公孫歸父會齊人伐莒。\n\n7.11.4秋，\n晉侯會狄于欑函。\n不言及、\n外狄。\n\n7.11.5冬十月，\n楚人殺陳夏徵舒。\n此入而殺也。\n其不言入何也？\n外徵舒於陳也。\n其外徵舒於陳何也？\n明楚之討有罪也。\n丁亥，\n楚子入陳。\n入者、\n內弗受也，\n日入、\n惡入者也。\n何用弗受也？\n不使夷狄為中國也。\n納公孫寧、\n儀行父于陳。\n納者、\n內弗受也。\n輔人之不能民而討，\n猶可；\n入人之國，\n制人之上下，\n使不得其君臣之道，\n不可。\n\n7.12《宣公十二年》\n\n7.12.1十有二年春，\n葬陳靈公。\n\n7.12.2楚子圍鄭。\n\n7.12.3夏六月乙卯，\n晉荀林父帥師及楚子戰于邲，\n晉師敗績。\n績、功也，\n功、事也，\n日、其事敗也。\n\n7.12.4秋七月。\n\n7.12.5冬十有二月戊寅，\n楚子滅蕭。\n\n7.12.6晉人、\n宋人、\n衛人、\n曹人同盟于清丘。\n\n7.12.7宋師伐陳。\n\n7.12.8衛人救陳。\n\n7.13《宣公十三年》\n\n7.13.1十有三年春，\n齊師伐莒。\n\n7.13.2夏，\n楚子伐宋。\n\n7.13.3秋，\n螽。\n\n7.13.4冬，\n晉殺其大夫先穀。\n\n7.14《宣公十四年》\n\n7.14.1十有四年春，\n衛殺其大夫孔達。\n\n7.14.2夏五月壬申，\n曹伯壽卒。\n\n7.14.3晉侯伐鄭。\n\n7.14.4秋九月，\n楚子圍宋。\n\n7.14.5葬曹文公。\n\n7.14.6冬，\n公孫歸父會齊侯于穀。\n\n7.15《宣公十五年》\n\n7.15.1十有五年春，\n公孫歸父會楚子于宋。\n\n7.15.2夏五月，\n宋人及楚人平。\n平者、\n成也，\n善其量力而反義也。\n人者、\n眾辭也。\n平稱眾、\n上下欲之也。\n外平不道，\n以吾人之存焉道之也。\n\n7.15.3六月癸卯，\n晉師滅赤狄潞氏，\n以潞子嬰兒歸。\n滅國有三術：\n中國謹日，\n卑國月；\n夷狄不日，\n其曰潞子嬰兒，\n賢也。\n\n7.15.4秦人伐晉。\n\n7.15.5王札子殺召伯、\n毛伯。\n王札子者、\n當上之辭也。\n殺召伯、\n毛伯不言其何也？\n兩下相殺也。\n兩下相殺，\n不志乎《春秋》，\n此其志何也？\n矯王命以殺之，\n非忿怒相殺也，\n故曰以王命殺也。\n以王命殺則何志焉？\n為天下主者、\n天也，\n繼天者、\n君也，\n君之所存者、\n命也。\n為人臣而侵其君之命而用之，\n是不臣也；\n為人君而失其命，\n是不君也。\n君不君，\n臣不臣，\n此天下所以傾也。\n\n7.15.6秋，\n螽。\n\n7.15.7仲孫蔑會齊高固于無婁。\n\n7.15.8初稅畝。\n初者、\n始也。\n古者什一，\n藉而不稅，\n初稅畝，\n非正也。\n古者三百步為里，\n名曰井田。\n井田者、\n九百畝，\n公田居一。\n私田稼不善，\n則非吏；\n公田稼不善，\n則非民。\n初稅畝者，\n非公之去公田而履畝，\n十取一也，\n以公之與民為已悉矣。\n古者公田為居，\n井竈葱韭盡取焉。\n\n7.15.9冬，\n蝝生。\n蝝、非災也。\n其曰蝝，\n非稅畝之災也。\n\n7.15.10饑。\n\n7.16《宣公十六年》\n\n7.16.1十有六年春王正月，\n晉人滅赤狄甲氏及留吁。\n\n7.16.2夏，\n成周宣榭災。\n周災志也，\n其曰宣榭何也？\n以樂器之所藏目之也。\n\n7.16.3秋，\n郯伯姬來歸。\n\n7.16.4冬，\n大有年。\n五穀大熟為大有年。\n\n7.17《宣公十七年》\n\n7.17.1十有七年春王正月庚子，\n許男錫我卒。\n\n7.17.2丁未，\n蔡侯申卒。\n\n7.17.3夏，\n葬許昭公。\n\n7.17.4葬蔡文公。\n\n7.17.5六月癸卯，\n日有食之。\n\n7.17.6己未，\n公會晉侯、\n衛侯、\n曹伯、\n邾子，\n同盟于斷道。\n同者、\n有同也，\n同外楚也。\n\n7.17.7秋，\n公至自會。\n\n7.17.8冬十有一月壬午，\n公弟叔肸卒。\n其曰公弟叔肸，\n賢之也。\n其賢之何也？\n宣弒而非之也，\n非之則胡為不去也？\n曰：兄弟也。\n何去而之，\n與之財，\n則曰：\n「我足矣。」\n織屨而食，\n終身不食宣公之食。\n君子以是為通恩也，\n以取貴乎《春秋》。\n\n7.18《宣公十八年》\n\n7.18.1十有八年春。\n晉侯、\n衛世子臧伐齊。\n\n7.18.2公伐杞。\n\n7.18.3夏四月。\n\n7.18.4秋七月，\n邾人戕繒子于繒。\n戕猶殘也，\n梲殺也。\n\n7.18.5甲戌，\n楚子呂卒。\n夷狄不卒，\n卒、少進也。\n卒而不日，\n日、少進也。\n日而不言正，\n不正、\n簡之也。\n\n7.18.6公孫歸父如晉。\n\n7.18.7冬十月壬戌，\n公薨于路寢。\n路寢、\n正寢也。\n\n7.18.8歸父還自晉，\n還者、\n事未畢也。\n自晉、\n事畢也。\n與人之子守其父之殯，\n捐殯而奔其父之使者，\n是亦奔父也。\n至檉，\n遂奔齊。\n遂、繼事也。\n\n"}
{"id": "KR1e0008_008", "series": "KR1e0008", "text": "** 8 成公\n\n8.1《成公元年》\n\n8.1.1元年春王正月，\n公即位。\n\n8.1.2二月辛酉，\n葬我君宣公。\n\n8.1.3無冰。\n終時無冰則志，\n此未終時而言無冰何也？\n終無冰矣！\n加之寒之辭也。\n\n8.1.4三月，\n作丘甲。\n作、為也，\n丘為甲也。\n丘甲、\n國之事也，\n丘作甲，\n非正也。\n丘作甲之為非正，\n何也？\n古者立國家，\n百官具，\n農工皆有職以事上。\n古者有四民：\n有士民、\n有商民、\n有農民、\n有工民。\n夫甲非人人之所能為也。\n丘作甲，\n非正也。\n\n8.1.5夏，\n臧孫許及晉侯盟于赤棘。\n\n8.1.6秋，\n王師敗績于貿戎。\n不言戰，\n莫之敢敵也，\n為尊者諱敵，\n不諱敗；\n為親者諱敗，\n不諱敵。\n尊尊親親之義也。\n然則孰敗之？晉也。\n\n8.1.7冬\n十月。\n\n季孫行父禿、\n晉郤克眇、\n衛孫良夫跛、\n曹公子手僂，\n同時而聘於齊。\n齊使禿者御禿者，\n使眇者御眇者，\n使跛者御跛者，\n使僂者御僂者。\n\n蕭同姪子處臺上而笑之。\n聞於客。\n客不說而去，\n相與立胥閭而語，\n移日不解。\n齊人有知之者，\n曰：\n「齊之患、\n必自此始矣。」\n8.2《成公二年》\n\n8.2.1二年春，\n齊侯伐我北鄙。\n\n8.2.2夏四月丙戌，\n衛孫良夫帥師及齊師戰于新築，\n衛師敗績。\n\n8.2.3六月癸酉，\n季孫行父、\n臧孫許、\n叔孫僑如、\n公孫嬰齊帥師，\n會晉郤克、\n衛孫良夫、\n曹公子手，\n及齊侯戰于鞌，\n齊師敗績。\n其日，\n或曰日其戰也，\n或曰日其悉也。\n曹無大夫，\n其曰公子何也？\n以吾之四大夫在焉，\n舉其貴者也。\n\n8.2.4秋\n七月，\n齊侯使國佐如師。\n己酉，\n及國佐盟于爰婁。\n\n鞌\n去國五百里，\n爰婁\n去國五十里，\n壹戰緜地五百里，\n焚雍門之茨，\n侵車東至海。\n君子聞之曰：\n「夫甚甚之辭焉，\n齊有以取之也。」\n\n齊之有以取之\n何也？\n敗衛師于新築，\n侵我北鄙，\n敖郤獻子，\n齊有以取之也。\n\n爰婁在師之外，\n郤克曰：\n「反魯、衛之侵地，\n以紀侯之甗來，\n以蕭同姪子之母為質，\n使耕者皆東其畝，\n然後與子盟。」\n\n國佐曰：\n「反魯、衛之侵地，\n以紀侯之甗來，\n則諾。\n以蕭同姪子之母為質，\n則是齊侯之母也。\n齊侯之母猶晉君之母也，\n晉君之母猶齊侯之母也；\n\n使耕者盡東其畝，\n則是終土齊也，\n不可。\n請壹戰，\n\n壹戰不克，\n請再，\n再不克，\n請三，\n三不克，\n請四，\n\n四不克，\n請五，\n五不克，\n舉國而授。」\n於是而與之盟。\n\n8.2.5八月壬午，\n宋公鮑卒。\n\n8.2.6庚寅，\n衛侯速卒。\n\n8.2.7取汶陽田。\n\n8.2.8冬，\n楚師、\n鄭師侵衛。\n\n8.2.9十有一月，\n公會楚公子嬰齊于蜀。\n楚無大夫，\n其曰公子何也？\n嬰齊亢也。\n\n8.2.10丙申，\n公及楚人、\n秦人、\n宋人、\n陳人、\n衛人、\n鄭人、\n齊人、\n曹人、\n邾人、\n薛人、\n繒人盟于蜀。\n楚其稱人何也？\n於是而後，\n公得其所也。\n會與盟同月，\n則地會，\n不地盟；\n不同月，\n則地會地盟，\n此其地會地盟何也？\n以公得其所，\n申其事也，\n今之屈、\n向之驕也。\n\n8.3《成公三年》\n\n8.3.1三年春王正月，\n公會晉侯、\n宋公、\n衛侯、\n曹伯伐鄭。\n\n8.3.2辛亥，\n葬衛穆公。\n\n8.3.3二月，\n公至自伐鄭。\n\n8.3.4甲子，\n新宮災，\n三日哭。\n新宮者、\n禰宮也。\n三日哭、\n哀也，\n其哀、\n禮也。\n迫近不敢稱謚，\n恭也。\n其辭恭且哀，\n以成公為無譏矣。\n\n8.3.5乙亥，\n葬宋文公。\n\n8.3.6夏，\n公如晉。\n\n8.3.7鄭公子去疾帥師伐許。\n\n8.3.8公至自晉。\n\n8.3.9秋，\n叔孫僑如帥師圍棘。\n\n8.3.10大雩。\n\n8.3.11晉郤克、\n衛孫良夫伐牆咎如。\n\n8.3.12冬十有一月，\n晉侯使荀庚來聘。\n\n8.3.13衛侯使孫良夫來聘。\n\n8.3.14丙午，\n及荀庚盟。\n\n8.3.15丁未，\n及孫良夫盟。\n其日、\n公也。\n來聘而求盟，\n不言及者，\n以國與之也。\n不言其人，\n亦以國與之也。\n不言求，\n兩欲之也。\n\n8.3.16鄭伐許。\n\n8.4《成公四年》\n\n8.4.1四年春，\n宋公使華元來聘。\n\n8.4.2三月壬申，\n鄭伯堅卒。\n\n8.4.3杞伯來朝。\n\n8.4.4夏四月甲寅，\n臧孫許卒。\n\n8.4.5公如晉。\n\n8.4.6葬鄭襄公。\n\n8.4.7秋，\n公至自晉。\n\n8.4.8冬，\n城鄆。\n\n8.4.9鄭伯伐許。\n\n8.5《成公五年》\n\n8.5.1五年春王正月，\n杞叔姬來歸。\n婦人之義，\n嫁曰歸，\n反曰來歸。\n\n8.5.2仲孫蔑如宋。\n\n8.5.3夏，\n叔孫僑如會晉荀首于穀。\n\n8.5.4梁山崩。\n\n不日\n何也？\n高者有崩道也。\n有崩道\n則何以書也？\n曰\n梁山崩，\n壅遏河，三日不流。\n晉君召伯尊而問焉。\n\n伯尊來，遇輦者，\n輦者不辟，\n使車右下而鞭之。\n輦者曰：\n「所以鞭我者，\n其取道遠矣。」\n\n伯尊下車而問焉，\n曰：\n「子有聞乎？」\n對曰：\n「梁山崩，\n壅遏河，三日不流。」\n伯尊曰：\n「君為此召我也，\n為之奈何？」\n\n輦者曰：\n「天有山，\n天崩之；\n天有河，\n天壅之。\n雖召伯尊如之何？」\n伯尊由忠問焉，\n\n輦者曰：\n「君親素縞，\n帥群臣而哭之，\n既而祠焉，\n斯流矣。」\n\n伯尊至，\n君問之曰：\n「梁山崩，\n壅遏河，三日不流，\n為之奈何？」\n\n伯尊曰：\n「君親素縞，\n帥群臣而哭之，\n既而祠焉，\n斯流矣。」\n\n孔子聞之曰：\n「伯尊其無績乎！\n攘善也。」\n\n8.5.5秋，\n大水。\n\n8.5.6冬十一月己酉，\n天王崩。\n\n8.5.7十有二月己丑，\n公會晉侯、\n齊侯、\n宋公、\n衛侯、\n鄭伯、\n曹伯、\n邾子、\n杞伯，\n同盟于蟲牢。\n\n8.6《成公六年》\n\n8.6.1六年春王正月，\n公至自會。\n\n8.6.2二月辛巳，\n立武宮。\n立者、\n不宜立也。\n\n8.6.3取鄟。\n鄟、國也。\n\n8.6.4衛孫良夫帥師侵宋。\n\n8.6.5夏六月，\n邾子來朝。\n\n8.6.6公孫嬰齊如晉。\n\n8.6.7壬申，\n鄭伯費卒。\n\n8.6.8秋，\n仲孫蔑、\n叔孫僑如帥師侵宋。\n\n8.6.9楚公子嬰齊帥師伐鄭。\n\n8.6.10冬，\n季孫行父如晉。\n\n8.6.11晉欒書帥師救鄭。\n\n8.7《成公七年》\n\n8.7.1七年春王正月，\n鼷鼠食郊牛角。\n不言日，\n急辭也，\n過有司也。\n郊牛日展斛角而知傷，\n展道盡矣，\n其所以備災之道不盡也。\n改卜牛。\n鼷鼠又食其角，\n又、有繼之辭也，\n其、緩辭也。\n曰亡乎人矣，\n非人之所能也，\n所以免有司之過也。\n乃免牛。\n乃者、\n亡乎人之辭也。\n免牲者為之緇衣纁裳，\n有司玄端奉送，\n至于南郊。\n免牛亦然。\n免牲不曰不郊，\n免牛亦然。\n\n8.7.2吳伐郯。\n\n8.7.3夏五月，\n曹伯來朝。\n\n8.7.4不郊，\n猶三望。\n\n8.7.5秋，\n楚公子嬰齊帥師伐鄭。\n\n8.7.6公會晉侯、\n齊侯、\n宋公、\n衛侯、\n曹伯、\n莒子、\n邾子、\n杞伯救鄭。\n八月戊辰，\n同盟于馬陵。\n公至自會。\n\n8.7.7吳入州來。\n\n8.7.8冬，\n大雩。\n雩、不月而時，\n非之也。\n冬無為雩也。\n\n8.7.9衛孫林父出奔晉。\n\n8.8《成公八年》\n\n8.8.1八年春，\n晉侯使韓穿來言汶陽之田歸之于齊。\n于齊、\n緩辭也，\n不使盡我也。\n\n8.8.2晉欒書帥師侵蔡。\n\n8.8.3公孫嬰齊如莒。\n\n8.8.4宋公使華元來聘。\n\n8.8.5夏，\n宋公使公孫壽來納幣。\n\n8.8.6晉殺其大夫趙同、\n趙括。\n\n8.8.7秋七月，\n天子使召伯來錫公命。\n禮、有受命，\n無來錫命，\n錫命、\n非正也。\n曰天子何也？\n曰見一稱也。\n\n8.8.8冬十月癸卯，\n杞叔姬卒。\n\n8.8.9晉侯使士燮來聘。\n\n8.8.10叔孫僑如會晉士燮、\n齊人、\n邾人伐郯。\n\n8.8.11衛人來媵。\n媵、淺事也，\n不志。\n此其志何也？\n以伯姬之不得其所，\n故盡其事也。\n\n8.9《成公九年》\n\n8.9.1九年春王正月，\n杞伯來逆叔姬之喪以歸。\n《傳》曰：\n夫無逆出妻之喪而為之也。\n\n8.9.2公會晉侯、\n齊侯、\n宋公、\n衛侯、\n鄭伯、\n曹伯、\n莒子、\n杞伯，\n同盟于蒲。\n公至自會。\n\n8.9.3二月，\n伯姬歸于宋。\n\n8.9.4夏，\n季孫行父如宋致女。\n致者、\n不致者也。\n婦人在家制於父，\n既嫁制於夫，\n如宋致女，\n是以我盡之也。\n不正、\n故不與內稱也。\n逆者微，\n故致女。\n詳其事，\n賢伯姬也。\n\n8.9.5晉人來媵。\n媵、淺事也，\n不志。\n此其志何也？\n以伯姬之不得其所，\n故盡其事也。\n\n8.9.6秋七月丙子，\n齊侯無野卒。\n\n8.9.7晉人執鄭伯。\n\n8.9.8晉欒書帥師伐鄭。\n不言戰，\n以鄭伯也，\n為尊者諱恥，\n為賢者諱過，\n為親者諱疾。\n\n8.9.9冬十有一月，\n葬齊頃公。\n\n8.9.10楚公子嬰齊帥師伐莒。\n庚申，\n莒潰。\n其日，\n莒雖夷狄，\n猶中國也。\n大夫潰莒而之楚，\n是以叛其上為事也。\n惡之，\n故謹而日之也。\n\n8.9.11楚人入鄆。\n\n8.9.12秦人、\n白狄伐晉。\n\n8.9.13鄭人圍許。\n\n8.9.14城中城。\n城中城者、\n非外民也。\n\n8.10《成公十年》\n\n8.10.1十年春。\n衛侯之弟黑背帥師侵鄭。\n\n8.10.2夏四月，\n五卜郊，\n不從，\n乃不郊。\n夏四月，\n不時也；\n五卜、\n強也。\n乃者、\n亡乎人之辭也。\n\n8.10.3五月，\n公會晉侯、\n齊侯、\n宋公、\n衛侯、\n曹伯伐鄭。\n\n8.10.4齊人來媵。\n\n8.10.5丙午，\n晉侯獳卒。\n\n8.10.6秋七月，\n公如晉。\n\n8.10.7冬十月。\n\n8.11《成公十一年》\n\n8.11.1十有一年春王三月，\n公至自晉。\n\n8.11.2晉侯使郤犨來聘。\n己丑，\n及郤犨盟。\n\n8.11.3夏，\n季孫行父如晉。\n\n8.11.4秋，\n叔孫僑如如齊。\n\n8.11.5冬十月。\n\n8.12《成公十二年》\n\n8.12.1十有二年春，\n周公出奔晉。\n周有入無出，\n其曰出，\n上下一見之也。\n言其上下之道，\n無以存也。\n上雖失之，\n下孰敢有之？\n今上下皆失之矣。\n\n8.12.2夏，\n公會晉侯、\n衛侯于瑣澤。\n\n8.12.3秋，\n晉人敗狄于交剛。\n中國與夷狄不言戰，\n皆曰敗之。\n夷狄不日。\n\n8.12.4冬十月。\n\n8.13《成公十三年》\n\n8.13.1十有三年春，\n晉侯使郤錡來乞師。\n乞、重辭也，\n古之人重師，\n故以乞言之也。\n\n8.13.2三月，\n公如京師。\n公如京師不月，\n月非如也。\n非如而曰如，\n不叛京師也。\n\n8.13.3夏五月，\n公至自京師，\n遂會晉侯、\n齊侯、\n宋公、\n衛侯、\n鄭伯、\n曹伯、\n邾人、\n滕人伐秦。\n言受命，\n不敢叛周也。\n\n8.13.4曹伯廬卒于師。\n《傳》曰：\n閔之也。\n公大夫在師曰師，\n在會曰會。\n\n8.13.5秋七月，\n公至自伐秦。\n\n8.13.6冬，\n葬曹宣公。\n葬時、\n正也。\n\n8.14《成公十四年》\n\n8.14.1十有四年春王正月，\n莒子朱卒。\n\n8.14.2夏，\n衛孫林父自晉歸于衛。\n\n8.14.3秋，\n叔孫僑如如齊逆女。\n\n8.14.4鄭公子喜帥師伐許。\n\n8.14.5九月，\n僑如以夫人婦姜氏至自齊。\n大夫不以夫人，\n以夫人，\n非正也，\n刺不親迎也，\n僑如之挈，\n由上致之也。\n\n8.14.6冬十月庚寅，\n衛侯臧卒。\n\n8.14.7秦伯卒。\n\n8.15《成公十五年》\n\n8.15.1十有五年春王二月，\n葬衛定公。\n\n8.15.2三月乙巳，\n仲嬰齊卒。\n此公孫也，\n其曰仲何也？\n子由父疏之也。\n\n8.15.3癸丑，\n公會晉侯、\n衛侯、\n鄭伯、\n曹伯、\n宋世子成、\n齊國佐、\n邾人，\n同盟于戚。\n晉侯執曹伯。\n歸于京師。\n以晉侯而斥執曹伯，\n惡晉侯也。\n不言之、\n急辭也，\n斷在晉侯也。\n公至自會。\n\n8.15.4夏六月，\n宋公固卒。\n\n8.15.5楚子伐鄭。\n\n8.15.6秋八月庚辰，\n葬宋共公。\n月卒日葬，\n非葬者也。\n此其言葬何也？\n以其葬共姬，\n不可不葬共公也。\n葬共姬則其不可不葬共公何也？\n夫人之義不踰君也，\n為賢者崇也。\n\n8.15.7宋華元出奔晉。\n宋華元自晉歸于宋。\n\n8.15.8宋殺其大夫山。\n\n8.15.9宋魚石出奔楚。\n\n8.15.10冬十有一月，\n叔孫僑如會晉士燮、\n齊高無咎、\n宋華元、\n衛孫林父、\n鄭公子鰌、\n邾人，\n會吳于鍾離。\n會又會、\n外之也。\n\n8.15.11許遷于葉。\n遷者、\n猶得其國家以往者也。\n其地、\n許復見也。\n\n8.16《成公十六年》\n\n8.16.1十有六年春王正月，\n雨，木冰。\n雨而木冰也，\n志異也。\n《傳》曰：\n根枝折。\n\n8.16.2夏四月辛未，\n滕子卒。\n\n8.16.3鄭公孫喜帥師侵宋。\n\n8.16.4六月丙寅朔，\n日有食之。\n\n8.16.5晉侯使欒黶來乞師。\n\n8.16.6甲午，\n晦。晉侯及楚子、\n鄭伯戰于鄢陵，\n楚子、\n鄭師敗績。\n日事遇晦曰晦，\n四體偏斷曰敗，\n此其敗，\n則目也。\n楚不言師，\n君重於師也。\n\n8.16.7楚殺其大夫公子側。\n\n8.16.8秋，\n公會晉侯、\n齊侯、\n衛侯、\n宋華元、\n邾人于沙隨，\n不見公。\n不見公者、\n可以見公也。\n可以見公而不見公，\n譏在諸侯也。\n公至自會。\n\n8.16.9公會尹子、\n晉侯、\n齊國佐、\n邾人伐鄭。\n\n8.16.10曹伯歸自京師。\n不言所歸，\n歸之善者也。\n出入不名，\n以為不失其國也。\n歸為善，\n自某歸次之。\n\n8.16.11九月，\n晉人執季孫行父，\n舍之于苕丘。\n執者不舍，\n而舍、\n公所也；\n執者致，\n而不致、\n公在也。\n何其執而辭也？\n猶存公也。\n存意、\n公亦存也？\n公存也。\n\n8.16.12冬十月乙亥，\n叔孫僑如出奔齊。\n\n8.16.13十有二月乙丑，\n季孫行父及晉郤犨盟于扈。\n\n8.16.14公至自會。\n\n8.16.15乙酉，\n刺公子偃。\n大夫日卒、\n正也。\n先刺後名、\n殺無罪也。\n\n8.17《成公十七年》\n\n8.17.1十有七年春，\n衛北宮括帥師侵鄭。\n\n8.17.2夏，\n公會尹子、\n單子、\n晉侯、\n齊侯、\n宋公、\n衛侯、\n曹伯、\n邾人伐鄭。\n六月乙酉，\n同盟于柯陵。\n柯陵之盟、\n謀復伐鄭也。\n\n8.17.3秋，\n公至自會。\n不曰至自伐鄭也，\n公不周乎伐鄭也。\n何以知公之不周乎伐鄭？\n以其以會致也。\n何以知其盟復伐鄭也？\n以其後會之人盡盟者也。\n不周乎伐鄭，\n則何為日也？\n言公之不背柯陵之盟也。\n\n8.17.4齊高無咎出奔莒。\n\n8.17.5九月辛丑，\n用郊。\n夏之始可以承春，\n以秋之末承春之始，\n蓋不可矣。\n九月用郊。\n用者、\n不宜用也。\n宮室不設，\n不可以祭；\n衣服不脩，\n不可以祭；\n車馬器械不備，\n不可以祭；\n有司一人不備其職，\n不可以祭。\n祭者、\n薦其時也，\n薦其敬也，\n薦其義也，\n非享味也。\n\n8.17.6晉侯使荀罃來乞師。\n\n8.17.7冬，\n公會單子、\n晉侯、\n宋公、\n衛侯、\n曹伯、\n齊人、\n邾人伐鄭。\n言公不背柯陵之盟也。\n十有一月，\n公至自伐鄭。\n\n8.17.8壬申，\n公孫嬰齊卒于貍蜃。\n十一月無壬申，\n壬申乃十月也。\n致公而後錄，\n臣子之義也。\n其地、\n未踰竟也。\n\n8.17.9十有二月丁巳朔，\n日有食之。\n\n8.17.10邾子貜且卒。\n\n8.17.11晉殺其大夫郤錡、\n郤犨、\n郤至。\n自禍於是起矣。\n\n8.17.12楚人滅舒庸。\n\n8.18《成公十八年》\n\n8.18.1十有八年春王正月，\n晉殺其大夫胥童。\n\n8.18.2庚申，\n晉弒其君州蒲。\n稱國以弒其君，\n君惡甚矣。\n\n8.18.3齊殺其大夫國佐。\n\n8.18.4公如晉。\n\n8.18.5夏，\n楚子、\n鄭伯伐宋。\n\n8.18.6宋魚石復入于彭城。\n\n8.18.7公至自晉。\n\n8.18.8晉侯使士匄來聘。\n\n8.18.9秋，\n杞伯來朝。\n\n8.18.10八月，\n邾子來朝。\n\n8.18.11築鹿囿。\n築不志，\n此其志何也？\n山林藪澤之利，\n所以與民共也，\n虞之、\n非正也。\n\n8.18.12己丑，\n公薨于路寢。\n路寢、\n正也，\n男子不絕婦人之手，\n以齊終也。\n\n8.18.13冬，\n楚人、\n鄭人侵宋。\n\n8.18.14晉侯使士魴來乞師。\n\n8.18.15十有二月，\n仲孫蔑會晉侯、\n宋公、\n衛侯、\n邾子、\n齊崔杼，\n同盟于虛朾。\n\n8.18.16丁未，\n葬我君成公。\n\n"}
{"id": "KR1e0008_009", "series": "KR1e0008", "text": "** 9 襄公\n\n9.1《襄公元年》\n\n9.1.1元年春王正月，\n公即位。\n繼正即位、\n正也。\n\n9.1.2仲孫蔑會晉欒黶、\n宋華元、\n衛甯殖、\n曹人、\n莒人、\n邾人、\n滕人、\n薛人圍宋彭城。\n繫彭城於宋者，\n不與魚石、\n正也。\n\n9.1.3夏，\n晉韓厥帥師伐鄭。\n\n9.1.4仲孫蔑會齊崔杼、\n曹人、\n邾人、\n杞人，\n次于鄫。\n\n9.1.5秋，\n楚公子壬夫帥師侵宋。\n\n9.1.6九月辛酉，\n天王崩。\n\n9.1.7邾子來朝。\n\n9.1.8冬，\n衛侯使公孫剽來聘。\n\n9.1.9晉侯使荀嬰來聘。\n\n9.2《襄公二年》\n\n9.2.1二年春王正月，\n葬簡王。\n\n9.2.2鄭師伐宋。\n\n9.2.3夏五月庚寅，\n夫人姜氏薨。\n\n9.2.4六月庚辰，\n鄭伯睔卒。\n\n9.2.5晉師、\n宋師、\n衛甯殖侵鄭。\n其曰衛甯殖，\n如是而稱于前事也。\n\n9.2.6秋七月，\n仲孫蔑會晉荀嬰、\n宋華元、\n衛孫林父、\n曹人、\n邾人于戚。\n\n9.2.7己丑，\n葬我小君齊姜。\n\n9.2.8叔孫豹如宋。\n\n9.2.9冬，\n仲孫蔑會晉荀嬰、\n齊崔杼、\n宋華元、\n衛孫林父、\n曹人、\n邾人、\n滕人、\n薛人、\n小邾人于戚，\n遂城虎牢。\n若言中國焉，\n內鄭也。\n\n9.2.10楚殺其大夫公子申。\n\n9.3《襄公三年》\n\n9.3.1三年春，\n楚公子嬰齊帥師伐吳。\n\n9.3.2公如晉。\n\n9.3.3夏四月壬戌，\n公及晉侯盟于長樗。\n公至自晉。\n\n9.3.4六月，\n公會單子、\n晉侯、\n宋公、\n衛侯、\n鄭伯、\n莒子、\n邾子、\n齊世子光。\n己未，\n同盟于雞澤。\n同者、\n有同也，\n同外楚也。\n陳侯使袁僑如會。\n如會、\n外乎會也，\n於會受命也。\n戊寅，\n叔孫豹及諸侯之大夫，\n及陳袁僑盟。\n及、以及與之也。\n諸侯以為可與，\n則與之；\n不可與，\n則釋之。\n諸侯盟，\n又大夫相與私盟，\n是大夫彊也。\n故雞澤之會，\n諸侯始失正矣。\n大夫執國權，\n曰袁僑，\n異之也。\n\n9.3.5秋，\n公至自會。\n\n9.3.6冬，\n晉荀嬰帥師伐許。\n\n9.4《襄公四年》\n\n9.4.1四年春王三月己酉，\n陳侯午卒。\n\n9.4.2夏，\n叔孫豹如晉。\n\n9.4.3秋七月戊子，\n夫人姒氏薨。\n\n9.4.4葬陳成公。\n\n9.4.5八月辛亥，\n葬我小君定姒。\n\n9.4.6冬，\n公如晉。\n\n9.4.7陳人圍頓。\n\n9.5《襄公五年》\n\n9.5.1五年春，\n公至自晉。\n\n9.5.2夏，\n鄭伯使公子發來聘。\n\n9.5.3叔孫豹、\n繒世子巫如晉。\n外不言如，\n而言如、為我事往也。\n\n9.5.4仲孫蔑、衛孫林父會吳于善稻。\n\n吳謂善伊、\n謂稻緩，\n號從中國，\n名從主人。\n\n9.5.5秋，\n大雩。\n\n9.5.6楚殺其大夫公子壬夫。\n\n9.5.7公會晉侯、\n宋公、\n陳侯、\n衛侯、\n鄭伯、\n曹伯、\n莒子、\n邾子、\n滕子、\n薛伯、\n齊世子光、\n吳人、\n繒人于戚。\n公至自會。\n\n9.5.8冬，\n戍陳。\n\n內辭也。\n\n9.5.9楚公子貞帥師伐陳。\n\n9.5.10公會晉侯、\n宋公、\n衛侯、\n鄭伯、\n曹伯、\n莒子、\n邾子、\n滕子、\n薛伯、\n齊世子光，\n救陳。\n十有二月，\n公至自救陳。\n善救陳也。\n\n9.5.11辛未，\n季孫行父卒。\n\n9.6《襄公六年》\n\n9.6.1六年春王三月壬午，\n杞伯姑容卒。\n\n9.6.2夏，\n宋華弱來奔。\n\n9.6.3秋，\n葬杞桓公。\n\n9.6.4滕子來朝。\n\n9.6.5莒人滅繒。\n非滅也，\n中國日，\n卑國月，\n夷狄時。\n繒、中國也，\n而時、\n非滅也。\n家有既亡，\n國有既滅，\n滅而不自知，\n由別之而不別也。\n莒人滅繒，\n非滅也，\n非立異姓，\n以莅祭祀，\n滅亡之道也。\n\n9.6.6冬，\n叔孫豹如邾。\n\n9.6.7季孫宿如晉。\n\n9.6.8十有二月，\n齊侯滅萊。\n\n9.7《襄公七年》\n\n9.7.1七年春，\n郯子來朝。\n\n9.7.2夏四月，\n三卜郊，\n不從，\n乃免牲。\n夏四月，\n不時也。\n三卜、\n禮也，\n乃者、\n亡乎人之辭也。\n\n9.7.3小邾子來朝。\n\n9.7.4城費。\n\n9.7.5秋，\n季孫宿如衛。\n\n9.7.6八月，\n螽。\n\n9.7.7冬十月，\n衛侯使孫林父來聘，\n壬戌，\n及孫林父盟。\n\n9.7.8楚公子貞帥師圍陳。\n\n9.7.9十有二月，\n公會晉侯、\n宋公、\n陳侯、\n衛侯、\n曹伯、\n莒子、\n邾子于鄬。\n鄭伯髡原如會，\n未見諸侯。\n丙戌，\n卒于操。\n未見諸侯，\n其曰如會何也？\n致其志也。\n禮、諸侯不生名，\n此其生名何也？\n卒之名也。\n卒之名，\n則何為加之如會之上？\n見以如會卒也。\n其見以如會卒何也？\n鄭伯將會中國，\n其臣欲從楚，\n不勝其臣，\n弒而死。\n其不言弒何也。\n不使夷狄之民加乎中國之君也。\n其地、\n於外也。\n其日、\n未踰竟也。\n日卒時葬、\n正也。\n陳侯逃歸。\n以其去諸侯，\n故逃之也。\n\n9.8《襄公八年》\n\n9.8.1八年春王正月，\n公如晉。\n\n9.8.2夏，\n葬鄭僖公。\n\n9.8.3鄭人侵蔡，\n獲蔡公子濕。\n人、微者也，\n侵、淺事也，\n而獲公子，\n公子病矣。\n\n9.8.4季孫宿會晉侯、\n鄭伯、\n齊人、\n宋人、\n衛人、\n邾人于邢丘。\n見魯之失正也，\n公在而大夫會也。\n\n9.8.5公至自晉。\n\n9.8.6莒人伐我東鄙。\n\n9.8.7秋九月，\n大雩。\n\n9.8.8冬，\n楚公子貞帥師伐鄭。\n\n9.8.9晉侯使士匄來聘。\n\n9.9《襄公九年》\n\n9.9.1九年\n春，\n宋災。\n\n外災不志，\n此其志何也？\n故宋也。\n\n9.9.2夏，\n季孫宿如晉。\n\n9.9.3五月辛酉，\n夫人姜氏薨。\n\n9.9.4秋八月癸未，\n葬我小君穆姜。\n\n9.9.5冬，\n公會晉侯、\n宋公、\n衛侯、\n曹伯、\n莒子、\n邾子、\n滕子、\n薛伯、\n小邾子、\n齊世子光伐鄭。\n十有二月己亥，\n同盟于戲。\n不異言鄭，\n善得鄭也。\n不致、\n恥不能據鄭也。\n\n9.9.6楚子伐鄭。\n\n9.10《襄公十年》\n\n9.10.1十年春，\n公會晉侯、\n宋公、\n衛侯、\n曹伯、\n莒子、\n邾子、\n滕子、\n薛伯、\n杞伯、\n小邾子、\n齊世子光，\n會吳于柤。\n會又會、\n外之也。\n\n9.10.2夏五月甲午，\n遂滅傅陽。\n遂、直遂也，\n其日遂何也？\n不以中國從夷狄也。\n公至自會。\n會夷狄不致，\n惡事不致，\n此其致何也？\n存中國也。\n中國有善事則并焉，\n無善事則異之，\n存之也。\n沒鄭伯，\n逃歸陳侯，\n致柤之會、\n存中國也。\n\n9.10.3楚子貞、\n鄭公孫輒帥師伐宋。\n\n9.10.4晉師伐秦。\n\n9.10.5秋，\n莒人伐我東鄙。\n\n9.10.6公會晉侯、\n宋公、\n衛侯、\n曹伯、\n莒子、\n邾子、\n齊世子光、\n滕子、\n薛伯、\n杞伯、\n小邾子伐鄭。\n\n9.10.7冬，\n盜殺鄭公子斐、\n公子發、\n公孫輒。\n稱盜以殺大夫，\n弗以上下道、\n惡上也。\n\n9.10.8戍鄭虎牢。\n其曰鄭虎牢，\n決鄭乎虎牢也。\n\n9.10.9楚公子貞帥師救鄭。\n\n9.10.10公至自伐鄭。\n\n9.11《襄公十一年》\n\n9.11.1十有一年春王正月，\n作三軍。\n作、為也。\n古者天子六師，\n諸侯一軍，\n作三軍，\n非正也。\n\n9.11.2夏四月，\n四卜郊，\n不從，\n乃不郊。\n夏四月，\n不時也。\n四卜、\n非禮也。\n\n9.11.3鄭公孫舍之帥師侵宋。\n\n9.11.4公會晉侯、\n宋公、\n衛侯、\n曹伯、\n齊世子光、\n莒子、\n邾子、\n滕子、\n薛伯、\n杞伯、\n小邾子伐鄭。\n\n9.11.5秋七月己未，\n同盟于京城北。\n公至自伐鄭。\n不以後致，\n盟後復伐鄭也。\n\n9.11.6楚子、\n鄭伯伐宋。\n\n9.11.7公會晉侯、\n宋公、\n衛侯、\n曹伯、\n齊世子光、\n莒子、\n邾子、\n滕子、\n薛伯、\n杞伯、\n小邾子伐鄭，\n會于蕭魚。\n公至自會。\n伐而後會，\n不以伐鄭致，\n得鄭伯之辭也。\n\n9.11.8楚人執鄭行人良宵。\n行人者、\n挈國之辭也。\n\n9.11.9冬，\n秦人伐晉。\n\n9.12《襄公十二年》\n\n9.12.1十有二年春王三月，\n莒人伐我東鄙，\n圍邰。\n伐國不言圍邑，\n舉重也。\n取邑不書圍，\n安足書也。\n\n9.12.2季孫宿帥師救邰，\n遂入鄆。\n遂、繼事也，\n受命而救邰，\n不受命而入鄆，\n惡季孫宿也。\n\n9.12.3夏，\n晉侯使士魴來聘。\n\n9.12.4秋九月，\n吳子乘卒。\n\n9.12.5冬，\n楚公子貞帥師侵宋。\n\n9.12.6公如晉。\n\n9.13《襄公十三年》\n\n9.13.1十有三年春，\n公至自晉。\n\n9.13.2夏，\n取邿。\n\n9.13.3秋九月庚辰，\n楚子審卒。\n\n9.13.4冬，\n城防。\n\n9.14《襄公十四年》\n\n9.14.1十有四年春王正月，\n季孫宿、\n叔老會晉士匄、\n齊人、\n宋人、\n衛人、\n鄭公孫蠆、\n曹人、\n莒人、\n邾人、\n滕人、\n薛人、\n杞人、\n小邾人，\n會吳于向。\n\n9.14.2二月乙未朔，\n日有食之。\n\n9.14.3夏四月，\n叔孫豹會晉荀偃、\n齊人、\n宋人、\n衛北宮括、\n鄭公孫蠆、\n曹人、\n莒人、\n邾人、\n滕人、\n薛人、\n杞人、\n小邾人伐秦。\n\n9.14.4己未，\n衛侯出奔齊。\n\n9.14.5莒人侵我東鄙。\n\n9.14.6秋，\n楚公子貞帥師伐吳。\n\n9.14.7冬，\n季孫宿會晉士匄、\n宋華閱、\n衛孫林父、\n鄭公孫蠆、\n莒人、\n邾人于戚。\n\n9.15《襄公十五年》\n\n9.15.1十有五年春，\n宋公使向戌來聘。\n\n9.15.2二月己亥，\n及向戌盟于劉。\n\n9.15.3劉夏逆王后于齊。\n過我、\n故志之也。\n\n9.15.4夏，\n齊侯伐我北鄙，\n圍成。\n\n9.15.5公救成，\n至遇。\n\n9.15.6季孫宿、\n叔孫豹帥師城成郛。\n\n9.15.7秋八月丁巳，\n日有食之。\n\n9.15.8邾人伐我南鄙。\n\n9.15.9冬十有一月癸亥，\n晉侯周卒。\n\n9.16《襄公十六年》\n\n9.16.1十有六年春王正月，\n葬晉悼公。\n\n9.16.2三月，\n公會晉侯、\n宋公、\n衛侯、\n鄭伯、\n曹伯、\n莒子、\n邾子、\n薛伯、\n杞伯、\n小邾子于湨梁。\n戊寅，\n大夫盟。\n湨梁之會，\n諸侯失正矣，\n諸侯會而曰大夫盟，\n正在大夫也。\n諸侯在而不曰諸侯之大夫，\n大夫不臣也。\n晉人執莒子、\n邾子以歸。\n\n9.16.3齊侯伐我北鄙。\n\n9.16.4夏，\n公至自會。\n\n9.16.5五月甲子，\n地震。\n\n9.16.6叔老會鄭伯、\n晉荀偃、\n衛甯殖、\n宋人伐許。\n\n9.16.7秋，\n齊侯伐我北鄙，\n圍成。\n\n9.16.8大雩。\n\n9.16.9冬，\n叔孫豹如晉。\n\n9.17《襄公十七年》\n\n9.17.1十有七年春王二月庚午，\n邾子瞷卒。\n\n9.17.2宋人伐陳。\n\n9.17.3夏，\n衛石買帥師伐曹。\n\n9.17.4秋，\n齊侯伐我北鄙，\n圍桃。\n齊高厚帥師伐我北鄙，\n圍防。\n\n9.17.5九月，\n大雩。\n\n9.17.6宋華臣出奔陳。\n\n9.17.7冬，\n邾人伐我南鄙。\n\n9.18《襄公十八年》\n\n9.18.1十有八年春，\n白狄來。\n\n9.18.2夏，\n晉人執衛行人石買。\n稱行人、\n怨接於上也。\n\n9.18.3秋，\n齊侯伐我北鄙。\n\n9.18.4冬十月，\n公會晉侯、\n宋公、\n衛侯、\n鄭伯、\n曹伯、\n莒子、\n邾子、\n滕子、\n薛伯、\n杞伯、\n小邾子，\n同圍齊。\n非圍而曰圍齊，\n有大焉，\n亦有病焉。\n非大而足同與，\n諸侯同罪之也，\n亦病矣。\n\n9.18.5曹伯負芻卒于師，\n閔之也。\n\n9.18.6楚公子午帥師伐鄭。\n\n9.19《襄公十九年》\n\n9.19.1十有九年春王正月，\n諸侯盟于祝柯。\n晉人執邾子。\n公至自伐齊。\n《春秋》之義，\n已伐而盟復伐者，\n則以伐致；\n盟不復伐者，\n則以會致。\n祝柯之盟，\n盟復伐齊與？\n曰：非也。\n然則何為以伐致也？\n曰：與人同事，\n或執其君，\n或取其地。\n\n9.19.2取邾田，\n自漷水。\n軋辭也。\n其不日、\n惡盟也。\n\n9.19.3季孫宿如晉。\n\n9.19.4葬曹成公。\n\n9.19.5夏，\n衛孫林父帥師伐齊。\n\n9.19.6秋七月辛卯，\n齊侯環卒。\n\n9.19.7晉士匄帥師侵齊，\n至穀，\n聞齊侯卒，\n乃還。\n還者、\n事未畢之辭也。\n受命而誅生，\n死、無所加其怒，\n不伐喪、\n善之也。\n善之則何為未畢也？\n君不尸小事，\n臣不專大名，\n善則稱君，\n過則稱己，\n則民作讓矣。\n士匄外專君命，\n故非之也。\n然則為士匄者宜奈何？\n宜墠帷而歸命乎介。\n\n9.19.8八月丙辰，\n仲孫蔑卒。\n\n9.19.9齊殺其大夫高厚。\n\n9.19.10鄭殺其大夫公子嘉。\n\n9.19.11冬，\n葬齊靈公。\n\n9.19.12城西郛。\n\n9.19.13叔孫豹會晉士匄于柯。\n\n9.19.14城武城。\n\n9.20《襄公二十年》\n\n9.20.1二十年春王正月辛亥，\n仲孫速會莒人，\n盟于向。\n\n9.20.2夏六月庚申，\n公會晉侯、\n齊侯、\n宋公、\n衛侯、\n鄭伯、\n曹伯、\n莒子、\n邾子、\n滕子、\n薛伯、\n杞伯、\n小邾子，\n盟于澶淵。\n\n9.20.3秋，\n公至自會。\n\n9.20.4仲孫速帥師伐邾。\n\n9.20.5蔡殺其大夫公子濕，\n蔡公子履出奔楚。\n\n9.20.6陳侯之弟光出奔楚。\n諸侯之尊，\n弟兄不得以屬通，\n其弟云者，\n親之也，\n親而奔之，\n惡也。\n\n9.20.7叔老如齊。\n\n9.20.8冬十月丙辰朔，\n日有食之。\n\n9.20.9季孫宿如宋。\n\n9.21《襄公二十一年》\n\n9.21.1二十有一年春王正月，\n公如晉。\n\n9.21.2邾庶其以漆、\n閭丘來奔。\n以者、\n不以者也。\n來奔者不言出，\n舉其接我者也。\n漆、閭丘不言及，\n小大敵也。\n\n9.21.3夏，\n公至自晉。\n\n9.21.4秋，\n晉欒盈出奔楚。\n\n9.21.5九月庚戌朔，\n日有食之。\n\n9.21.6冬十月庚辰朔，\n日有食之。\n\n9.21.7曹伯來朝。\n\n9.21.8公會晉侯、\n齊侯、\n宋公、\n衛侯、\n鄭伯、\n曹伯、\n莒子、\n邾子于商任。\n\n9.21.9庚子，\n孔子生。\n\n9.22《襄公二十二年》\n\n9.22.1二十有二年春王正月，\n公至自會。\n\n9.22.2夏四月。\n\n9.22.3秋七月辛酉，\n叔老卒。\n\n9.22.4冬，\n公會晉侯、\n齊侯、\n宋公、\n衛侯、\n鄭伯、\n曹伯、\n莒子、\n邾子、\n滕子、\n薛伯、\n杞伯、\n小邾子于沙隨。\n\n9.22.5公至自會。\n\n9.22.6楚殺其大夫公子追舒。\n\n9.23《襄公二十三年》\n\n9.23.1二十有三年春王二月癸酉朔，\n日有食之。\n\n9.23.2三月己巳，\n杞伯匄卒。\n\n9.23.3夏，\n邾畀我來奔。\n\n9.23.4葬杞孝公。\n\n9.23.5陳殺其大夫慶虎及慶寅。\n稱國以殺，\n罪累上也。\n及慶寅，\n慶寅累也。\n陳侯之弟光自楚歸于陳。\n\n9.23.6晉欒盈復入于晉，\n入于曲沃。\n\n9.23.7秋，\n齊侯伐衛，\n遂伐晉。\n\n9.23.8八月，\n叔孫豹帥師救晉，\n次于雍渝。\n言救後次，\n非救也。\n\n9.23.9己卯，\n仲孫速卒。\n\n9.23.10冬十月乙亥，\n臧孫紇出奔邾。\n其日、\n正臧孫紇之出也。\n蘧伯玉曰：\n「不以道事其君者，\n其出乎？」\n\n9.23.11晉人殺欒盈。\n惡之，\n弗有也。\n\n9.23.12齊侯襲莒。\n\n9.24《襄公二十四年》\n\n9.24.1二十有四年春，\n叔孫豹如晉。\n\n9.24.2仲孫羯帥師侵齊。\n\n9.24.3夏，\n楚子伐吳。\n\n9.24.4秋七月甲子朔，\n日有食之，\n既。\n\n9.24.5齊崔杼帥師伐莒。\n\n9.24.6大水。\n\n9.24.7八月癸巳朔，\n日有食之。\n\n9.24.8公會晉侯、\n宋公、\n衛侯、\n鄭伯、\n曹伯、\n莒子、\n邾子、\n滕子、\n薛伯、\n杞伯、\n小邾子于夷儀。\n\n9.24.9冬，\n楚子、\n蔡侯、\n陳侯、\n許男伐鄭。\n\n9.24.10公至自會。\n\n9.24.11陳鍼宜咎出奔楚。\n\n9.24.12叔孫豹如京師。\n\n9.24.13大饑。\n\n五穀不升為大饑。\n一穀不升謂之嗛，\n二穀不升謂之饑，\n三穀不升謂之饉，\n四穀不升謂之康，\n五穀不升謂之大侵。\n\n大侵之禮，\n君食不兼味，\n臺榭不塗，\n弛侯，\n廷道不除，\n百官布而不制，\n鬼神禱而不祀，\n此大侵之禮也。\n\n9.25《襄公二十五年》\n\n9.25.1二十有五年春，\n齊崔杼帥師伐我北鄙。\n\n9.25.2夏五月乙亥，\n齊崔杼弒其君光。\n莊公失言，\n淫于崔氏。\n\n9.25.3公會晉侯、\n宋公、\n衛侯、\n鄭伯、\n曹伯、\n莒子、\n邾子、\n滕子、\n薛伯、\n杞伯、\n小邾子于夷儀。\n\n9.25.4六月壬子，\n鄭公孫舍之帥師入陳。\n\n9.25.5秋八月己巳，\n諸侯同于重丘。\n公至自會。\n\n9.25.6衛侯入于夷儀。\n\n9.25.7楚屈建帥師滅舒鳩。\n\n9.25.8冬，\n鄭公孫夏帥師伐陳。\n\n9.25.9十有二月，\n吳子謁伐楚，\n門于巢。\n卒。以伐楚之事門于巢卒也。\n于巢者、\n外乎楚也。\n門于巢，\n乃伐楚也。\n諸侯不生名，\n取卒之名加之伐楚之上者，\n見以伐楚卒也。\n其見以伐楚卒何也？\n古者大國過小邑，\n小邑必飾城而請罪，\n禮也。\n吳子謁伐楚，\n至巢，\n入其門，\n門人射吳子，\n有矢創，\n反舍而卒。\n古者雖有文事，\n必有武備，\n非巢之不飾城而請罪，\n非吳子之自輕也。\n\n9.26《襄公二十六年》\n\n9.26.1二十有六年春王二月辛卯，\n衛甯喜弒其君剽。\n此不正，\n其日何也？\n殖也立之，\n喜也君之，\n正也。\n\n9.26.2衛孫林父入于戚，\n以叛。\n\n9.26.3甲午，\n衛侯衎復歸于衛。\n\n日歸，\n見知弒也。\n\n9.26.4夏，\n晉侯使荀吳來聘。\n\n9.26.5公會晉人、\n鄭良霄、\n宋人、\n曹人于澶淵。\n\n9.26.6秋，\n宋公殺其世子座。\n\n9.26.7晉人執衛甯喜。\n\n9.26.8八月壬午，\n許男甯卒于楚。\n\n9.26.9冬，\n楚子、\n蔡侯、\n陳侯伐鄭。\n\n9.26.10葬許靈公。\n\n9.27《襄公二十七年》\n\n9.27.1二十有七年春。\n齊侯使慶封來聘。\n\n9.27.2夏，\n叔孫豹會晉趙武、\n楚屈建、\n蔡公孫歸生、\n衛石惡、\n陳孔奐、\n鄭良霄、\n許人、\n曹人于宋。\n\n9.27.3衛殺其大夫甯喜。\n稱國以殺，\n罪累上也。\n甯喜弒君，\n其以累上之辭言之，\n何也？\n嘗為大夫，\n與之涉公事矣。\n甯喜由君弒君，\n而不以弒君之罪罪之者，\n惡獻公也。\n\n9.27.4衛侯之弟專出奔晉。\n\n專、喜之徒也。\n專之為喜之徒何也？\n己雖急納其兄，\n與人之臣謀弒其君，\n是亦弒君者也。\n專其曰弟何也？\n專有是信者，\n君賂不入乎喜，\n而殺喜，\n是君不直乎喜也，\n故出奔晉。\n織絇邯鄲，\n終身不言衛。\n專之去，\n合乎《春秋》。\n\n9.27.5秋七月辛巳，\n豹及諸侯之大夫盟于宋。\n湨梁之會，\n諸侯在，\n而不曰諸侯之大夫，\n大夫不臣也，\n晉趙武恥之。\n豹云者、\n恭也。\n諸侯不在，\n而曰諸侯之大夫，\n大夫臣也。\n其臣恭也。\n晉趙武為之會也。\n\n9.27.6冬十有二月乙亥朔，\n日有食之。\n\n9.28《襄公二十八年》\n\n9.28.1二十有八年春，\n無冰。\n\n9.28.2夏，\n衛石惡出奔晉。\n\n9.28.3邾子來朝。\n\n9.28.4秋八月，\n大雩。\n\n9.28.5仲孫羯如晉。\n\n9.28.6冬，\n齊慶封來奔。\n\n9.28.7十有一月，\n公如楚。\n\n9.28.8十有二月甲寅，\n天王崩。\n\n9.28.9乙未，\n楚子昭卒。\n\n9.29《襄公二十九年》\n\n9.29.1二十有九年春王正月，\n公在楚。\n閔公也。\n\n9.29.2夏五月，\n公至自楚。\n喜之也。\n致君者，\n殆其往，\n而喜其反，\n此致君之意義也。\n\n9.29.3庚午，\n衛侯衎卒。\n\n9.29.4閽弒吳子餘祭。\n\n閽、\n門者也、\n寺人也。\n不稱名姓，\n閽不得齊於人；\n不稱其君，\n閽不得君其君也，\n\n禮、\n君不使無恥，\n不近刑人，\n不狎敵，\n不邇怨。\n賤人非所貴也，\n貴人非所刑也，\n刑人非所近也。\n\n舉至賤而加之吳子，\n吳子、近刑人也。\n閽弒吳子餘祭、\n仇之也。\n\n9.29.5仲孫羯會晉荀盈、\n齊高止、\n宋華定、\n衛世叔儀、\n鄭公孫段、\n曹人、\n莒人、\n邾人、\n滕人、\n薛人、\n小邾人城杞。\n古者，\n天子封諸侯，\n其地足以容其民，\n其民足以滿城以自守也。\n杞危而不能自守，\n故諸侯之大夫相帥以城之，\n此變之正也。\n\n9.29.6晉侯使士鞅來聘。\n\n9.29.7杞子來盟。\n\n9.29.8吳子使札來聘。\n\n吳其稱子何也？\n善使延陵季子，\n故進之也。\n\n身賢、\n賢也，\n使賢、\n亦賢也。\n延陵季子之賢、\n尊君也。\n其名、\n成尊於上也。\n9.29.9秋七月，\n葬衛獻公。\n\n9.29.10齊高止出奔北燕。\n其曰北燕，\n從史文也。\n\n9.29.11冬，\n仲孫羯如晉。\n\n9.30《襄公三十年》\n\n9.30.1三十年春王正月，\n楚子使薳罷來聘。\n\n9.30.2夏四月，\n蔡世子般弒其君固。\n其不日，\n子奪父政，\n是謂夷之。\n\n9.30.3五月甲午，\n宋災，\n伯姬卒。\n取卒之日加之災上者，\n見以災卒也。\n其見以災卒奈何？\n伯姬之舍失火，\n左右曰：\n「夫人少辟火乎？」\n伯姬曰：\n「婦人之義，\n傅母不在，\n宵不下堂。」\n左右又曰：\n「夫人少辟火乎？」\n伯姬曰：\n「婦人之義，\n保母不在，\n宵不下堂。」\n遂逮乎火而死。\n婦人以貞為行者也，\n伯姬之婦道盡矣。\n詳其事、\n賢伯姬也。\n\n9.30.4天王殺其弟佞夫。\n《傳》曰：\n諸侯且不首惡，\n況於天子乎？\n君無忍親之義，\n天子諸侯所親者，\n唯長子、\n母弟耳，\n天王殺其弟佞夫，\n甚之也。\n\n9.30.5王子瑕奔晉。\n\n9.30.6秋七月，\n叔弓如宋，\n葬共姬。\n外夫人不書葬，\n此其言葬何也？\n吾女也，\n卒災，\n故隱而葬之也。\n\n9.30.7鄭良霄出奔許，\n自許入于鄭，\n鄭人殺良霄。\n不言大夫、\n惡之也。\n\n9.30.8冬十月，\n葬蔡景公。\n不日卒而月葬，\n不葬者也。\n卒而葬之，\n不忍使父失民於子也。\n\n9.30.9晉人、\n齊人、\n宋人、\n衛人、\n鄭人、\n曹人、\n莒人、\n邾人、\n滕人、\n薛人、\n杞人、\n小邾人會于澶淵，\n宋災故。\n會不言其所為，\n其曰：\n宋災故，\n何也？\n不言災故，\n則無以見其善也。\n其曰人，\n何也？\n救災以眾。\n何救焉？\n更宋之所喪財也。\n澶淵之會，\n中國不侵伐夷狄，\n夷狄不入中國，\n無侵伐八年，\n善之也。\n晉趙武、\n楚屈建之力也。\n\n9.31《襄公三十一年》\n\n9.31.1三十有一年春王正月。\n\n9.31.2夏六月辛巳，\n公薨于楚宮。\n楚宮、\n非正也。\n\n9.31.3秋九月癸巳，\n子野卒。\n子卒日、\n正也。\n\n9.31.4己亥，\n仲孫羯卒。\n\n9.31.5冬十月，\n滕子來會葬。\n\n9.31.6癸酉，\n葬我君襄公。\n\n9.31.7十有一月，\n莒人弒其君密州。\n\n"}
{"id": "KR1e0008_010", "series": "KR1e0008", "text": "** 10 昭公\n\n10.1《昭公元年》\n\n10.1.1元年春王正月，\n公即位。\n繼正即位、\n正也。\n\n10.1.2叔孫豹會晉趙武、\n楚公子圍、\n齊國弱、\n宋向戌、\n衛齊惡、\n陳公子招、\n蔡公孫歸生、\n鄭罕虎、\n許人、\n曹人于郭。\n\n10.1.3三月，\n取鄆。\n\n10.1.4夏，\n秦伯之弟鍼出奔晉。\n諸侯之尊，\n弟兄不得以屬通，\n其弟云者、\n親之也。\n親而奔之、\n惡也。\n\n10.1.5六月丁巳，\n邾子華卒。\n\n10.1.6晉荀吳帥師敗狄于大原。\n《傳》曰：\n中國曰大原，\n夷狄曰大鹵，\n號從中國，\n名從主人。\n\n10.1.7秋，\n莒去疾自齊入于莒，\n莒展出奔吳。\n\n10.1.8叔弓帥師疆鄆田。\n疆之為言猶竟也。\n\n10.1.9葬邾悼公。\n\n10.1.10冬十有一月己酉，\n楚子卷卒。\n\n10.1.11楚公子比出奔晉。\n\n10.2《昭公二年》\n\n10.2.1二年春，\n晉侯使韓起來聘。\n\n10.2.2夏，\n叔弓如晉。\n\n10.2.3秋，\n鄭殺其大夫公孫黑。\n\n10.2.4冬，\n公如晉，\n至河乃復。\n恥如晉，\n故著有疾也。\n\n10.2.5季孫宿如晉。\n公如晉而不得入，\n季孫宿如晉而得入，\n惡季孫宿也。\n\n10.3《昭公三年》\n\n10.3.1三年春王正月丁未，\n滕子原卒。\n\n10.3.2夏，\n叔弓如滕。\n\n10.3.3五月，\n葬滕成公。\n\n10.3.4秋，\n小邾子來朝。\n\n10.3.5八月，\n大雩。\n\n10.3.6冬，\n大雨雹。\n\n10.3.7北燕伯款出奔齊。\n其曰北燕，\n從史文也。\n\n10.4《昭公四年》\n\n10.4.1四年春王正月，\n大雨雪。\n\n10.4.2夏，\n楚子、\n蔡侯、\n陳侯、\n鄭伯、\n許男、\n徐子、\n滕子、\n頓子、\n胡子、\n沈子、\n小邾子、\n宋世子佐、\n淮夷會于申，\n楚人執徐子。\n\n10.4.3秋七月，\n楚子、\n蔡侯、\n陳侯、\n許男、\n頓子、\n胡子、\n沈子、\n淮夷伐吳，\n執齊慶封，\n殺之。\n此入而殺，\n其不言入何也？\n慶封封乎吳鍾離，\n其不言伐鍾離何也？\n不與吳封也。\n慶封其以齊氏何也？\n為齊討也。\n靈王使人以慶封令於軍中曰：\n「有若齊慶封弒其君者乎？」\n慶封曰：\n「子一息，\n我亦且一言，\n曰：有若楚公子圍弒其兄之子而代之為君者乎？」\n軍人粲然皆笑。\n慶封弒其君，\n而不以弒君之罪罪之者，\n慶封不為靈王服也，\n不與楚討也。\n《春秋》之義，\n用貴治賤，\n用賢治不肖，\n不以亂治亂也。\n孔子曰：\n「懷惡而討，\n雖死不服。」\n其斯之謂與！\n遂滅厲。\n遂、繼事也。\n\n10.4.4九月，\n取繒。\n\n10.4.5冬十有二月乙卯，\n叔孫豹卒。\n\n10.5《昭公五年》\n\n10.5.1五年春王正月，\n舍中軍。\n貴復正也。\n\n10.5.2楚殺其大夫屈申。\n\n10.5.3公如晉。\n\n10.5.4夏，\n莒牟夷以牟婁及防茲來奔。\n以者、\n不以者也。\n來奔者不言出。\n及防茲，\n以大及小也。\n莒無大夫，\n其曰牟夷何也？\n以其地來也。\n以地來，\n則何以書也？\n重地也。\n\n10.5.5秋七月，\n公至自晉。\n\n10.5.6戊辰，\n叔弓帥師敗莒師于賁泉。\n狄人謂賁泉失台，\n號從中國，\n名從主人。\n\n10.5.7秦伯卒。\n\n10.5.8冬，\n楚子、\n蔡侯、\n陳侯、\n許男、\n頓子、\n沈子、\n徐人、\n越人伐吳。\n\n10.6《昭公六年》\n\n10.6.1六年春王正月，\n杞伯益姑卒。\n\n10.6.2葬秦景公。\n\n10.6.3夏，\n季孫宿如晉。\n\n10.6.4葬杞文公。\n\n10.6.5宋華合比出奔衛。\n\n10.6.6秋九月，\n大雩。\n\n10.6.7楚薳罷帥師伐吳。\n\n10.6.8冬，\n叔弓如楚。\n\n10.6.9齊侯伐北燕。\n\n10.7《昭公七年》\n\n10.7.1七年春王正月，\n暨齊平。\n平者、\n成也，\n暨猶暨暨也，\n暨者、\n不得已也，\n以外及內曰暨。\n\n10.7.2三月，\n公如楚。\n\n10.7.3叔孫婼如齊莅盟。\n莅、位也。\n內之前定之辭謂之莅，\n外之前定之辭謂之來。\n\n10.7.4夏四月甲辰朔，\n日有食之。\n\n10.7.5秋八月戊辰，\n衛侯惡卒。\n鄉曰：\n衛齊惡，\n今曰衛侯惡，\n此何為君臣同名也？\n君子不奪人名，\n不奪人親之所名，\n重其所以來也，\n王父名子也。\n\n10.7.6九月，\n公至自楚。\n\n10.7.7冬十有一月癸未，\n季孫宿卒。\n\n10.7.8十有二月癸亥，\n葬衛襄公。\n\n10.8《昭公八年》\n\n10.8.1八年春，\n陳侯之弟招殺陳世子偃師。\n鄉曰：\n陳公子招，\n今曰陳侯之弟招何也？\n曰：盡其親，\n所以惡招也。\n兩下相殺，\n不志乎《春秋》，\n此其志何也？\n世子云者、\n唯君之貳也，\n云可以重之存焉、\n志之也。\n諸侯之尊，\n弟兄不得以屬通，\n其弟云者、\n親之也，\n親而殺之、\n惡也。\n\n10.8.2夏四月辛丑，\n陳侯溺卒。\n\n10.8.3叔弓如晉。\n\n10.8.4楚人執陳行人干徵師，\n殺之。\n稱人以執大夫、\n執有罪也。\n稱行人、\n怨接於上也。\n陳公子留出奔鄭。\n\n10.8.5秋，\n蒐于紅。\n正也。\n因蒐狩以習用武事，\n禮之大者也。\n艾蘭以為防，\n置旃以為轅門，\n以葛覆質以為𣙗，\n流旁握，\n御轚者不得入。\n車軌塵，\n馬候蹄，\n揜禽旅，\n御者不失其馳，\n然後射者能中。\n過防弗逐，\n不從奔之道也。\n面傷不獻，\n不成禽不獻。\n禽雖多，\n天子取三十焉，\n其餘與士眾以習射於射宮，\n射而中，\n田不得禽，\n則得禽；\n田得禽而射不中，\n則不得禽。\n是以知古之貴仁義，\n而賤勇力也。\n\n10.8.6陳人殺其大夫公子過。\n\n10.8.7大雩。\n\n10.8.8冬十月壬午，\n楚師滅陳，\n執陳公子招，\n放之于越，\n殺陳孔奐。\n惡楚子也。\n\n10.8.9葬陳哀公。\n不與楚滅，\n閔公也。\n\n10.9《昭公九年》\n\n10.9.1九年春，\n叔弓會楚子于陳。\n\n10.9.2許遷于夷。\n\n10.9.3夏四月，\n陳火。\n國曰災，\n邑曰火，\n火不志，\n此何以志？\n閔陳而存之也。\n\n10.9.4秋，\n仲孫貜如齊。\n\n10.9.5冬，\n築郎囿。\n\n10.10《昭公十年》\n\n10.10.1十年春王正月。\n\n10.10.2夏，\n齊欒施來奔。\n\n10.10.3秋七月，\n季孫意如、\n叔弓、\n仲孫貜帥師伐莒。\n\n10.10.4戊子，\n晉侯彪卒。\n\n10.10.5九月，\n叔孫婼如晉。\n\n10.10.6葬晉平公。\n\n10.10.7十有二月甲子，\n宋公成卒。\n\n10.11《昭公十一年》\n\n10.11.1十有一年春王二月，\n叔弓如宋。\n\n10.11.2葬宋平公。\n\n10.11.3夏四月丁巳，\n楚子虔誘蔡侯般，\n殺之于申。\n何為名之也？\n夷狄之君誘中國之君而殺之，\n故謹而名之也。\n稱時、\n稱月、\n稱日、\n稱地，\n謹之也。\n\n10.11.4楚公子棄疾帥師圍蔡。\n\n10.11.5五月甲申，\n夫人歸氏薨。\n\n10.11.6大蒐于比蒲。\n\n10.11.7仲孫貜會邾子，\n盟于祲祥。\n\n10.11.8秋，\n季孫意如會晉韓起、\n齊國弱、\n宋華亥、\n衛北宮佗、\n鄭罕虎、\n曹人、\n杞人于厥憖。\n\n10.11.9九月己亥，\n葬我小君齊歸。\n\n10.11.10冬十有一月丁酉，\n楚師滅蔡，\n執蔡世子友以歸，\n用之。\n此子也，\n其曰世子何也？\n不與楚殺也。\n一事詳乎志，\n所以惡楚子也。\n\n10.12《昭公十二年》\n\n10.12.1十有二年春，\n齊高偃帥師納北燕伯于陽。\n納者、\n內不受也。\n燕伯之不名何也？\n不以高偃挈燕伯也。\n\n10.12.2三月壬申，\n鄭伯嘉卒。\n\n10.12.3夏，\n宋公使華定來聘。\n\n10.12.4公如晉，\n至河乃復。\n季孫氏不使遂乎晉也。\n\n10.12.5五月，\n葬鄭簡公。\n\n10.12.6楚殺其大夫成虎。\n\n10.12.7秋七月。\n\n10.12.8冬十月，\n公子憖出奔齊。\n\n10.12.9楚子伐徐。\n\n10.12.10晉伐鮮虞。\n其曰晉、\n狄之也。\n其狄之何也？\n不正其與夷狄交伐中國。\n故狄稱之也。\n\n10.13《昭公十三年》\n\n10.13.1十有三年春，\n叔弓帥師圍費。\n\n10.13.2夏四月，\n楚公子比自晉歸于楚，\n弒其君虔于乾溪。\n自晉，\n晉有奉焉爾。\n歸而弒，\n不言歸，\n言歸非弒也。\n歸、一事也，\n弒、一事也，\n而遂言之，\n以比之歸弒，\n比不弒也。\n弒君者日，\n不日、\n比不弒也。\n\n10.13.3楚公子棄疾殺公子比。\n當上之辭也。\n當上之辭者，\n謂不稱人以殺，\n乃以君殺之也。\n討賊以當上之辭殺，\n非弒也。\n比之不弒有四。\n取國者稱國以弒，\n楚公子棄疾殺公子比，\n比不嫌也。\n《春秋》不以嫌代嫌，\n棄疾主其事，\n故嫌也。\n\n10.13.4秋，\n公會劉子、\n晉侯、\n齊侯、\n宋公、\n衛侯、\n鄭伯、\n曹伯、\n莒子、\n邾子、\n滕子、\n薛伯、\n杞伯、\n小邾子于平丘。\n八月甲戌，\n同盟于平丘，\n公不與盟。\n同者、\n有同也，\n同外楚也。\n公不與盟者，\n可以與而不與，\n譏在公也。\n其日、\n善是盟也。\n晉人執季孫意如以歸。\n公至自會。\n\n10.13.5蔡侯廬歸于蔡。\n\n10.13.6陳侯吳歸于陳。\n善其成之會而歸之，\n故謹而日之。\n此未嘗有國也，\n使如失國辭然者，\n不與楚滅也。\n\n10.13.7冬十月，\n葬蔡靈公。\n變之不葬有三：\n失德不葬，\n弒君不葬，\n滅國不葬。\n然且葬之，\n不與楚滅，\n且成諸侯之事也。\n\n10.13.8公如晉，\n至河乃復。\n\n10.13.9吳滅州來。\n\n10.14《昭公十四年》\n\n10.14.1十有四年春，\n意如至自晉。\n大夫執則致，\n致則名，\n意如惡，\n然而致、\n見君臣之禮也。\n\n10.14.2三月，\n曹伯滕卒。\n\n10.14.3夏四月。\n\n10.14.4秋，\n葬曹武公。\n\n10.14.5八月，\n莒子去疾卒。\n\n10.14.6冬，\n莒殺其公子意恢。\n言公子而不言大夫，\n莒無大夫也。\n莒無大夫，\n而曰公子意恢，\n意恢賢也。\n曹、莒皆無大夫，\n其所以無大夫者，\n其義異也。\n\n10.15《昭公十五年》\n\n10.15.1十有五年春王正月，\n吳子夷末卒。\n\n10.15.2二月癸酉，\n有事于武宮。\n籥入，\n叔弓卒，\n去樂卒事。\n君在祭樂之中，\n聞大夫之喪，\n則去樂卒事，\n禮也。\n君在祭樂之中，\n大夫有變，\n以聞，\n可乎？\n大夫、\n國體也，\n古之人重死，\n君命無所不通。\n\n10.15.3夏，\n蔡朝吳出奔鄭。\n\n10.15.4六月丁巳朔，\n日有食之。\n\n10.15.5秋，\n晉荀吳帥師伐鮮虞。\n\n10.15.6冬，\n公如晉。\n\n10.16《昭公十六年》\n\n10.16.1十有六年春，\n齊侯伐徐。\n\n10.16.2楚子誘戎蠻子，\n殺之。\n\n10.16.3夏，\n公至自晉。\n\n10.16.4秋八月己亥，\n晉侯夷卒。\n\n10.16.5九月，\n大雩。\n\n10.16.6季孫意如如晉。\n\n10.16.7冬十月，\n葬晉昭公。\n\n10.17《昭公十七年》\n\n10.17.1十有七年春，\n小邾子來朝。\n\n10.17.2夏六月甲戌朔，\n日有食之。\n\n10.17.3秋，\n郯子來朝。\n\n10.17.4八月，\n晉荀吳帥師滅陸渾戎。\n\n10.17.5冬，\n有星孛于大辰。\n一有一亡曰有，\n于大辰者、\n濫于大辰也。\n\n10.17.6楚人及吳戰于長岸。\n兩夷狄曰敗，\n中國與夷狄、\n亦曰敗，\n楚人及吳戰于長岸，\n進楚子、\n故曰戰。\n\n10.18《昭公十八年》\n\n10.18.1十有八年春王三月，\n曹伯須卒。\n\n10.18.2夏五月壬午，\n宋、衛、\n陳、鄭災。\n其志、\n以同日也。\n其日、\n亦以同日也。\n或曰：\n人有謂鄭子產曰：\n「某日有災。」\n子產曰：\n「天者神，\n子惡知之？」\n是人也。\n同日，\n為四國災也。\n\n10.18.3六月，\n邾人入鄅。\n\n10.18.4秋，\n葬曹平公。\n\n10.18.5冬，\n許遷于白羽。\n\n10.19《昭公十九年》\n\n10.19.1十有九年春，\n宋公伐邾。\n\n10.19.2夏五月戊辰，\n許世子止弒其君買。\n日弒、\n正卒也。\n正卒、\n則止不弒也，\n不弒而曰弒、\n責止也。\n止曰：\n「我與夫弒者。」\n不立乎其位，\n以與其弟虺。\n哭泣，\n歠飦粥，\n嗌不容粒，\n未踰年而死。\n故君子即止自責，\n而責之也。\n\n10.19.3己卯，\n地震。\n\n10.19.4秋，\n齊高發帥師伐莒。\n\n10.19.5冬，\n葬許悼公。\n日卒時葬，\n不使止為弒父也。\n曰：子既生，\n不免乎水火，\n母之罪也；\n羈貫成童，\n不就師傅，\n父之罪也；\n就師，\n學問無方，\n心志不通，\n身之罪也；\n心志既通，\n而名譽不聞，\n友之罪也；\n名譽既聞，\n有司不舉，\n有司之罪也；\n有司舉之，\n王者不用，\n王者之過也。\n許世子不知嘗藥，\n累及許君也。\n\n10.20《昭公二十年》\n\n10.20.1二十年春王正月。\n\n10.20.2夏，\n曹公孫會自夢出奔宋。\n自夢者、\n專乎夢也。\n曹無大夫，\n其曰公孫何也？\n言其以貴取之，\n而不以叛也。\n\n10.20.3秋，\n盜殺衛侯之兄輒。\n盜、賤也。\n其曰兄、\n母兄也。\n目衛侯、\n衛侯累也。\n然則何為不為君也？\n曰：有天疾者不得入乎宗廟。\n輒者何也？\n曰：兩足不能相過，\n齊謂之綦，\n楚謂之踂，\n衛謂之輒。\n\n10.20.4冬十月，\n宋華亥、\n向寧、\n華定出奔陳。\n\n10.20.5十有一月辛卯，\n蔡侯廬卒。\n\n10.21《昭公二十一年》\n\n10.21.1二十有一年春王三月，\n葬蔡平公。\n\n10.21.2夏，\n晉侯使士鞅來聘。\n\n10.21.3宋華亥、\n向寧、\n華定自陳入于宋南里，\n以叛。\n自陳、\n陳有奉焉爾。\n入者、\n內弗受也。\n其曰：\n宋南里、\n宋之南鄙也。\n以者、\n不以者也。\n叛、直叛也。\n\n10.21.4秋七月壬午朔，\n日有食之。\n\n10.21.5八月乙亥，\n叔輒卒。\n\n10.21.6冬，\n蔡侯東出奔楚。\n東者、\n東國也。\n何為謂之東也？\n王父誘而殺焉，\n父執而用焉，\n奔而又奔之，\n曰東，\n惡之而貶之也。\n\n10.21.7公如晉，\n至河，\n乃復。\n\n10.22《昭公二十二年》\n\n10.22.1二十有二年春，\n齊侯伐莒。\n\n10.22.2宋華亥、\n向寧、\n華定，\n自宋南里出奔楚。\n自宋南里者、\n專也。\n\n10.22.3大蒐于昌間。\n秋而曰蒐，\n此春也，\n其曰蒐何也？\n以蒐事也。\n\n10.22.4夏四月乙丑，\n天王崩。\n\n10.22.5六月，\n叔鞅如京師。\n\n10.22.6葬景王。\n王室亂。\n亂之為言事未有所成也。\n劉子、\n單子以王猛居于皇。\n以者、\n不以者也，\n王猛、\n嫌也。\n\n10.22.7秋，\n劉子、\n單子以王猛入于王城。\n以者、\n不以者也。\n入者、\n內弗受也。\n\n10.22.8冬十月，\n王子猛卒。\n此不卒者也，\n其曰卒、\n失嫌也。\n\n10.22.9十有二月癸酉朔，\n日有食之。\n\n10.23《昭公二十三年》\n\n10.23.1二十有三年春王正月，\n叔孫婼如晉。\n\n10.23.2癸丑，\n叔鞅卒。\n\n10.23.3晉人執我行人叔孫婼。\n\n10.23.4晉人圍郊。\n\n10.23.5夏六月，\n蔡侯東國卒于楚。\n\n10.23.6秋七月，\n莒子庚輿來奔。\n\n10.23.7戊辰，\n吳敗頓、\n胡、沈、\n蔡、陳、\n許之師于雞甫。\n胡子髡、\n沈子盈滅。\n中國不言敗，\n此其言敗何也？\n中國不敗，\n胡子髡、\n沈子盈其滅乎？\n其言敗，\n釋其滅也。\n獲陳夏齧。\n獲者、\n非與之辭也、\n上下之稱也。\n\n10.23.8天王居于狄泉。\n始王也，\n其曰天王，\n因其居而王之也。\n尹氏立王子朝。\n立者、\n不宜立者也。\n朝之不名何也？\n別嫌乎尹氏之朝也。\n\n10.23.9八月乙未，\n地震。\n\n10.23.10冬，\n公如晉，\n至河，\n公有疾，\n乃復。\n疾不志，\n此其志何也？\n釋不得入乎晉也。\n\n10.24《昭公二十四年》\n\n10.24.1二十有四年春王二月丙戌，\n仲孫貜卒。\n\n10.24.2婼至自晉。\n大夫執則致，\n致則挈，\n由上致之也。\n\n10.24.3夏五月乙未朔，\n日有食之。\n\n10.24.4秋八月，\n大雩。\n\n10.24.5丁酉，\n杞伯郁釐卒。\n\n10.24.6冬，\n吳滅巢。\n\n10.24.7葬杞平公。\n\n10.25《昭公二十五年》\n\n10.25.1二十有五年春，\n叔孫婼如宋。\n\n10.25.2夏，\n叔倪會晉趙鞅、\n宋樂大心、\n衛北宮喜、\n鄭游吉、\n曹人、\n邾人、\n滕人、\n薛人、\n小邾人于黃父。\n\n10.25.3有鸜鵒來巢。\n一有一亡曰有，\n來者、\n來中國也。\n鸜鵒穴者而曰巢，\n或曰增之也。\n\n10.25.4秋七月上辛，\n大雩，\n季辛又雩。\n季者、\n有中之辭也。\n又、有繼之辭也。\n\n10.25.5九月乙亥，\n公孫于齊。\n孫之為言猶孫也，\n諱奔也。\n次于陽州。\n次、止也。\n齊侯唁公于野井。\n弔失國曰唁，\n唁公不得入於魯也。\n\n10.25.6冬十月戊辰，\n叔孫婼卒。\n\n10.25.7十有一月己亥，\n宋公佐卒于曲棘。\n邡公也。\n\n10.25.8十有二月，\n齊侯取鄆。\n取、易辭也。\n內不言取，\n以其為公取之，\n故易言之也。\n\n10.26《昭公二十六年》\n\n10.26.1二十有六年春王正月，\n葬宋元公。\n\n10.26.2三月，\n公至自齊，\n居于鄆。\n公次于陽州。\n其曰至自齊何也？\n以齊侯之見公，\n可以言至自齊也。\n居于鄆者、\n公在外也。\n至自齊、\n道義不外公也。\n\n10.26.3夏，\n公圍成。\n非國不言圍，\n所以言圍者，\n以大公也。\n\n10.26.4秋，\n公會齊侯、\n莒子、\n邾子、\n杞伯，\n盟于鄟陵。\n公至自會，\n居于鄆。\n公在外也。\n至自會，\n道義不外公也。\n\n10.26.5九月庚申，\n楚子居卒。\n\n10.26.6冬十月，\n天王入于成周。\n周有入無出也。\n尹氏、\n召伯、\n毛伯以王子朝奔楚。\n遠矣非也。\n奔、直奔也。\n\n10.27《昭公二十七年》\n\n10.27.1二十有七年春，\n公如齊。\n公至自齊，\n居于鄆。\n公在外也。\n\n10.27.2夏四月，\n吳弒其君僚。\n\n10.27.3楚殺其大夫郄宛。\n\n10.27.4秋，\n晉士鞅、\n宋樂祁犂、\n衛北宮喜、\n曹人、\n邾人、\n滕人會于扈。\n\n10.27.5冬十月，\n曹伯午卒。\n\n10.27.6邾快來奔。\n\n10.27.7公如齊。\n公至自齊，\n居于鄆。\n\n10.28《昭公二十八年》\n\n10.28.1二十有八年春王三月，\n葬曹悼公。\n\n10.28.2公如晉，\n次于乾侯。\n公在外也。\n\n10.28.3夏四月丙戌，\n鄭伯寧卒。\n\n10.28.4六月，\n葬鄭定公。\n\n10.28.5秋七月癸巳，\n滕子寧卒。\n\n10.28.6冬，\n葬滕悼公。\n\n10.29《昭公二十九年》\n\n10.29.1二十有九年春，\n公至自乾侯，\n居于鄆。\n齊侯使高張來唁公。\n唁公不得入於魯也。\n\n10.29.2公如晉，\n次于乾侯。\n\n10.29.3夏四月庚子，\n叔倪卒。\n季孫意如曰：\n「叔倪無病而死，\n此皆無公也，\n是天命也，\n非我罪也。」\n\n10.29.4秋七月。\n\n10.29.5冬十月，\n鄆潰。\n潰之為言上下不相得也。\n上下不相得，\n則惡矣，\n亦譏公也。\n昭公出奔，\n民如釋重負。\n\n10.30《昭公三十年》\n\n10.30.1三十年春王正月，\n公在乾侯。\n中國不存公，\n存公、\n故也。\n\n10.30.2夏六月庚辰，\n晉侯去疾卒。\n\n10.30.3秋八月，\n葬晉頃公。\n\n10.30.4冬十有二月，\n吳滅徐，\n徐子章羽奔楚。\n\n10.31《昭公三十一年》\n\n10.31.1三十有一年春王正月，\n公在乾侯。\n\n10.31.2季孫意如會晉荀櫟于適歷。\n\n10.31.3夏四月丁巳，\n薛伯穀卒。\n\n10.31.4晉侯使荀櫟唁公于乾侯。\n唁公不得入於魯也。\n曰：既為君言之矣，\n不可者意如也。\n\n10.31.5秋，\n葬薛獻公。\n\n10.31.6冬，\n黑肱以濫來奔。\n其不言邾黑肱何也？\n別乎邾也。\n其不言濫子何也？\n非天子所封也。\n來奔、\n內不言叛也。\n\n10.31.7十有二月辛亥朔，\n日有食之。\n\n10.32《昭公三十二年》\n\n10.32.1三十有二年春王正月，\n公在乾侯。\n取闞。\n\n10.32.2夏，\n吳伐越。\n\n10.32.3秋七月。\n\n10.32.4冬，\n仲孫何忌會晉韓不信、\n齊高張、\n宋仲幾、\n衛大叔申、\n鄭國參、\n曹人、\n莒人、\n邾人、\n薛人、\n杞人、\n小邾人，\n城成周。\n天子微，\n諸侯不享覲，\n天子之在者，\n惟祭與號，\n故諸侯之大夫相帥以城之。\n此變之正也。\n\n10.32.5十有二月己未，\n公薨于乾侯。\n\n"}
{"id": "KR1e0008_011", "series": "KR1e0008", "text": "** 11 定公\n\n11.1《定公元年》\n\n11.1.1元年春王。\n不言正月、\n定無正也。\n定之無正何也？\n昭公之終、\n非正終也，\n定之始、\n非正始也。\n昭無正終，\n故定無正始。\n不言即位，\n喪在外也。\n\n11.1.2三月，\n晉人執宋仲幾于京師。\n此大夫，\n其曰人何也？\n微之也。\n何為微之？\n不正其執人於尊者之所也，\n不與大夫之伯討也。\n\n11.1.3夏六月癸亥，\n公之喪至自乾侯。\n\n11.1.4戊辰，\n公即位。\n殯然後即位也。\n定無正、\n見無以正也。\n踰年不言即位，\n是有故公也；\n言即位，\n是無故公也。\n即位、\n授受之道也，\n先君無正終，\n則後君無正始也；\n先君有正終，\n則後君有正始也。\n戊辰，\n公即位。\n謹之也。\n定之即位，\n不可不察也。\n公即位，\n何以日也？\n戊辰之日然後即位也。\n癸亥公之喪至自乾侯，\n何為戊辰之日然後即位也？\n正君乎國，\n然後即位也。\n沈子曰：\n「正棺乎兩楹之間，\n然後即位也。」\n內之大事日，\n即位、\n君之大事也，\n其不日何也？\n以年決者，\n不以日決也。\n此則其日何也？\n著之也。\n何著焉？\n踰年即位、\n厲也。\n於厲之中又有義焉。\n未殯，\n雖有天子之命，\n猶不敢，\n況臨諸臣乎？\n周人有喪，\n魯人有喪，\n周人弔，\n魯人不弔。\n周人曰：\n「固吾臣也，\n使人可也。」\n魯人曰：\n「吾君也，\n親之者也，\n使大夫則不可也。」\n故周人弔，\n魯人不弔，\n以其下成、\n康為未久也。\n君、至尊也，\n去父之殯而往弔，\n猶不敢，\n況未殯而臨諸臣乎？\n\n11.1.5秋七月癸巳，\n葬我君昭公。\n\n11.1.6九月，\n大雩。\n雩月、\n雩之正也。\n秋大雩、\n非正也。\n冬大雩、\n非正也。\n秋大雩之為非正何也？\n毛澤未盡，\n人力未竭，\n未可以雩也。\n雩月、\n雩之正也。\n月之為雩之正何也？\n其時窮，\n人力盡，\n然後雩，\n雩之正也。\n何謂其時窮、\n人力盡？\n是月不雨，\n則無及矣；\n是年不艾，\n則無食矣，\n是謂其時窮、\n人力盡也。\n雩之必待其時窮、\n人力盡何也？\n雩者、\n為旱求者也。\n求者請也，\n古之人重請。\n何重乎請？\n人之所以為人者、\n讓也，\n請道去讓也，\n則是舍其所以為人也，\n是以重之。\n焉請哉？\n請乎應上公。\n古之神人有應上公者，\n通乎陰陽，\n君親帥諸大夫道之而以請焉。\n夫請者、\n非可詒託而往也，\n必親之者也，\n是以重之。\n\n11.1.7立煬宮。\n立者、\n不宜立者也。\n\n11.1.8冬十月，\n隕霜殺菽。\n未可以殺而殺，\n舉重；\n可殺而不殺，\n舉輕。\n其曰菽、\n舉重也。\n\n11.2《定公二年》\n\n11.2.1二年春王正月。\n\n11.2.2夏五月壬辰，\n雉門及兩觀災。\n其不曰雉門災及兩觀，\n何也？\n災自兩觀始也。\n不以尊者親災也。\n先言雉門、\n尊尊也。\n\n11.2.3秋，\n楚人伐吳。\n\n11.2.4冬十月，\n新作雉門及兩觀。\n言新、\n有舊也。\n作、為也，\n有加其度也。\n此不正、\n其以尊者親之，\n何也？\n雖不正也，\n於美猶可也。\n\n11.3《定公三年》\n\n11.3.1三年春王正月，\n公如晉，\n至河，\n乃復。\n\n11.3.2三月辛卯，\n邾子穿卒。\n\n11.3.3夏四月。\n\n11.3.4秋，\n葬邾莊公。\n\n11.3.5冬，\n仲孫何忌及邾子盟于拔。\n\n11.4《定公四年》\n\n11.4.1四年春王二月癸巳，\n陳侯吳卒。\n\n11.4.2三月，\n公會劉子、\n晉侯、\n宋公、\n蔡侯、\n衛侯、\n陳子、\n鄭伯、\n許男、\n曹伯、\n莒子、\n邾子、\n頓子、\n胡子、\n滕子、\n薛伯、\n杞伯、\n小邾子、\n齊國夏于召陵，\n侵楚。\n\n11.4.3夏四月庚辰，\n蔡公孫姓帥師滅沈，\n以沈子嘉歸，\n殺之。\n\n11.4.4五月，\n公及諸侯盟于皋鼬。\n後而再會，\n公志於後會也。\n後、志疑也。\n杞伯成卒于會。\n\n11.4.5六月，\n葬陳惠公。\n\n11.4.6許遷于容城。\n\n11.4.7秋七月，\n公至自會。\n\n11.4.8劉卷卒。\n此不卒而卒者，\n賢之也。\n寰內諸侯也，\n非列土諸侯，\n此何以卒也？\n天王崩，\n為諸侯主也。\n\n11.4.9葬杞悼公。\n\n11.4.10楚人圍蔡。\n\n11.4.11晉士鞅、\n衛孔圉帥師伐鮮虞。\n\n11.4.12葬劉文公。\n\n11.4.13冬十有一月庚午，\n蔡侯以吳子及楚人戰于伯舉，\n楚師敗績。\n吳其稱子何也？\n以蔡侯之以之，\n舉其貴者也。\n蔡侯之以之，\n則其舉貴者何也？\n吳信中國而攘夷狄，\n吳進矣。\n其信中國而攘夷狄奈何？\n子胥父誅于楚也，\n挾弓持矢而干闔廬，\n闔廬曰：\n「大之甚，\n勇之甚。」\n為是欲興師而伐楚。\n子胥諫曰：\n「臣聞之，\n君不為匹夫興師。\n且事君猶事父也，\n虧君之義，\n復父之讎，\n臣弗為也。」\n於是止。\n蔡昭公朝於楚。\n有美裘，\n正是日，\n囊瓦求之，\n昭公不與，\n為是拘昭公於南郢，\n數年然後得歸。\n歸乃用事乎漢，\n曰：\n「苟諸侯有欲伐楚者，\n寡人請為前列焉。」\n楚人聞之而怒，\n為是興師而伐蔡。\n蔡請救于吳，\n子胥曰：\n「蔡非有罪，\n楚無道也。\n君若有憂中國之心，\n則若此時可矣。」\n為是興師而伐楚。\n何以不言救也？\n救、大也。\n楚囊瓦出奔鄭。\n庚辰，\n吳入楚。\n日入、\n易無楚也。\n易無楚者，\n壞宗廟，\n徙陳器，\n撻平王之墓。\n何以不言滅也？\n欲存楚也。\n其欲存楚奈何？\n昭王之軍敗而逃，\n父老送之。\n曰：\n「寡人不肖，\n亡先君之邑，\n父老反矣，\n何憂無君？\n寡人且用此入海矣。」\n父老曰：\n「有君如此其賢也，\n以眾不如吳，\n以必死不如楚。」\n相與擊之，\n一夜而三敗吳人，\n復立。\n何以謂之吳也？\n狄之也。\n何謂狄之也？\n君居其君之寢，\n而妻其君之妻，\n大夫居其大夫之寢，\n而妻其大夫之妻，\n蓋有欲妻楚王之母者，\n不正。\n乘敗人之績，\n而深為利，\n居人之國，\n故反其狄道也。\n\n11.5《定公五年》\n\n11.5.1五年春王正月辛亥朔，\n日有食之。\n\n11.5.2夏，\n歸粟于蔡。\n諸侯無粟，\n諸侯相歸粟，\n正也。\n孰歸之？\n諸侯也。\n不言歸之者，\n專辭也，\n義邇也。\n\n11.5.3於越入吳。\n\n11.5.4六月丙申，\n季孫意如卒。\n\n11.5.5秋七月壬子，\n叔孫不敢卒。\n\n11.5.6冬，\n晉士鞅帥師圍鮮虞。\n\n11.6《定公六年》\n\n11.6.1六年春王正月癸亥，\n鄭游速帥師滅許，\n以許男斯歸。\n\n11.6.2二月，\n公侵鄭。\n公至自侵鄭。\n\n11.6.3夏，\n季孫斯、\n仲孫何忌如晉。\n\n11.6.4秋，\n晉人執宋行人樂祁犂。\n\n11.6.5冬，\n城中城。\n城中城者、\n三家張也。\n或曰：\n非外民也。\n\n11.6.6季孫斯、\n仲孫忌帥師圍鄆。\n\n11.7《定公七年》\n\n11.7.1七年春王正月。\n\n11.7.2夏四月。\n\n11.7.3秋，\n齊侯、\n鄭伯盟于鹹。\n\n11.7.4齊人執衛行人北宮結，\n以侵衛。\n以、重辭也，\n衛人重北宮結。\n\n11.7.5齊侯、\n衛侯盟于沙。\n\n11.7.6大雩。\n\n11.7.7齊國夏帥師伐我西鄙。\n\n11.7.8九月，\n大雩。\n\n11.7.9冬十月。\n\n11.8《定公八年》\n\n11.8.1八年春王正月，\n公侵齊。\n公至自侵齊。\n\n11.8.2二月，\n公侵齊。\n三月，\n公至自侵齊。\n公如，\n往時致月、\n危致也；\n往月致時、\n危往也；\n往月致月、\n惡之也。\n\n11.8.3曹伯露卒。\n\n11.8.4夏，\n齊國夏帥師伐我西鄙。\n\n11.8.5公會晉師于瓦。\n公至自瓦。\n\n11.8.6秋七月戊辰，\n陳侯柳卒。\n\n11.8.7晉士鞅帥師侵鄭，\n遂侵衛。\n\n11.8.8葬曹靖公。\n\n11.8.9九月，\n葬陳懷公。\n\n11.8.10季孫斯、\n仲孫何忌帥師侵衛。\n\n11.8.11冬，\n衛侯、\n鄭伯盟于曲濮。\n\n11.8.12從祀先公。\n貴復正也。\n\n11.8.13盜竊寶玉、\n大弓。\n寶玉者、\n封圭也。\n大弓者、\n武王之戎弓也，\n周公受賜，\n藏之魯。\n非其所以與人而與人、\n謂之亡，\n非其所取而取之、\n謂之盜。\n\n11.9《定公九年》\n\n11.9.1九年春王正月。\n\n11.9.2夏四月戊申，\n鄭伯蠆卒。\n\n11.9.3得寶玉、\n大弓。\n其不地何也？\n寶玉、\n大弓，\n在家則羞，\n不目、\n羞也。\n惡得之？\n得之堤下，\n或曰：\n陽虎以解眾也。\n\n11.9.4六月，\n葬鄭獻公。\n\n11.9.5秋，\n齊侯、\n衛侯次于五氏。\n\n11.9.6秦伯卒。\n\n11.9.7冬，\n葬秦哀公。\n\n11.10《定公十年》\n\n11.10.1十年春王三月，\n及齊平。\n\n11.10.2夏，\n公會齊侯于頰谷。\n公至自頰谷。\n離會不致，\n何為致也？\n危之也。\n危之則以地致何也？\n為危之也。\n其危奈何？\n曰：頰谷之會，\n孔子相焉。\n兩君就壇，\n兩相相揖，\n齊人鼓譟而起，\n欲以執魯君，\n孔子歷階而上，\n不盡一等，\n而視歸乎齊侯，\n曰：\n「兩君合好，\n夷狄之民何為來？\n為命司馬止之。」\n齊侯逡巡而謝曰：\n「寡人之過也。」\n退而屬其二三大夫，\n曰：\n「夫人率其君與之行古人之道，\n二三子獨率我而入夷狄之俗，\n何為？」\n罷會。\n齊人使優施舞於魯君之幕下，\n孔子曰：\n「笑君者罪當死。」\n使司馬行法焉，\n首足異門而出。\n齊人來歸鄆、\n讙、龜陰之田者，\n蓋為此也。\n因是以見雖有文事，\n必有武備，\n孔子於頰谷之會見之矣。\n\n11.10.3晉趙鞅帥師圍衛。\n\n11.10.4齊人來歸鄆、\n讙、龜陰之田。\n\n11.10.5叔孫州仇、\n仲孫何忌帥師圍郈。\n\n11.10.6秋，\n叔孫州仇、\n仲孫何忌帥師圍郈。\n\n11.10.7宋樂大心出奔曹。\n\n11.10.8宋公子地出奔陳。\n\n11.10.9冬，\n齊侯、\n衛侯、\n鄭游速會于安甫。\n\n11.10.10叔孫州仇如齊。\n\n11.10.11宋公之弟辰暨宋仲佗、\n石彄出奔陳。\n\n11.11《定公十一年》\n\n11.11.1十有一年春，\n宋公之弟辰。\n未失其弟也。\n及仲佗、\n石彄、\n公子地。\n以尊及卑也。\n自陳、\n陳有奉焉爾。\n入于蕭以叛。\n入者、\n內弗受也。\n以者、\n不以也。\n叛、直叛也。\n\n11.11.2夏四月。\n\n11.11.3秋，\n宋樂大心自曹入于蕭。\n\n11.11.4冬，\n及鄭平。\n\n11.11.5叔還如鄭莅盟。\n\n11.12《定公十二年》\n\n11.12.1十有二年春，\n薛伯定卒。\n\n11.12.2夏，\n葬薛襄公。\n\n11.12.3叔孫州仇帥師墮郈。\n墮、猶取也。\n\n11.12.4衛公孟彄帥師伐曹。\n\n11.12.5季孫斯、\n仲孫何忌帥師墮費。\n\n11.12.6秋，\n大雩。\n\n11.12.7冬十月癸亥，\n公會齊侯，\n盟于黃。\n\n11.12.8十有一月丙寅朔，\n日有食之。\n\n11.12.9公至自黃。\n\n11.12.10十有二月，\n公圍成。\n非國不言圍，\n圍成、\n大公也。\n公至自圍成。\n何以致？\n危之也。\n何危爾？\n邊乎齊也。\n\n11.13《定公十三年》\n\n11.13.1十有三年春，\n齊侯次于垂葭。\n\n11.13.2夏，\n築蛇淵囿。\n\n11.13.3大蒐于比蒲。\n\n11.13.4衛公孟彄帥師伐曹。\n\n11.13.5秋，\n晉趙鞅入于晉陽以叛。\n以者、\n不以者也。\n叛、直叛也。\n\n11.13.6冬，\n晉荀寅、\n士吉射入于朝歌以叛。\n\n11.13.7晉趙鞅歸于晉。\n此叛也，\n其以歸言之何也？\n貴其以地反也。\n貴其以地反，\n則是大利也。\n非大利也，\n許悔過也。\n許悔過，\n則何以言叛也？\n以地正國也。\n以地正國，\n則何以言叛？\n其入無君命也。\n\n11.13.8薛弒其君比。\n\n11.14《定公十四年》\n\n11.14.1十有四年春，\n衛公叔戍來奔。\n\n11.14.2晉趙陽出奔宋。\n\n11.14.3二月辛巳，\n楚公子結、\n陳公孫佗人帥師滅頓，\n以頓子牂歸。\n\n11.14.4夏，\n衛北宮結來奔。\n\n11.14.5五月，\n於越敗吳于檇李。\n\n11.14.6吳子光卒。\n\n11.14.7公會齊侯、\n衛侯于牽。\n公至自會。\n\n11.14.8秋，\n齊侯、\n宋公會于洮。\n\n11.14.9天王使石尚來歸脤。\n脤者、\n何也？\n俎實也、\n祭肉也。\n生曰脤，\n熟曰膰。\n其辭石尚、\n士也。\n何以知其士也？\n天子之大夫不名，\n石尚欲書《春秋》，\n諫曰：\n「久矣，\n周之不行禮於魯也，\n請行脤。」\n貴復正也。\n\n11.14.10衛世子蒯聵出奔宋，\n衛公孟彄出奔鄭。\n\n11.14.11宋公之弟辰自蕭來奔。\n\n11.14.12大蒐于比蒲。\n\n11.14.13邾子來會公。\n\n11.14.14城莒父及霄。\n\n11.15《定公十五年》\n\n11.15.1十有五年春王正月，\n邾子來朝。\n\n11.15.2鼷鼠食郊牛，\n牛死，\n改卜牛。\n不敬莫大焉。\n\n11.15.3二月辛丑，\n楚子滅胡，\n以胡子豹歸。\n\n11.15.4夏五月辛亥，\n郊。\n\n11.15.5壬申，\n公薨于高寢。\n高寢、\n非正也。\n\n11.15.6鄭罕達帥師伐宋。\n\n11.15.7齊侯、\n衛侯次于渠蒢。\n\n11.15.8邾子來奔喪。\n喪急，\n故以奔言之。\n\n11.15.9秋七月壬申，\n弋氏卒。\n妾辭也，\n哀公之母也。\n\n11.15.10八月庚辰朔，\n日有食之。\n\n11.15.11九月，\n滕子來會葬。\n\n11.15.12丁巳，\n葬我君定公，\n雨，不克葬。\n葬既有日，\n不為雨止，\n禮也。\n雨，不克葬，\n喪不以制也。\n戊午，\n日下稷，\n乃克葬。\n乃、急辭也，\n不足乎日之辭也。\n\n11.15.13辛巳，\n葬定弋。\n\n11.15.14冬，\n城漆。\n\n"}
{"id": "KR1e0008_012", "series": "KR1e0008", "text": "** 12 哀公\n\n12.1《哀公元年》\n\n12.1.1元年春王正月，\n公即位。\n\n12.1.2楚子、\n陳侯、\n隨侯、\n許男圍蔡。\n\n12.1.3鼷鼠食郊牛角，\n改卜牛。\n\n12.1.4夏四月辛巳，\n郊。此該郊之變而道之也。\n於變之中又有言焉。\n鼷鼠食郊牛角，\n改卜牛。\n志不敬也。\n郊牛日展斛角而知傷，\n展道盡矣。\n郊，自正月至于三月，\n郊之時也，\n夏四月郊、\n不時也。\n五月郊、\n不時也。\n夏之始可以承春，\n以秋之末承春之始，\n蓋不可矣。\n九月用郊，\n用者、\n不宜用者也。\n郊三卜、\n禮也；\n四卜、\n非禮也；\n五卜、\n強也。\n卜免牲者，\n吉則免之，\n不吉則否。\n牛傷不言傷之者，\n傷自牛作也，\n故其辭緩。\n全曰牲，\n傷曰牛，\n未牲曰牛，\n其牛一也，\n其所以為牛者異。\n有變而不郊，\n故卜免牛也。\n已牛矣，\n其尚卜免之何也？\n禮、與其亡也、\n寧有，\n嘗置之上帝矣，\n故卜而後免之，\n不敢專也。\n卜之不吉，\n則如之何？\n不免。\n安置之？\n繫而待六月上甲始庀牲，\n然後左右之。\n子之所言者，\n牲之變也，\n而曰我一該郊之變而道之，\n何也？\n我以六月上甲始庀牲，\n十月上甲始繫牲，\n十一月、\n十二月牲雖有變，\n不道也，\n待正月然後言牲之變，\n此乃所以該郊。\n郊、享道也，\n貴其時，\n大其禮，\n其養牲雖小不備可也。\n子不志三月卜郊，\n何也？\n郊自正月至于三月，\n郊之時也。\n我以十二月下辛卜正月上辛，\n如不從，\n則以正月下辛卜二月上辛，\n如不從，\n則以二月下辛卜三月上辛，\n如不從，\n則不郊矣。\n\n12.1.5秋，\n齊侯、\n衛侯伐晉。\n\n12.1.6冬，\n仲孫何忌帥師伐邾。\n\n12.2《哀公二年》\n\n12.2.1二年春王二月，\n季孫斯、\n叔孫州仇、\n仲孫何忌帥師伐邾，\n取漷東田。\n漷東未盡也。\n及沂西田。\n沂西未盡也。\n癸巳，\n叔孫州仇、\n仲孫何忌及邾子盟于句繹。\n三人伐而二人盟，\n何也？\n各盟其得也。\n\n12.2.2夏四月丙子，\n衛侯元卒。\n\n12.2.3滕子來朝。\n\n12.2.4晉趙鞅帥師納衛世子蒯聵于戚。\n納者、\n內弗受也。\n帥師而後納者、\n有伐也。\n何用弗受也？\n以輒不受也。\n以輒不受父之命，\n受之王父也。\n信父而辭王父，\n則是不尊王父也。\n其弗受、\n以尊王父也。\n\n12.2.5秋八月甲戌，\n晉趙鞅帥師及鄭罕達帥師戰于鐵，\n鄭師敗績。\n\n12.2.6冬十月，\n葬衛靈公。\n\n12.2.7十有一月，\n蔡遷于州來，\n蔡殺其大夫公子駟。\n\n12.3《哀公三年》\n\n12.3.1三年春，\n齊國夏、\n衛石曼姑帥師圍戚。\n此衛事也，\n其先國夏何也？\n子不圍父也。\n不繫戚於衛者，\n子不有父也。\n\n12.3.2夏四月甲午，\n地震。\n\n12.3.3五月辛卯，\n桓宮、\n僖宮災。\n言及，\n則祖有尊卑，\n由我言之，\n則一也。\n\n12.3.4季孫斯、\n叔孫州仇帥師城啟陽。\n\n12.3.5宋樂髡帥師伐曹。\n\n12.3.6秋七月丙子，\n季孫斯卒。\n\n12.3.7蔡人放其大夫公孫獵于吳。\n\n12.3.8冬十月癸卯，\n秦伯卒。\n\n12.3.9叔孫州仇、\n仲孫何忌帥師圍邾。\n\n12.4《哀公四年》\n\n12.4.1.四年春王二月庚戌，\n盜弒蔡侯申。\n稱盜以弒君，\n不以上下道道也。\n內其君而外弒者，\n不以弒道道也。\n《春秋》有三盜：\n微殺大夫謂之盜，\n非所取而取之謂之盜，\n辟中國之正道以襲利謂之盜。\n\n12.4.2蔡公孫辰出奔吳。\n\n12.4.3葬秦惠公。\n\n12.4.4宋人執小邾子。\n\n12.4.5夏，\n蔡殺其大夫公孫姓、\n公孫霍。\n\n12.4.6晉人執戎蠻子赤，\n歸于楚。\n\n12.4.7城西郛。\n\n12.4.8六月辛丑，\n亳社災。\n亳社者、\n亳之社也。\n亳、亡國也。\n亡國之社以為廟屏，\n戒也；\n其屋，\n亡國之社不得上達也。\n\n12.4.9秋八月甲寅，\n滕子結卒。\n\n12.4.10冬十有二月，\n葬蔡昭公。\n\n12.4.11葬滕頃公。\n\n12.5《哀公五年》\n\n12.5.1五年春，\n城毗。\n\n12.5.2夏，\n齊侯伐宋。\n\n12.5.3晉趙鞅帥師伐衛。\n\n12.5.4秋九月癸酉，\n齊侯杵臼卒。\n\n12.5.5冬，\n叔還如齊。\n\n12.5.6閏月，\n葬齊景公。\n不正其閏也。\n\n12.6《哀公六年》\n\n12.6.1六年春，\n城邾瑕。\n\n12.6.2晉趙鞅帥師伐鮮虞。\n\n12.6.3吳伐陳。\n\n12.6.4夏，\n齊國夏及高張來奔。\n\n12.6.5叔還會吳于柤。\n\n12.6.6秋七月庚寅，\n楚子軫卒。\n\n12.6.7齊陽生入于齊。\n\n12.6.8齊陳乞弒其君荼。\n陽生入而弒其君，\n以陳乞主之何也？\n不以陽生君荼也。\n其不以陽生君荼何也？\n陽生正，\n荼不正。\n不正，\n則其曰君何也？\n荼雖不正，\n已受命矣。\n入者、\n內弗受也。\n荼不正，\n何用弗受？\n以其受命，\n可以言弗受也。\n陽生其以國氏何也？\n取國于荼也。\n\n12.6.9冬，\n仲孫何忌帥師伐邾。\n\n12.6.10宋向巢帥師伐曹。\n\n12.7《哀公七年》\n\n12.7.1七年春，\n宋皇瑗帥師侵鄭。\n\n12.7.2晉魏曼多帥師侵衛。\n\n12.7.3夏，\n公會吳于繒。\n\n12.7.4秋，\n公伐邾。\n八月己酉，\n入邾，\n以邾子益來。\n以者、\n不以者也。\n益之名、\n惡也。\n《春秋》有臨天下之言焉，\n有臨一國之言焉，\n有臨一家之言焉，\n其言來者，\n有外魯之辭焉。\n\n12.7.5宋人圍曹。\n\n12.7.6冬，\n鄭駟弘帥師救曹。\n\n12.8《哀公八年》\n\n12.8.1八年春王正月，\n宋公入曹，\n以曹伯陽歸。\n\n12.8.2吳伐我。\n\n12.8.3夏，\n齊人取讙及闡。\n惡內也。\n\n12.8.4歸邾子益于邾。\n益之名、\n失國也。\n\n12.8.5秋七月。\n\n12.8.6冬十有二月癸亥，\n杞伯過卒。\n\n12.8.7齊人歸讙及闡。\n\n12.9《哀公九年》\n\n12.9.1九年春王二月，\n葬杞僖公。\n\n12.9.2宋皇瑗帥師取鄭師于雍丘。\n取、易辭也。\n以師而易取，\n鄭病矣。\n\n12.9.3夏，\n楚人伐陳。\n\n12.9.4秋，\n宋公伐鄭。\n\n12.9.5冬十月。\n\n12.10《哀公十年》\n\n12.10.1十年春王二月，\n邾子益來奔。\n\n12.10.2公會吳伐齊。\n\n12.10.3三月戊戌，\n齊侯陽生卒。\n\n12.10.4夏，\n宋人伐鄭。\n\n12.10.5晉趙鞅帥師侵齊。\n\n12.10.6五月，\n公至自伐齊。\n\n12.10.7葬齊悼公。\n\n12.10.8衛公孟彄自齊歸于衛。\n\n12.10.9薛伯夷卒。\n\n12.10.10秋，\n葬薛惠公。\n\n12.10.11冬，\n楚公子結帥師伐陳。\n吳救陳。\n\n12.11《哀公十一年》\n\n12.11.1十有一年春，\n齊國書帥師伐我。\n\n12.11.2夏，\n陳轅頗出奔鄭。\n\n12.11.3五月，\n公會吳伐齊。\n甲戌，\n齊國書帥師及吳戰于艾陵，\n齊師敗績，\n獲齊國書。\n\n12.11.4秋七月辛酉，\n滕子虞母卒。\n\n12.11.5冬十有一月，\n葬滕隱公。\n\n12.11.6衛世叔齊出奔宋。\n\n12.12《哀公十二年》\n\n12.12.1十有二年春，\n用田賦。\n古者公田什一，\n用田賦，\n非正也。\n\n12.12.2夏五月甲辰，\n孟子卒。\n孟子者何也？\n昭公夫人也。\n其不言夫人何也？\n諱取同姓也。\n\n12.12.3公會吳于橐皋。\n\n12.12.4秋，\n公會衛侯、\n宋皇瑗于鄖。\n\n12.12.5宋向巢帥師伐鄭。\n\n12.12.6冬十有二月，\n螽。\n\n12.13《哀公十三年》\n\n12.13.1十有三年春，\n鄭罕達帥師取宋師于喦。\n取、易辭也，\n以師而易取，\n宋病矣。\n\n12.13.2夏，\n許男成卒。\n\n12.13.3公會晉侯及吳子于黃池。\n黃池之會，\n吳子進乎哉，\n遂子矣！\n吳、夷狄之國也，\n祝髮文身，\n欲因魯之禮、\n因晉之權而請冠端而襲，\n其藉于成周，\n以尊天王，\n吳進矣。\n吳、東方之大國也，\n累累致小國以會諸侯，\n以合乎中國，\n吳能為之，\n則不臣乎？\n吳進矣。\n王、尊稱也；\n子、卑稱也。\n辭尊稱而居卑稱，\n以會乎諸侯，\n以尊天王。\n吳王夫差曰：\n「好冠來。」\n孔子曰：\n「大矣哉夫差，\n未能言冠而欲冠也。」\n\n12.13.4楚公子申帥師伐陳。\n\n12.13.5於越入吳。\n\n12.13.6秋，\n公至自會。\n\n12.13.7晉魏曼多帥師侵衛。\n\n12.13.8葬許元公。\n\n12.13.9九月，\n螽。\n\n12.13.10冬十有一月，\n有星孛于東方。\n\n12.13.11盜殺陳夏區夫。\n\n12.13.12十有二月，\n螽。\n\n12.14《哀公十四年》\n\n12.14.1十有四年春，\n西狩獲麟。\n引取之也。\n狩地不地，\n不狩也。\n非狩而曰狩，\n大獲麟，\n故大其適也。\n其不言來，\n不外麟於中國也。\n其不言有，\n不使麟不恆於中國也。\n\n"}
