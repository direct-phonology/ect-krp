{"id": "KR3f0001_001", "series": "KR3f0001", "text": "周􁲼算經卷上北周漢中郡守前司隸臣甄鸞重述唐朝議大夫行大史令上輕車都尉臣李淳風等奉勑注釋明趙開美校昔者周公問於商高曰竊聞乎大夫善數也周公姓姬名旦武王之弟商高周時賢大夫善算者也周公位居冡宰德則至高尚自卑巳以自牧下學而上逹況其凡乎請問古者包犧立周天曆度包犧三皇之一始畫八卦以商高善數能通乎微妙逹乎無方無大不綜無幽不顯聞包犧立周天曆度運章蔀之法易曰古者包犧氏之王天下也仰則觀象於天俯則觀法於地此之謂也夫天不可階而升地不可將尺寸而度邈乎懸廣無階可升蕩乎遐遠無度可量請問數從安出心昧其機請問其目商高曰數之法出於圓方圓徑一而周三方徑一而匝四伸圓之周而爲勾展方之匝而爲股共結一角邪適弦五政圓方邪徑相通之率故曰數之法出於圓方圓方者天地之形隂陽之數然則周公之所問天地也是以商高陳圓方之形以見其象因竒耦之數以制其法所謂言約㫖遠微妙幽通矣圓出於方方出於矩圓䂓之數理之以方方周匝也方正之物出之以矩矩廣長也矩出於九九八十一推圓方之率通廣長之數當須乘除以計之九九者乘除之原也故折矩故者申事之辭也將爲勾股之率故曰折矩也以爲勾廣三廣圓之周横者謂之廣勾亦廣廣短也股修四應方之匝從者謂之修股亦修修長也徑隅五自然相應之率徑直隅角也亦謂之弦旣方之外半其一矩勾股之法先知二數然後推一見勾股然後求弦先各自乘成其實實成勢化外乃變通故曰旣方其外或并勾股之實以求弦實之中乃求勾股之分并實不正等更相取與互有所得故曰半其一矩其術勾股各自乘三三如九四四一十六并爲弦自乘之實二十五減勾於弦爲股之實一十六減股於弦爲勾之實九環而共盤得成三四五盤讀如盤桓之盤言取而并減之積環屈而共盤之謂開方除之其一面故曰得成三四五也兩矩共長二十有五是謂積矩兩矩者勾股各自乘之實共長者并實之數將以施於萬事而此先陳其率也故禹之所以治天下者此數之所生也禹治洪水決流江河望山川之形定高下之勢除滔天之災釋昏蟄之厄使東注於海而無浸溺乃勾股之所由生也勾股圓方圖弦實二十五朱及黃朱實六黃實一勾股方圓圖注趙君卿曰勾股各自乘併之爲弦實開方除之即弦也案弦圖又可以勾股相乘爲朱實二倍之爲朱實四以勾股之差自相乘爲中黃實加差實亦成弦實以差實減弦實半其餘以差爲從法開方除之復得勾矣加差於勾即股凡并勾股之實即成弦實或矩於内或方於外形詭而量均體殊而數齊勾實之矩以股弦差爲廣股弦并爲袤而股實方其裏減矩勾之實於弦實開其餘即股倍股在兩邊爲從法開矩勾之角即股弦差加股爲弦以差除勾實得股弦并以并除勾實亦得股弦差令并自乘與勾實爲實倍并爲法所得亦弦勾實減并自乘如法爲股股實之矩以勾股差爲廣勾弦并爲袤而勾實方其裏減矩股之實於弦實開其餘即勾倍勾在兩邊爲從法開矩股之角即勾弦差加勾爲弦以差除股實得勾弦并以并除股實得勾弦差令并自乘與股實爲實倍并爲法所得亦弦股實減并自乘如法爲勾兩差相乘倍而開之所得以股弦差增之爲勾以勾弦差增之爲股兩差増之爲弦倍弦實列勾股差實見弦實者以圖考之倍弦實滿外大方而多黃實黃實之多即勾股差實以差實減之開其餘得外大方大方之面即勾股并也令并自乘倍弦實乃減之開其餘得中黃方黃方之面即勾股差以差減并而半之爲勾加差於并而半之爲股其倍弦爲廣袤合令勾股見者自乘爲其實四實以減之開其餘所得爲差以差減合半其餘爲廣減廣於弦即所求也觀其迭相䂓矩共爲反覆互與通分各有所得然則統叙羣倫弘紀衆理貫幽入微鈎深致逺故曰其裁制萬物唯所爲之也釋圓方勾股注按君卿注曰勾股各自乘并之爲弦實開方除之即弦臣鸞曰假令勾三自乘得九股四自乘得十六并之得二十五開方除之得五爲弦也注云按弦圖又可以勾股相乘爲朱實二倍之爲朱實四以勾股之差自相乘爲中黃實臣鸞曰以勾弦差二倍之爲四自乘得一十六爲左圖中黃實也臣淳風等謹按注云以勾股之差自乘爲中黃實鸞云倍勾弦差自乘者苟求異端雖合其數於率不通注云加差實亦成弦實臣鸞曰加差實一并外矩青八得九并中黃十六得二十五亦成弦實也臣淳風等謹按注云加差實一亦成弦實鸞曰加差實并外矩及中黃者雖合其數於率不通注云以差實減弦實半其餘以差爲從法開方除之復得勾矣臣鸞曰以差實九減弦實二十五餘十六半之得八以差一加之得九開之得勾三也臣淳風等謹按注宜云以差實一減弦實二十五餘二十四半之爲十二以差一從開方除之得勾三鸞云以差實九减弦實者雖合其數於率不通注云加差於勾即股臣鸞曰加差一於勾三得股四也注云凡并勾股之實即成弦實臣鸞曰勾實九股實十六并之得二十五也注云或矩於内或方於外形詭而量均體殊而數齊勾實之矩以股弦差爲廣股弦并爲袤臣鸞曰以股弦差一爲廣股四并弦五得九爲袤左圖外青也注云而股實方其裏臣鸞曰爲左圖中黃十六注云減矩勾之實於弦實開其餘即股臣鸞曰減矩勾之實九于弦實二十五餘一十六開之得四股也注云倍股在兩邊爲從法開矩勾之角即股弦差臣鸞曰倍股四得八在圖兩邊以爲從法開矩勾之角九得一也注云加股爲弦臣鸞曰加差一於股四則弦五也注云以差除勾實得股弦并臣鸞曰以差一除勾實九得九即股四弦五并爲九也注云以并除勾實亦得股弦差臣鸞曰以九除勾實九得股弦差一注云令并自乘與勾實爲實臣鸞曰令并股弦得九自乘爲八十一又與勾實九加之得九十爲實注云倍并爲法臣鸞曰倍股弦并九得十八者爲法注云所得亦弦臣鸞曰除之得五爲弦注云勾實減并自乘如法爲股臣鸞曰以勾實九減并自乘八十一餘七十二以法十八除之得四爲股也注云股實之矩以勾弦差爲廣勾弦并爲袤臣鸞曰股實之矩以勾弦差二爲廣勾弦并八爲袤注云而勾實方其裏減矩股之實于弦實開其餘即勾臣鸞曰勾實有九方在右圖裏以減矩股之實十六於弦實二十五餘九開之得三勾也注云陪勾在兩邉臣鸞曰各三也注云爲從法開矩股之角即勾弦差加勾爲弦臣鸞曰加差二於勾三則弦五也注云以差除股實得勾弦并臣鸞曰以差二除股實十六得八勾三弦五并爲八也注云以并除股實亦得勾弦差臣鸞曰以并除股實十六得勾弦差二注云令并自乘與股實爲實臣鸞曰令并八自乘得六十四與股實十六加之得八十爲實注云倍并爲法臣鸞曰倍勾弦并八得十六爲法注云所得亦弦臣鸞曰除之得弦五也注云股實減并自乘如法爲勾臣鸞曰以股實十六減并自乘六十四餘四十八以法十六除之得三爲勾也注云兩差相乘倍而開之所得以股弦差增之爲勾臣鸞曰以股弦差一乘勾弦差二得二倍之爲四開之得二以股弦差一増之得三勾也注云以勾弦差增之爲股臣鸞曰以弦差二增之得四股也注云兩差增之爲弦臣鸞曰以股弦差一勾弦差二増之得五弦也注云倍弦實列勾股差實見弦實者以圖考之倍弦實滿外大方而多黃實黃實之多即勾股差實臣鸞曰倍弦實二十五得五十滿外大方七七四十九而多黃實黃實之多即勾股差實也注云以差實減之開其餘得外大方大方之面即勾股并臣鸞曰以差實一減五十餘四十九開之卽大方之面七也亦是勾股并也注云令并自乘倍弦實乃減之開其餘得中黃方黃方之面卽勾股差臣鸞曰并七自乘得四十九倍弦實二十五得五十以減之餘卽中黃方差實一也故開之卽勾股差一也注云以差減并而半之爲勾臣鸞曰以差一減并七餘六半之得三勾也注云加差於并而半之爲股臣鸞曰以差一加并七得八而半之得四股也注云其倍弦爲廣袤合臣鸞曰倍弦二十五爲五十爲廣袤合臣淳風等謹按列廣袤術宜云倍弦五得十爲廣袤合今鸞云倍弦二十五者錯也注云而令勾股見者自乘爲其實四實以減之開其餘所得爲差臣鸞曰令自乘者以七七自乘得四十九四實大方勾股之中有四方一方之中有方十二四實有四十八減上四十九餘一也開之得一卽勾股差一臣淳風等謹按注意令自乘者十自乘得一百四實者大方廣袤之中有四方若據勾實而言一方之中有實九四實有三十六減上一百餘六十四開之得八卽廣袤差此是股弦差減股弦并餘數若據股實而言之一方之中有實十六四實有六十四減上一百餘三十六開之得六卽廣袤差此是勾股差減勾弦并餘數也鸞云令自乘者以七七自乘得四十九四實者大方勾股之中有四方一方之中有方十二四實者四十八減上四十九餘一也開之得一卽勾股差一者錯也注云以差減合半其餘爲廣臣鸞曰以差一減合七餘六半之得三廣也臣淳風等謹按注意以差八六各減合十餘二四半之得一二一卽股弦差二卽勾弦差以差減弦卽各袤廣也鸞云以差一減合七餘六半之得三廣者錯也注云減廣於弦卽所求也臣鸞曰以廣三減弦五卽所求差二也臣淳風等謹按注意以廣一二各減弦五卽所求股四勾三也鸞云以廣三減弦五卽所求差二者此錯也周公曰大哉言數心逹數術之意故發大哉之數請問用矩之道謂用表之宜測望之法商高日平矩以正繩以求繩之正定平懸之體將欲愼毫釐之差防千里之失偃矩以望高覆矩以測深臥矩以知遠言施用無方曲從其事術在九章環矩以爲圓合矩以爲方旣以追尋情理又可造製圓方言矩之於物無所不至方屬地圓屬天天圓地方物有圓方數有竒耦天動爲圓其數竒地靜爲方其數耦此配隂陽之義非實天地之體也天不可窮而見地不可盡而觀豈能定其圓方乎又曰北極之下高人所居六萬里滂沲四隤而下天之中央亦高四旁六萬里是爲形狀同歸而不殊塗隆高齊耽而易以陳故曰天似葢笠地法覆槃方數爲典以方出圓夫體方則度影正形圓則審實難蓋方者有常而圓者多變故當制法而理之理之法者半周半徑相乘則得方矣又可周徑相乘四而一又可徑自乘三之四而一又可周自乘十二而一故圓出於方笠以寫天笠亦如葢其形正圓戴之所以象天寫猶象也言笠之體象天之形詩云何簑何笠此之義也天青黑地黃赤天數之爲笠也青黑爲表丹黃爲裏以象天地之位旣象其形又法其位言相方類不亦似乎是故知地者智知天者聖言天之高大地之廣遠自非聖智其孰能與於此乎智出於勾勾亦影也察勾之損益加物之高遠故曰智出於勾勾出於矩矩謂之表表不移亦爲勾爲勾將正故曰勾出於矩焉夫矩之於數其裁制萬物唯所爲耳言包含幾微轉通旋環也周公曰善哉善哉言明曉之意所謂問一事而萬事逹昔者榮方問於陳子榮方陳子是周公之後人非周􁲼之本文然此二人共相解釋後之學者謂之章句因從其類列於事下又欲尊而遠之故云昔者時世官號未之前聞曰今者竊聞夫子之道榮方問陳子能述商高之㫖明周公之道知日之高大日去地與圓徑之術光之所照日旁照之所及也一日所行日行天之度也遠近之數冬至夏至去人之遠近也人所望見人目之所極也四極之窮日光之所遠也列星之宿二十八宿之度也天地之廣袤袤長也東西南北謂之廣長夫子之道皆能知之其信有之乎而明察之故不昧不疑陳子曰然言可知也榮方曰方雖不省願夫子幸而說之欲以不省之情而觀大雅之法今若方者可教此道邪不能自料訪之賢者陳子曰然言可教也此皆算術之所及言周􁲼之法出於算術之妙也子之於算足以知此矣若誠累思之累重也言若誠能重累思之則逹至微之理於是榮方歸而思之數日不能得雖濳心馳思而才單智竭復見陳子曰方思之不能得敢請問之陳子曰思之未熟熟猶善也此亦望遠起高之術而子不能得則子之於數未能通類定高遠者立兩表望懸邈者施累矩言未能通類求勾股之意是智有所不及而神有所窮言不能通類是情智有所不及而神思有所窮滯夫道術言約而用博者智類之明夫道術聖人之所以極深而研幾唯深也故能通天下之志唯幾也故能成天下之務是以其言約其㫖遠故曰智類之明也問一類而萬事逹者謂之知道引而伸之觸類而長之天下之能事畢矣故謂之知道也今子所學欲知天地之數算數之術是用智矣而尚有所難是子之智類單算術所包尚以爲難是子智類單盡夫道術所以難通者旣學矣患其不博不能廣博旣博矣患其不習不能究習旣習矣患其不能知不能知類故同術相學術教同者則當學通類之意同事相觀事類同者觀其㫖趣之類此列士之愚智列猶别也言視其術鑒其學則愚智者别矣賢不肖之所分賢者逹於事物之理不肖者闇於照察之情至於役神馳思聦明殊别矣是故能類以合類此賢者業精習智之質也學其倫類觀其指歸唯賢智精習者能之也夫學同業而不能入神者此不肖無智而業不能精習俱學道術明不察不能以類合類而長之此心遊目蕩義不入神也是故算不能精習吾豈以道隱子哉固復熟思之凡教之道不憤不啓不悱不發憤而悱之然後啓發旣不精思又不學習故言吾無隱也爾固復熟思之舉一隅使及之以三也榮方復歸思之數日不能得復見陳子曰方思之以精熟矣智有所不及而神有所窮知不能得願終請說之自知不敏避席而請說之陳子曰復坐吾語汝於是榮方復坐而請陳子說之曰夏至南萬六千里冬至南十三萬五千里日中立竿測影臣鸞曰南戴日下立八尺表表影千里而差一寸是則天上一寸地下千里今夏至影有一尺六寸故其萬六千里冬至影一丈三尺五寸則知其十三萬五千里此一者天道之數言天道數一悉以如此周􁲼長八尺夏至之日晷一尺六寸晷影也此數望之從周城之南千里也而周官測影尺有六寸盖出周城南千里也記云神州之土方五千里雖差一寸不出畿地之分先王知之實故建王國􁲼者股也正晷者勾也以􁲼爲股以影爲勾股定然後可以度日之高遠正晷者日中之時節也正南千里勾一尺五寸正北千里勾一尺七寸候其影使表相去二千里影差二寸將求日之高遠故先見其表影之率日益表南晷日益長候勾六尺候其影使長六尺者欲令勾股相應勾三股四弦五勾六股八弦十卽取竹空徑一寸長八尺捕影而視之空正掩日以徑寸之空視日之影􁲼長則大矩短則小正滿八尺也捕猶索也掩猶覆也而日應空之孔掩若重䂓更言八尺者舉其定也又曰近則大遠則小以影六尺爲正由此觀之率八十寸而得徑一寸以此爲日􁲼之率之爲六十寸以兩表相去二千里乘得十二萬里爲實以影差二寸爲法除之得日底地去表六萬里求從􁲼至日八萬里者先置表高八尺上十之爲八十寸以兩表相去二千里乘之得十六萬爲實以影差二寸爲法除之得從表端上至日八萬里也若求邪至日者以日下爲勾日高爲股勾股各自乘并而開方除之得邪至日從􁲼所旁至日所十萬里旁此古邪字求其數之術曰以表南至日下六萬里爲勾以日高八萬里爲股爲之求弦勾股各自乘并而開方除之即邪至日之所也臣鸞曰求從􁲼邪至日所法先置南至日底六萬里爲勾重張自乘得三十六億爲勾實更置日高八萬里爲股重張自乘得六十四億爲股實并勾股實得一百億爲弦實開方除之得從王城至日十萬里今有十萬里問徑幾何曰一千二百五十里八十寸而得徑一寸以一寸乘十萬里爲實八十寸爲法即得以率率之八十里得徑一里十萬里得徑千二百五十里法當以空徑爲勾率竹長爲股率日去人爲大股大股之勾即日徑也其術以勾率乘大股股率而一此以八十里爲法十萬里爲實實如法而一即得日徑故曰日晷徑千二百五十里臣鸞曰求以率八十里得徑一里十萬里得徑千二百五十里法先置竹孔徑一寸爲十里爲勾更置邪去曰十萬里爲股以勾十里乘股十萬里得一億爲實更置日去地八萬里爲法除實得日晷徑千二百五十里故云日晷徑也臣淳風等謹按夏至王城望日立兩表相去二千里表高八尺影去前表一尺五寸去後表一尺七寸舊術以前後影差二寸爲法以前影寸數乘表間爲實實如法得萬五千里爲日下去南表里又以表高八十寸乘表間爲實實如法得八萬里爲表上去日里仍以表寸爲日高影寸爲日下待日漸高候日影六尺用之爲勾以表爲股爲之求弦得十萬里爲邪表數目取管圓孔徑一寸長八尺望日滿筒以爲率長八十寸爲一邪去日十萬里日徑即千二百五十里以理推之法云天之處心高於外衡六萬里者此乃語與術違勾六尺股八尺弦十尺角隅正方自然之數盖依繩水之定施之於表矩然則天無别體用日以爲高下術旣隨乎而遷高下從何而出語術相違是爲大失又按二表下地依水平法定其高下若北表地高則以爲勾以間爲弦置其高數其影乘之其表除之所得益股爲定間若北表下者亦置所下以法乘除所得以減股爲定間又以高下之數與間相約爲地高遠之率求遠者影乘定間差法而一所得加表日之高也求邪去地者弦乘定間差法而一所得加弦日邪去地此三等至皆以日爲正求日下地高下者置戴日之遠近地高下率乘之如間率而一所得爲日下地高下形勢隆殺與表間同可依此率若形勢不等非代所知率日徑求日大小者徑率乘間如法而一得日徑此徑當即得不待影長六尺凡度日者先須定二矩水平者影南北立勾齊高四尺相去一丈以二弦候牽于勾上并率二則擬爲候影勾上立表弦下望日前一則上畔後一則下畔引則就影合與表日參直二至前後三四日間影不移處即是當以候表亦望人取一影亦可日徑影端表頭爲則然地有高下表望不同後六術乃窮其實第一後高前下術高爲勾表間爲弦後復影爲所求率表爲有所率以勾爲所有數所得益股爲定間第二後下術以其所下爲勾表間爲弦置其所下以影乘表除所得減股餘爲定間第三邪下術依其北高之率高其勾影合與地勢隆殺相似餘同平法假令􁲼邪下而南其邪亦同不須别望但弦短與勾股不得相應其南里數亦隨地勢不得校乎平則促若用此術但得南望若北望者即用勾照南下之術當北高之地第四邪上術依其後下之率下其勾影此謂廻望北極以爲高逺者望去取差亦同南望此術弦長亦與勾股不得相應唯得北望不得南望若南望者即用勾影北高之術第五平術不論高下周􁲼度日用此平術故東西南北四望皆通遠近一差不須别術第六術者是外衡其徑云四十七萬六千里半之得二十三萬八千里者是外衡去天心之處心高於外衡六萬里爲率南行二十三萬八千里下校六萬里約之得南行一百一十九里下校三十里一百一十九歩差下三十歩則三十歩大强差下十歩以此爲准則不合有平地地旣平而用術尤乖理驗且自古論晷影差變毎有不同今略其梗槩取其推歩之要尚書攷靈曜云日永影尺五寸日短一十三尺日正南千里而減一寸張衡靈憲云懸天之晷薄地之儀皆移千里而差一寸鄭玄註周禮云凡日影於地千里而差一寸王蕃姜岌因此爲說按前諸說是數並同其言更出書非直有此以事考量恐非實矣謹按宋元嘉十九年歳在壬午遣使徃交州度日影夏至之日影在表南三寸二分太康地理志交趾去洛陽一萬一千里陽城去洛陽一百八十里交趾西南望陽城洛陽在其東南較而言之令陽城去交趾近於洛陽去交趾一百八十里則交趾去陽城一萬八百二十里而影差尺有八寸二分是六百里而影差一寸也况復人路迂廻羊腸曲折方於鳥道所較彌多以事驗之又未盈五百里而差一寸眀矣千里之言固非實也何承天又云詔以土圭測影考校二至三日有餘從來積歳及交州所上驗其增減亦相符合此則影差之驗也周禮大司徒職曰夏至之影尺有五寸馬融以爲洛陽鄭玄以爲陽城尚書攷靈曜日永影一尺五寸鄭玄以爲陽城日短十三尺易緯通卦驗夏至影尺有四寸八分冬至一丈三尺劉向洪範傳夏至影一尺五寸八分是時漢都長安而向不言測影處所若在長安則非晷影之正也夏至影長一尺五寸八分冬至一丈三尺一寸四分向又云春秋分長七尺三寸六分此即緫是虗妄後漢曆志夏至影一尺五寸後漢洛陽冬至一丈三尺自梁天監巳前並同此數魏景𥘉夏至影一尺五寸魏𥘉都許昌與頴川相近後都洛陽又在地中之數但易緯因漢曆舊影似不别影之冬至一丈三尺晉姜岌影一尺五寸宋都建康在江表驗影之數遥取陽城冬至一丈三尺宋大明祖冲之曆夏至影一尺五寸宋都秣陵遥取影同前冬至一丈三尺後魏信都芳注周􁲼四術云按永平元年戊子是梁天監之七年也見洛陽測影又見公孫崇集諸朝士共觀祕書影同是夏至之日以八尺之表測日中影皆長一尺五寸八分雖無六尺近六寸梁武帝大同十年太史令虞鄺以九尺表於江左建康測夏至日中影長一尺三寸二分以八尺表測之影長一尺一寸七分强冬至一丈三尺七分八尺表影長一丈一尺六寸二分弱隋開皇元年冬至影長一丈二尺七寸二分開皇二年夏至影一尺四寸八分冬至長安測夏至洛陽測及王邵隋靈感志冬至一丈二尺七寸二分長安測也開皇四年夏至一尺四寸八分洛陽測也冬至一丈二尺八寸八分洛陽測也大唐正觀二年己五五月二十三日癸亥夏至中影一尺四寸六分長安測也十一月二十九丙寅冬至中影一丈二尺六寸三分長安測也按漢魏及隋所記夏至中影或長短齊其盈縮之中則夏至之影尺有五寸爲近定實矣以周官推之洛陽爲所交會則冬至一丈二尺五寸亦爲近矣按梁武帝都金陵云洛陽南北大較千里以尺表令其有九尺影則大同十年江左八尺表夏至中影長一尺一寸七分若是爲夏至八尺表千里而差一寸弱矣此推驗卽是夏至影差降升不同南北逺近數亦有異日高圖注趙君卿曰黃甲與黃乙其實正等以表高乘兩表相去爲黃甲之實以影差爲黃甲之廣而一所得則變得黃甲之袤上與日齊按圖當加表高今言八萬里者從表以上復加之青丙與青已其實亦等黃甲與青丙相連黃乙與青已相連其實亦等皆以影差爲廣臣鸞曰求日高法先置表高八尺爲八萬里爲袤以相兩表相去二千里爲廣乘袤八萬里得一億六千萬里爲黃甲之實以影差二寸爲二千里爲法除之得黃乙之袤八萬里卽上與日齊此言王城去天名曰甲日底地上至日名曰乙上天名青丙下地名青戊據影六尺王城上天南至日六萬里王城南至日底地亦六萬里是上下等數日夏至南萬六千里者立表八尺於王城影一尺六寸影寸千里故王城去夏至日底地萬六千里也法曰周􁲼長八尺勾之損益寸千里勾謂影也言懸天之影薄地之儀皆千里而差一寸故曰極者天廣袤也言極之遠近有定則天廣長可知今立表高八尺以望極其勾一丈三寸由此觀之則從周北十萬三千里而至極下謂冬至日加卯酉之時若春秋分之夜半極南兩旁與天中齊故以爲周去天中之數榮方曰周􁲼者何陳子曰古時天子治周古時天子謂周成王時以治周居王城故曰昔先王之經邑奄觀九隩靡地不營土圭測影不縮不盈當風雨之所交然後可以建王城此之謂也此數望之從周故曰周􁲼言周都河南爲四方之中故以爲望主也􁲼者表也用其行事故曰􁲼由此捕望故曰表影爲勾故曰勾股也日夏至南萬六千里日冬至南十三萬五千里日中無影以此觀之從南至夏至之日中十一萬九千里諸言極者斥天之中極去周十萬三千里亦謂極與天中齊時更加南萬六千里是也北至其夜半亦然日極在極北正等也凡徑二十三萬八千里并南北之數也此夏至日道之徑也其徑者圓中之直者也其周七十一萬四千里周匝也謂天戴日行其數以三乘徑臣鸞曰求夏至日道徑法列夏至日去天中心十一萬九千里夏至夜一日亦去天中心十一萬九千里并之得夏至日道徑二十三萬八千里三乘徑得周七十一萬四千里也從夏至之日中至冬至之日中十一萬九千里冬至日中去周十三萬五千里除夏至日中去周一萬六千里是也北至極下亦然則從極南至冬至之日中二十三萬八千里從極北至其夜半亦然凡徑四十七萬六千里此冬至日道徑也其周百四十二萬八千里從春秋分之日中北至極下十七萬八千五百里春秋之日影七尺五寸五分加望極之勾一丈三寸臣鸞曰求冬至日道徑法列夏至去冬至日中十一萬九千里從夏至日道北徑亦十一萬九千里併之得冬至日中北極下二十三萬八千里從極至夜半亦二十三萬八千里并之得冬至道徑四十七萬六千里以三乘徑卽冬至日道周一百四十二萬八千里從極下北至其夜半亦然凡徑三十五萬七千里周一百七萬一千里故日月之道常縁宿日道亦與宿正内衡之南外衡之北圓而成規以爲黃道二十八宿列焉日之行也一出一入或表或裏五月二十三分月之二十一道一交謂之合朔交會及月蝕相去之數故曰縁宿也日行黃道以宿爲正故曰宿正於中衡之數與黃道等臣鸞曰求春秋分日道法列春秋分日中北至極下十七萬八千五百里從北極北至其夜半亦然并之得春秋分日道徑三十五萬七千里以三乘徑卽日道周一百七萬一千里求黃道徑法列從北極南至夏至日中一十一萬九千里以從極北去冬至夜半二十三萬八千里并之得黃道三十五萬七千里從極南至冬至日北至夏至日夜半亦黃道徑也以三乘徑周得一百七萬一千里也南至夏至之日中北至冬至之夜半南至冬至之日中北至夏至之夜半亦徑三十五萬七千里周一百七萬一千里此皆黃道之數與中衡等春分之日夜分以至秋分之日夜分極下常有日光春秋分者晝夜等春分至秋分日内近極故日光照及也秋分之日夜分以至春分之日夜分極下常無日光秋分至春分日外遠極故日光照不及也故春秋分之日夜分之時日所照適至極隂陽之分等也冬至夏至者日道發歛之所生也至晝夜長短之所極發猶往也歛猶還也極終也春秋分者隂陽之修晝夜之象修長也言隂陽長短之等晝者陽夜者隂以明暗之差爲隂陽之象春分以至秋分晝之象北極下見日光也日永主物生故象晝也秋分至春分夜之象北極下不見日光也日短主物死故象夜也故春秋分之日中光之所照北極下夜半日光之所照亦南至極此日夜分之時也故曰日照四旁各十六萬七千里至極者謂璇璣之際爲陽絶隂障以日之時而日光有所不逮故知日旁照十六萬七千里不及天中一萬一千五百里也人望所見遠近宜如日光所照日近我一十六萬七千里之内及我我自見日故爲日出日遠我十六萬七千里之外日則不見我我亦不見日故爲日入是爲日與目見於十六萬七千里之中故曰逺近宜如日光之所照也從周所望見北過極六萬四千里自此以下諸言減者皆置日光之所照若人目之所見十六萬七千里以除之此除極至周十萬三千里臣鸞曰求從周所望見北過極六萬四千里法列人目所極十六萬七千里以王城周去極十萬三千里減之餘六萬四千里卽人望過極之數也南過冬至之日三萬二千里除冬至日中去周十三萬五千里臣鸞曰求冬至日中三萬二千里法列人目所極十六萬七千里以冬至日中去王城十三萬五千里減之餘卽過冬至日中三萬二千里也夏至之日中光南過冬至之日中光四萬八千里除冬至之日中相去十一萬九千里臣鸞曰求夏至日中光南過冬至日中光四萬八千里法列日高照十六萬七千里以冬夏至日中相去一十一萬九千里減之餘卽南過冬至之日中光四萬八千里南過人所望見一萬六千里夏至日中去周萬六千里臣鸞曰求夏至日中光南過人所望見萬六千里法列王城去夏至日中光南過人所望見萬六千里加日光所及十六萬七千里得十八萬三千里以人目所極十六萬七千里減之餘卽南過人目所望見一萬六千里也北過周十五萬一千里除周夏至之日中一萬六千里臣鸞曰求夏至日中光北過周十五萬一千里法列日光所及十六萬七千里以王城去夏至日中一萬六千里減之餘卽北過周十五萬一千里北過極四萬八千里除極去夏至之日十一萬九千里臣鸞曰求夏至日中光北過極四萬八千里法列日光所及十六萬七千里以北極去夏至夜半十一萬九千里減之餘卽北過極四萬八千里也冬至之夜半日光南不至人所見七千里倍日光所照里數以減冬至日道徑四十七萬六千里又除冬至日中去周十三萬五千里臣鸞曰求冬至夜半日光南不至人目所見七千里法列日光十六萬七千里倍之得三十三萬四千里以減冬至日道徑四十七萬六千里餘十四萬二千里復以冬至日中去周十三萬五千里減之餘即不至人目所見七千里不至極下七萬一千里從極至夜半除所照十六萬七千里臣鸞曰求冬至日光不至極下七萬一千里法列冬至夜半去極二十三萬八千里以日光一十六萬七千里減之餘卽不至極下七萬一千里夏至之日中與夜半日光九萬六千里過極相接倍日光所照以夏至日道徑減之餘卽相接之數臣鸞曰求夏至日中日光與夜半相接九萬六千里法列倍日光所照十六萬七千里得徑三十三萬四千里以夏至日過徑二十三萬八千里減之餘卽日光相接九萬六千里也冬至之日中與夜半日光不相及十四萬二千里不至極下七萬一千里倍日光所照以減冬至日道徑餘卽不相及之數半之卽各不至極下臣鸞曰求冬至日光與夜半日不及十四萬二千里不至極下七萬一千里法列冬至日道徑四十七萬六千里以倍日光所照三十三萬四千里減之餘卽日光不相及十四萬二千里半之卽不至極下七萬一千里也夏至之日正東西望直周東西日下至周五萬九千五百九十八里半求之術以夏至日道徑二十三萬八千里爲弦倍極去周十萬三千里得二十萬六千里爲股爲之求勾以股自乘減弦自乘其餘開方除之得勾一十一萬九千一百九十七里有竒半之各得周半數臣鸞曰求夏至日正東西去周法列夏至道徑二十三萬八千里爲弦自相乘得五百六十六億四千四百萬爲弦實更置極去周十萬三千里倍之爲二十萬六千里爲股重張自相乘得四百二十四億三千六百萬爲股實以減弦實餘一百四十二億八百萬卽勾實以開方除之得正東西去周一十一萬九千一百九十七里二十三萬八千三百九十五分里之七萬五千一百九十一半之卽周東西各五萬九千五百九十八里半經曰竒者分也若求分者倍分母得四十七萬六千七百九十卽一方得五萬九千五百九十八里半四十七萬六千七百九十分里之七萬五千一百九十一本經無所餘算之次因而演之也冬至之日正東西方不見日正東西方者周之卯酉日在十六萬七千里之外不見日以算求之日下至周二十一萬四千五百五十七里半求之術以冬至日道徑四十七萬六千里爲弦倍極之去周十萬三千里得二十萬六十里爲勾爲之求股勾自乘減弦之自乘其餘開方除之得四十二萬九千一百一十五里有竒半之各得東西數臣鸞曰求冬至正東西方不見日法列冬至日道徑四十七萬六千里爲弦重張相乘得二千二百六十五億七千六百萬里爲弦實更列極去周十萬三千里倍之得二十萬六千里爲勾重張相乘得四百二十四億三千六百萬以減弦實餘一千八百四十一億四十萬卽股實開方除之得周直東西四十二萬九千一百一十五里八十五萬八千二百三十一分里之三十一萬六千七百七十五半卽周一方去日二十一萬四千五百五十七里半亦倍分母得一百七十一萬六千四百六十二分里之三十一萬六千七百七十五凡此數者日道之發歛凡此上周徑之數者日道徃還之所至晝夜長短之所極冬至夏至觀律之數聽鐘之音觀律數之生聽鐘音之變知寒暑之極明代序之化也冬至晝夏至夜冬至晝夜日道徑半之得夏至晝夜日道徑法置冬至日道徑四十七萬六千半之得夏至日中去夏至夜半二十三萬八千里以四極之里也差數及日光所還觀之以差數之所及日光所還以此觀之則四極之窮也四極徑八十一萬里從極南至冬至日中二十三萬八千里又日光所照十六萬七千里凡徑四十萬五千里北至其夜半亦然故日徑八十一萬里八十一者陽數之終日之所極臣鸞曰求四極徑八十一萬里法列冬至日中去極二十三萬八千里復加冬至日光所極十六萬七千里得四十萬五千里北至其夜半亦然并南北卽是大徑八十一萬里周二百四十三萬里三乘徑卽周臣鸞曰以三乘八十一萬里得周二百四十三萬自此以外日所不及也從周至南日照處三十萬二千里半徑除周去極十萬三千里臣鸞曰求周南三十萬二千里法列半徑四十萬五千以王城去極十萬三千里減之餘卽周南至日照處三十萬二千里周北至日照處五十萬八千里半徑加周去極十萬三千里臣鸞曰求周去冬至夜半日北極照處五十萬八千里法列半道徑四十萬五千里加周夜半去極十萬三千里得冬至夜半北極照去周五十萬八千里東西各三十九萬一千六百八十三里半求之術以徑八十一萬里爲弦倍去周十萬三千里得二十萬六千里爲勾爲之求股得七十八萬三千三百六十七里有竒半之各得東西之數臣鸞曰求東西各三十九萬一千六百八十三里半法列徑八十一萬里重張自乘得六千五百六十一億爲弦實更置倍周去北極二十萬六千里爲勾重張自乘得四百二十四億三千六百萬以減弦實餘六千一百三十六億六千四百萬卽股實以開方除之得股七十八萬三千三百六十七里一百五十六萬六千七百三十五分里之十四萬三千三百一十一半之卽得去周三十九萬一千六百八十三里半分母亦倍之得三百一十三萬三千四百七十分里之十四萬三千三百一十一也周在天中南十萬三千里故東西矩中徑二萬六千六百三十二里有竒求矩中徑二萬六千六百三十二里有竒法列八十一萬里以周東西七十八萬三千三百六十七里有竒減之餘卽矩中徑之數臣鸞曰求矩中徑二萬六千六百三十二里有竒法列八十一萬里以周東西七十八萬三千三百六十七里有竒減之餘二萬六千六百三十三里取一里破爲一百五十六萬六千七百三十五分減一十四萬三千三百一十一餘一百四十二萬三千四百二十四卽徑東西矩二萬六千六百三十二里一百五十六萬六千七百三十五分里之一百四十二萬三千四百二十四周北五十萬八千里冬至日十三萬五千里冬至日道徑四十七萬六千里周一百四十二萬八千里日光四極當周東西各三十九萬一千六百八十三里有竒此方圓之法此言求圓於方之法萬物周事而圓方用焉大匠造制而䂓矩設焉或毁方而爲圓或破圓而爲方方中爲圓者謂之圓方圓中爲方者謂之方圓也七衡圖註趙君卿曰靑圖畫者天地合際人目所遠者也天至高地至卑非合也人目極觀而天地合也日入青圖畫内謂之日出出青圖畫外謂之日入青圖畫之内外皆天也北辰正居天中之央人所謂東西南北者非有常處各以日出之處爲東日中爲南日入爲西日没爲北北辰之下六月見日六月不見日從春分至秋分六月常見日從秋分至春分六月常不見日見日爲晝不見日爲夜所謂一歳者卽北辰之下一晝一夜黃圖畫者黃道也二十八宿列焉日月星辰躔焉使青圖在上不動貫其極而轉之卽交矣我之所在北辰之南非天地之中也我之卯酉非天地之卯酉内第一夏至日道也出第四春秋分日道也外第七冬至日道也皆隨黃道日冬至在牽牛春分在婁夏至在東井秋分在角冬至從南而北夏至從北而南終而復始也凡爲此圖以丈爲尺以尺爲寸以寸爲分分一千里凡用繒方八尺一寸今用繒方四尺五分分爲二千里方爲四極之圖盡七衡之意吕氏曰凡四海之内東西二萬八千里南北二萬六千里吕氏秦相吕不韋作吕氏春秋此之義在有始第一篇非周􁲼本文爾雅云九夷八狄七戎六蠻謂之四海言東西南北之數者將以明車轍馬跡之所至河圖括地象云而有君長之州九阻中國之文德及而不治又云八極之廣東西二億二萬三千五百里南北二億三萬三千五百里淮南子地形訓云禹使大章歩自東極至于西極孺亥歩自北極至于南極而數皆然或其廣濶將焉可歩矣亦後學之徒未之或知也夫言億者十萬曰億也凡爲日月運行之圓周春秋分冬夏至璿璣之運也七衡周而六間以當六月節六月爲百八十二日八分日之五節六月者從冬至至夏至日百八十二日八分日之五爲半歲六月節者謂中氣也不盡其日也此日周天通四分一之倍法四以除之卽得也臣鸞曰求七衡周而六間以當六月節六月爲一百八十二日八分日之五此爲半歲也列周天三百六十五日四分日之一通分内子得一千四百六十一爲實倍分母四爲八除實得半歲一百八十二日八分日之五也故日夏至在東井極内衡日冬至在牽牛極外衡也東井牽牛爲長短之限内外之極也衡復更終冬至冬至日從外衡還黃道一周年復於故衡終於冬至故曰一歲三百六十五日四分日之一一歲一内極一外極從冬至一内極及一外極度終於星月窮於次是爲一歲三十日十六分日之七月一外極一内極欲分一歲爲十二月一衡間當一月此舉中相去之日數以此言之月行二十九日九百四十分日之四百九十九則過周天一日而與月合宿論其入内外之極六歸粗通未心得也日光言内極月光言外極日陽從冬至起月隂從夏至起往來之始易曰日徃則月來月往則日來此之謂也此數置一百八十二日八分日之五通分内子五以六間乘分母以除之得三十以三約法得十六約餘得七臣鸞曰求三十日十六分日之七法列半歲一百八十二日八分日之五通分内子得一千四百六十一爲實以六間乘分母八得四十八除實得三十日不盡二十一更置法實求等數平於三即以約法得十六約餘得七即是從中氣相去三十日十六分日之七也是故衡之間萬九千八百三十三里三分里之一卽爲百歩此數夏至冬至相去十一萬九千里以六間除之得矣法與餘分皆半之臣鸞曰求一衡之間一萬九千八百三十三里三分里之一法置冬至夏至相去十一萬九千里以六間除之卽得法與餘分半之得也欲知次衡徑倍而增内衡之徑倍一衡間數以増内衡二之以增内衡徑二乘所倍一衡之間數以増内衡徑卽得三衡徑次衡放此次至皆如數内一衡徑二十三萬八千里周七十一萬四千里分爲三百六十五度四分度之一度得一千九百五十四里二百四十七歩千四百六十一分歩之九百三十三通周天四分之一爲法又以四乘衡周爲實實如法得一百歩不滿法者十之如法得十歩不滿法者十之如法得一歩不滿者以法命之至七衡皆如此臣鸞曰求内衡度法置夏至徑二十三萬八千里以三乘之得内外衡周七十一萬四千里以周天分母四乘内衡周得二百八十五萬六千里爲實以周天分一千四百六十一爲法除之得一千九百五十四里不盡一千二百六卽而三之爲三千六百十八以法除之得二百歩不盡六百九十六歩上十之如法而得四十歩不盡一千一百一十六復上十之如法而一得七歩不盡九百三十三卽是一千九百五十四里二百四十七歩一千四百六十一分歩之九百三十三次二衡徑二十七萬七千六百六十六里二百歩周八十三萬三千里分里爲度度得二千二百八十里百八十八歩千四百六十一分歩之千三百三十二通周天四分之一爲法四乘衡周爲實實如法得里數不滿者求歩數不盡者命分臣鸞曰求第二衡法列一衡間一萬九千八百三十三里少半里倍之得三萬九千六百六十六里太半里増內衡徑二十三萬八千里得第二衡徑二十七萬七千六百六十六里二百歩是三分里之二又以三乘之歩滿三百成一里得二衡周八十三萬三千里以周天分母四乘周得三百三十三萬二千爲實更置周天三百六十五度四分度之一通分内子得一千四百六十一爲法除之得二千二百八十里不盡九百二十以三百乘之得二十七萬六千復以前法除之得一百八十八歩不盡一千三百三十二卽是度得二千二百八十里一百八十八歩一千四百六十一分歩之一千三百三十二次三衡徑三十一萬七千三百三十三里一百歩周九十五萬二千里分爲度度得二千六百六里百三十歩千四百六十一分歩之二百七十通周天四分之一爲法四乘衡周爲實實如法得里數不滿法者求歩數不盡者命分臣鸞曰求第三衡法列倍一衡間得三萬九千六百六十六里三分里之二增第二衡徑二十七萬七千里六百六十六里二百歩卽三分里之二得第三衡徑三十一萬七千三百三十三里一百歩以三乘徑歩歩滿三百成里得周九十五萬二千里又以分母四乘周得三百八十萬八千爲實以周天分一千四百六十一爲法以除實得二千六百六里不盡六百三十四以三百乘之以法除之得一百三十歩不盡二百七十卽是度得二千六百六里一百三十歩一千四百六十一分歩之二百七十次四衡徑三十五萬七千里周一百七萬一千里分爲度度得二千九百三十二里七十一歩千四百一十分歩之六百六十九通周天四分之一爲法四乘衡周爲實實如法得里數不滿法者求歩數不盡者命分臣鸞曰求第四衡法列倍一衡間三萬九千六百六十六里三分里之二増第三衡徑三十一萬七千三百三十三里一百歩歩滿三百成里得徑三十五萬七千里以三乘之得周一百七萬一千里以分母乘之得四百二十八萬四千里爲實以周天分一千四百六十一除之得二千九百三十二里不盡三百四十八以三百乘之以法除之得七十一歩不盡六百六十九卽是度得二千九百三十二里七十一歩一千四百六十一分歩之六百六十九次五衡徑三十九萬六千六百六十六里二百歩周一百一十九萬里分爲度度得三千二百五十八里十二歩千四百六十一分歩之千六十八通周天四分之一爲法四乘衡周爲實實如法得里數不滿法者求歩數不盡者命分臣鸞曰求第五衡法列倍第一衡間三萬九千六百六十六里三分里之二増第四衡徑三十五萬七千里滿三百成里得第五衡徑三十九萬六千六百六十六里二百歩以三分乘徑得周一百一十九萬里又以分母四乘周得四百七十六萬爲實以周天分一千四百六十一爲法除之得三千二百五十八里不盡六十二以三百乘之以法除之得十二歩不盡一千六十八卽是度得三千二百五十八里十二歩一千四百六十一分歩之一千六十八次六衡徑四十三萬六千三百三十三里一百歩周一百三十萬九千里分爲度度得三千五百八十三里二百五十四歩千四百六十一分歩之六通周天四分之一爲法四乘衡周爲實實如法得一里不滿法者求歩不盡者命分臣鸞曰求第六衡法列倍第一衡間三萬九千六百六十六里三分里之二以増第五衡徑三十九萬六千六百六十六里一百歩又三乘徑得周一百三十萬九千里又以分母四乘周得五百二十三萬六千爲實以周天分一千四百六十一爲法除之得三千五百八十三里不盡一千二百三十七以三百乘之以法除之得二百五十四歩不盡六卽是度得三千五百八十三里二百五十四歩一千四百六十一分歩之六次七衡徑四十七萬六千里周一百四十二萬八千里分爲度得三千九百九里一百九十五歩千四百六十一分歩之四百五通周天四分之一爲法四乘衡周爲實實如法得里數不滿法者求歩數不盡者命分臣鸞曰求第七衡法列倍第一衡間三萬九千六百六十六里三分里之二増第六衡徑四十三萬六千三百三十三里一百歩得第七衡徑四十七萬六十里以三乘之得周一百四十二萬八千里以分母四乘之得五日七十一萬二千爲實以周天分一千四百六十一爲法除之得三千九百九里不盡九百五十一又以三百乘之所得以法一千四百六十一除之得一百九十五歩不盡四百五卽是度得三千九百九里一百九十五歩一千四百六十一分歩之四百五其次曰冬至所北照過北衡十六萬七千里冬至十一月日在牽牛徑在北方因其在北故言照過北衡爲徑八十一萬里倍所照増七衡徑周二百四十三萬里三乘倍増七衡周分爲三百六十五度四分度之一度得六千六百五十二里二百九十三歩千四百六十一分歩之三百二十七過此而徃者未之或知過八十一萬里之外或知者或疑其可知或疑其難知此言上聖不學而知之上聖者智無不至明無不見攷靈曜曰微式出冥唯審其形此之謂也故冬至日晷丈三尺五寸夏至日晷尺六寸冬至日晷長夏至日晷短日晷損益寸差千里故冬至夏至之日南北遊十一萬九千里四極徑八十一萬里周二百四十三萬里分爲度度得六千六百五十二里二百九十三歩千四百六十一分歩之三百二十七此度之相去也臣鸞曰求冬至日所北照十六萬七千里并南北日光得三十三萬四千里増冬至日道徑四十七萬六千里得八十一萬里三之得周二百四十三萬以周天分母四乘之得九百七十二萬里爲實以周天分一千四百六十一爲法除之得六千六百五十二里不盡一千四百二十八以三百乘之得四十三萬八千四百復以法除之得二百九十三歩不盡三百二十七卽是度得六千六百五十二里二百九十三歩一千四百六十一分歩之三百二十七其南北游日六百五十一里一百八十二歩一千四百六十一分歩之七百九十八術曰置十一萬九千里爲實以半歳一百八十二日八分日之五爲法半歳考從外衡去内衡以爲法除相去之數得一日所行也而通之通之者數不合齊以法等得相通入以八乘也得九十五萬二千爲實通十一萬九千里所得一千四百六十一爲法除之通百八十二日八分日之五也實如法得一里不滿法者三之如法得百歩一里三百歩當以三百乘而言之三之者不欲轉法便以一位爲百實故從一位命爲百不滿法者十之如法得十歩上下用三百乘故此十之便以位爲十實故從一位命爲十不滿法者十之如法得一歩復十之者但以一位爲實故從一位命爲一不滿法者以法命之位盡於一歩故以法命其餘分爲殘歩臣鸞曰求南北游法置冬至十一萬九千里以半歲日分母八乘之得九十五萬二千爲實通半歳一百八十二日八分日之五得一千四百六十一以除得六百五十一里不盡八百八十九以三百乘之得二十六萬六千七百復以法除之得一百八十二歩不盡七百九十八卽得日南北遊日六百五十一里一百八十二歩一千四百六十一分歩之七百九十八周􁲼算經卷上周􁲼音義假承務郞秘書省鈞考算經文字臣李籍撰序周􁲼趙君卿撰恢廓落晷儀度量探賾索隱詭異渾天蓋天靈憲重仞奥迥甄鸞重述善數包犧曆度而度勾股圓方圖弦率竒耦矩折更相共盤昏墊并勾股之差量均爲袤偃矩覆矩方属地滂沲四隤列星之宿不省累思累重也才單極者奄九隩靡地斥緣宿蝕適至發歛璿璣逮有竒冬至夏至觀律之數聽鍾之音七衡圖青圖畫者合際常處躔卯酉牽牛婁東井角用繒呂氏四海河圖括地象淮南子大章六間粗通放此四和阜安蕃庻易處蓋笠覆槃離地障蔽日兆月魄行列極樞繩繫表顛中折漏揆度釋朝生暮獲穫葶藶薺麥正勾無令纎微督分度經緯圓定正則復須女游儀車輻爲轂二十八宿副置地恊相應叅正八節二十四氣氣損益九寸九分六分分之一冬至啓蟄春分芒種處暑時舎虚誕一概矛楯後天故舎積後天大歲經歲小月大月經月合朔覆九當正南方三十六頭坎巽坤離乾艮章蔀遂首極乾鑿度周􁲼音義附算學源流晉書律曆志黄帝紀三綱而闡書契乃使羲龢常儀占月車區占星氣伶倫造律吕大撓造甲子隷首作算數容成緫斯六術攷定氣象建行察發飮起消息正閏餘述而著焉謂之調歷漢書律曆志一曰律數二曰和聲三曰審度四曰嘉五曰權衡數者一十百千萬也所以算數事物順性命之理也其算法用竹徑一分長六寸二百七十一枚而成六觚爲一握度長短者不失毫釐量多少者不失圭撮權輕重者不失黍叅紀於一協於十長於百大於千衍於萬其法在算術乎附算法歌訣開平方法少人通起手先呼九數重百與萬同并百萬二三隔位一相從千同十萬和千萬三四連身九九終除盡虚加一倍回還折半復原宗"}
{"id": "KR3f0001_002", "series": "KR3f0001", "text": "周􁲼算經卷下北周漢中郡守前司隸臣甄鸞重述唐朝議大夫行太史令上輕車都尉臣李淳風等奉勑臣釋明毛晉挍凡日月運行四極之道運周也極至也謂外衡也日月周行四方至外衡而還故曰四極也極下者其地高人所居六萬里滂沲四隤而下游北極從外衡主極下乃高六萬里而言人所居蓋復盡外衡滂四隤而下如覆槃也天之中央亦高四旁六萬里四旁猶四極也隨地穹窿而高如蓋笠故日光外所照徑八十一萬里周二百四十三萬里日至外衡而還出其光十六萬七千里故日照故日運行處極北北方日中南方夜半日在極東東方日中西方夜半日在極南南方日中北方夜半日在極西西方日中東方夜半凡此四方者天地四極四和四和者謂之極子午卯酉得東西南北之中天地之所合四時之所交風雨之所會隂陽之所和然則百物阜安草木蕃庻故曰四和晝夜易處南方爲晝北方爲夜加四時相及南方日中北方夜半然其隂陽所終冬至所極皆若一也隂陽之數齊冬夏之節同寒暑之氣均長短之晷等周廻無差運變不二天象葢笠地法覆槃見乃謂之象形乃謂之法在上故準葢在下故擬槃象法義同葢槃形等互文異器以别尊卑仰象俯法名號殊矣天離地八萬里然其隆高相從其相去八萬里冬至之日雖在外衡常出極下地上二萬里天地隆高高列外衡六萬里冬至之日雖在外衡其相望爲平地直常出地北極下地上二萬里言日月不相障蔽故能揚光於晝納明於夜故日兆月日者陽之精譬猶火光月者隂之精譬猶水光月含影故月光生於日之所照魄生於日之所蔽當日即光盈就日即眀盡月禀日光而成形兆故云日兆月也月光乃出故成明月待日然後能舒其光以成其眀星辰乃得行列靈憲曰衆星𬒳曜因水火轉光故能成其行列是故秋分以徃到冬至三光之精微以成其道遠日從中衡徃至外衡其徑日遠以其相遠故光微不言從冬至到春分者俱在中衡之外其同可知此天地隂陽之性自然也自然如此故曰性也欲知北極樞璿周四極極中不動璿璣也言北極璿璣周旋四至極至也常以夏至夜半時北極南游所極游在樞南之所至冬至夜半時北游所極游在樞北之所至冬至日加酉之時西游所極游在樞西之所至日加卯之時東游所極游在樞東之所至此北極璿璣四游北極游常近冬至而言夏至夜半者極見冬至夜半極不見也正北極璿璣之中正北天之中正極之所游極處璿璣之中天心之正故曰璿璣也冬至日加酉之時立八尺表以繩繫表顚希望北極中大星引繩致地而識之顚首希仰致至也識之者所望大星表首及繩至地參相直而識之也又到旦明日加卯之時復引繩希望之首及繩致地而識其端相去二尺三寸日加卯酉之時望至地之相去子也故東西極二萬三千里影寸千里故爲東西所致之里數也其兩端相去正東西以繩至地所謂兩端相直爲東西之正也中折之以指表正南北所識兩端之中與表爲南北之正加此時者皆以漏揆度之此東西南北之時冬至日加卯酉者北極之正東西日不見矣以漏度之者一日一夜百刻從半夜至日中從日中至夜半無冬夏常各五十刻中分之得二十五刻加極卯酉之時揆亦度也其繩致地所識去表丈三寸故天之中去周十萬三千里北極東西之時與天中齊故以所望表勾爲天之去周之里數何以知其南北極之時以冬至夜半北游所極也北過天中萬一千五百里以夏至南游所極不及天中萬一千五百里此皆以繩繫表顚而希望之北極至地所識丈一尺四寸半故去周十二萬四千五百里過天中萬一千五百里其南極至地所識九尺一寸半故去周九萬一千五百里其南不及天中萬一千五百里此璿璣四極南北過不及之法東西南北之正勾以表爲股以影爲勾繩至地所亦加矩中徑二萬六千六百三十二里有竒法列八十一萬里以周東西七十八萬三千三百六十七里有竒減之餘二萬六千六百三十三里取一里破爲一百五十六萬六千七百三十五分減一十四萬三千三百一十一餘一百四十二萬三千四百二十四即徑東西二萬六千六百三十二里一百五十六萬六千七百三十五分里之一百四十二萬三千四百二十四周去極十萬三千里日去人十六萬七千里夏至去周一萬六千里夏至日道徑二十三萬八千里周七十一萬四千里春秋分日道徑三十五萬七千里周一百七萬一千里冬至日道徑四十七萬六千里周一百四十二萬八千里日光四極八十一萬里周二百四十三萬里從周南三十萬二千里影言正勾者四方之影皆正而定也璿璣徑二萬三千里周六萬九千里此陽絶隂彰故不生萬物春秋分謂之隂陽之中而日光所照適至璿璣之徑爲陽絶隂彰故萬物不復生也其術曰立正勾定之正四方之法也以日始出立表而識其晷日入復識其晷晷之兩端相直者正東西也中折之指表者正南北也極下不生萬物何以知之以何法知之也冬至之日去夏至十一萬九千里萬物盡死夏至之日去北極十一萬九千里是以知極下不生萬物北極左右夏有不釋之氷氷凍不解是以推之夏至之日外衡之下爲冬矣萬物當死此日遠近爲冬夏非隂陽之氣爽或疑焉春分秋分日在中衡春分以徃日益北五萬九千五百里而夏至秋分以徃日益南五萬九千五百里而冬至并冬至夏至相去十一萬九千里以徃日益北近中衡以徃日益南逺中衡中衡去周七萬五千五百里影七尺五寸五分中衡左右冬有不死之草夏長之類此欲以内衡之外外衡之內常爲夏也然其修廣爽未之前聞此陽彰隂微故萬物不死五穀一歳再熟近日陽多農再熟凡北極之左右物有朝生暮獲獲疑作穫謂葶藶薺麥冬生之類北極之下從春分至秋分爲晝從秋分至春分爲夜物有朝生暮獲者亦有春芻而秋熟然其所育皆是周地冬生之類薺麥之属言左右者不在璿璣二萬三千里之內也此陽微隂彰故無夏長之類立二十八宿以周天曆度之法以用也列二十八宿之度用周天術曰倍正南方倍猶背也正南方者二極之正南北也以正勾定之正勾之法日出入識其晷晷兩端相直者正東西中折之以指表正南北即平地徑二十一歩周六十三歩令其平矩以水正如定水之平故曰平矩以水正也則位徑一百二十一尺七寸五分因而三之爲三百六十五尺四分尺之一徑一百二十一尺七寸五分周三百六十五尺二寸五分者四分之一而或言一百二十尺舉其全數以應周天三百六十五度四分度之一審定分之無令有纎㣲所分平地周一尺爲一度二寸五分爲四分度之一其令審定不欲使有細小之差也纎微細分也臣鸞曰求一百二十一尺七寸五分因而三之爲三百六十五度四分度之一法列徑一百二十一尺七寸五分以三乘得三百六十五尺二寸五分二寸五分者即四分之一此即周天三百六十五度四分度之一分度以定則正督經緯而四分之一合各九十一度十六分度之五南北爲經東西爲緯督亦通尺周天四分之一又以四乘分母以法除之臣鸞曰求分度以定四分之一合各九十一度十六分度之五法列周天三百六十五度以四分度之一而通分内之五法千四百六十一爲實更以四乘分母得十六爲法除之得九十一不盡五即是各九十一度十六分度之五也於是圓定而正分所圓爲天度又四分之皆定而正則立表正南北之中央以繩繫顛希望牽牛中央星之中引繩至經緯之交以望之星與表繩參相直也則復望須女之星先至者復候須女中則當以繩望之如復以表繩希望須女先至定中須女之先至者又復如上引繩至經緯之交以望之即以一游儀希望牽牛中央星出中正表西幾何度游儀亦表也游儀移望星爲正知星出中正之表西幾何度故曰游儀各如游儀所至之尺爲度數所游分圓周一尺應天一度故以游儀所至尺數爲度游在於八尺之上故知牽牛八度須女中而望牽牛游在八尺之上故牽牛爲八度其次星放此以盡二十八宿度則之矣皆如此上法定立周度者周天之度各以其所先至游儀度上二十八宿不以一星爲體皆以先至之星爲正之度車輻引繩就中央之正以爲轂則正矣以經緯之交爲轂以圓度爲輻知一宿得㡬何度則引繩如輻湊轂爲正望星定度皆以方爲正南知二十八宿爲幾何度然後環而布之也日所以入亦以周定之亦同望星之周欲知日之出入出入二十八宿東西南北面之宿列置各應其方立表望之知日出入何宿從出入徑幾何度即以三百六十五度四分度之一而各置二十八宿以二十八宿列置地所圓周之度使四面之宿各應其方以東井夜半中牽牛之𥘉臨子之中東井牽牛相對之宿也東井臨午則牽牛臨於子也東井出中正表西三十度十六分度之七而臨未之中牽牛𥘉亦當臨丑之中分周天之度爲十二位而十二辰各當其一所應十二月從午至未三十度十六分度之七未與丑相對而東井牽牛之所居分之法巳陳於上矣臣鸞曰求東井出中正表西三十度十六分度之七法先通周天得一千四百六十一爲實以位法十二乘周天分母以得四十八爲法除實得三十度不盡二十一更副置法實等數平於三約不盡二十一得七約法四十八得十六即位三十度一十六分度之七於是天與地恊恊合也置東井牽牛使居丑未相對則天之列宿與地所爲圖周相應合得之矣乃以置周二十八宿從東井牽牛所居以置十二位焉置以定乃復置周度之中央立正表置周度之中央者經緯之交也以冬至夏至之日以望日始出也立一游儀於度上以望中央表之晷從日所出度上立一游儀皆望中表之晷所以然者當矅不復當日得以覘之也晷參正則日所出之宿度游儀與中央表及晷參相直游儀之下即所出合宿度日入放此此日出法求之牽牛去北極百一十五度千六百九十五里二十一歩千四百六十一分歩之八百一十九牽牛冬至日所在之宿於外衡者與極相去之度數術曰置外衡去北極樞二十三萬八千里除璿璣萬一千五百里北極常近牽牛爲樞過極萬一千五百里此求去極故以除之其不除者二十二萬六千五百里以爲實以三百乘之里爲歩以周天分一千四百六十一乘歩分內衡之度以周天分爲法法有分故以周天乘實齊同之得九百九十二億七千四百九十五萬以内衡一度數千九百五十四里二百四十七歩千四百六十一分歩之九百三十三以爲法如上乘内歩歩爲通分内子得八億五千六百八十萬實如法得一度以八億五千六百八十萬爲一度法不滿法求里歩上求度故以此次求里次求歩約之合三百得一以爲實上以三百乘里爲歩而求里故以三百約餘分爲里之實以千四百六十一分爲法得一里里歩皆以周天之分爲母求度當齊同法實等故乘以散之度以定當次求故還爲法不滿法者三之如法得百歩上以三百約之爲里之實此當以三乘之爲歩之實而言之者不欲轉法更以一位爲百實故從一位命爲百也不滿法者又上十之如法得一歩又復上之者便以一位爲一實故從一實爲一不滿法者以法命之位盡於一歩故以其法命餘爲殘分次放此次婁與角及東井皆如此也臣鸞曰求牽牛星去極法先列衡去極樞二十三萬八千里减極去樞心一萬一千五百里餘二十二萬六千五百里以三百乘里得六千七百九十五萬歩又以周天分一千四百六十一乘之得九百九十二億七千四百九十五萬歩爲實更副置内衡一度數一千九百五十四里二百四十七歩一千四百六十一分歩之九百三十三亦以三百乘一千九百五十四里爲歩内二百四十七歩得五十八萬六千四百四十七歩又以周天分母千四百六十一乘歩内子九百三十三得八億五千六百八十萬爲法以除實得一百一十五度不盡七億四千二百九十五萬去下法不用更以三百約餘分七億四千二百九十五萬得二百四十七萬六千五百爲實更以周天分千四百六十一除之得一千六百九十五里不盡一百五以三百乗之得三萬一千五百復以前法除之得二十一歩不盡八百一十九即牽牛去北極一百二十五度千六百九十五里二十一歩千四百六十一分歩之八百一十九婁與角去北極九十一度六百一十里二百六十四歩千四百六十一分歩之千二百九十六婁春分日所在之宿也角秋分日所在之宿也爲中衡也術曰置中衡去北極樞十七萬八千五百里以爲實不言加除者婁與角准北極在樞兩旁正與樞齊以婁角無差故便以去樞之數爲實如上乗里爲歩歩爲分得七百八十二億三千六百五十五萬以內衡一度數爲法實如法得一度不滿法者求里歩不滿法者以法命之臣鸞曰求婁與角去極法列中衡去極樞十七萬八千五百里以三百乗之得五千三百五十五萬歩又以周天分千四百六十一分乘之得七百八十二億三千六百五十五萬爲實以内衡一度數千九百五十四里二百四十七歩千四百六十一分歩之九百三十三亦以三百乘里内歩二百四十七得五十八萬六千四百四十七歩又以分毋千四百六十一分乗之内子得八億五千六百八十萬爲法以除實得九十一度不盡二億六千七百七十五萬以三百約之得八十九萬二千五百下法不用以周天分千四百六十一除之得六百一十里不盡千二百九十以三百乗之得三十八萬七千如前法除之得二百六十四歩不盡一千二百九十六即是婁與角去極九十一度六百一十里二百六十四歩千四百六十一分歩之千二百九十六東井去北極六十六度千四百八十一里一百五十五歩千四百六十一分歩之千二百四十五東井夏至日所在之宿爲內衡術曰置內衡去北極樞十一萬九千里加璿璣萬一千五百里北極游常近東井爲樞不及極萬一千五百里此求去極故加之得十三萬五百里以爲實如上乘里爲歩歩爲分得五百七十一億九千八百一十五萬分以內衡一度數爲法實如法得一度不滿法者求里歩不滿者以法命之臣鸞曰求東井去極法列内衡去極樞十一萬九千里加璿璣萬一千五百里得十三萬五百里以三百乘里爲歩復以分毋千四百六十一乘之得五百七十一億九千八百一十五萬爲實通分内衡一度數爲歩歩爲分得八億五千六百八十萬爲法以除實得六十六度不盡六億四千九百三十五萬以三百約之得二百一十六萬四千五百下法不用更以周天千四百六十一爲法除之得千四百八十一里不盡七百五十九以三百乘之得二十二萬七千七百復以周天分除之得一百五十五歩不盡一千二百四十五即是東井去北極六十六度千四百八十一里一百五十五歩千四百六十一分歩之一千二百四十五凡八節二十四氣氣損益九寸九分六分分之一冬至晷長一丈三尺五寸夏至晷長一尺六寸問次節損益寸數長短各幾何冬至晷長一丈三尺五寸小寒丈二尺五寸大寒丈一尺五寸一分立春丈五寸二分雨水九尺五寸二分啓蟄八尺五寸四分春分七尺五寸五分清明六尺五寸五分榖雨五尺五寸六分立夏四尺五寸七分小滿三尺五寸八分芒種二尺五寸九分夏至一尺六寸小暑二尺五寸九分大暑二尺五寸八分立秋四尺五寸七分處暑五尺五寸六分自露六尺五寸五分秋分七尺五寸五分寒露八尺五寸四分霜降九尺五寸三分立冬丈五寸二分小雪丈一尺五寸一分大雪丈二尺五寸凡爲八節二十四氣二至者寒暑之極二分者隂陽之和四立者生長収藏之始是爲八節節三氣三而八之故爲二十四氣損益九寸九分六分分之一損者减也破一分爲六分然後减之益者加也以小分滿六得一從分冬至夏至爲損益之始冬至晷長極當反短故爲損之始夏至晷短極當反長故爲益之始此爽之新術術曰置冬至晷以夏至晷减之餘爲實以十二爲法十二者半歳十二氣也爲法者一節益之法實如法得一寸不滿法者十之以法除之得一分求分故十之也不滿法者以法命之法與餘分皆半之也舊晷之術於理未當謂春秋分者隂陽晷等各七尺五寸五分故中衡去周七萬五千五百里按春分之影七尺五寸七百二十三分秋分之影七尺四寸二百六十二分差一寸四百六十一分以此推之是爲不等冬至至小寒多半日之影夏至至小暑少半日之影芒種至夏至多二日之影大雪至冬至多三日之影又半歳一百八十二日八分日之五而此用四分日之二率故一日得七百三十分寸之四百七十六非也節候不正十五日有二十二分日之七以一日之率十五日爲一節至令差錯不通尤甚易曰舊井無禽時舎也言法三十日實當改而舎之於是爽更爲新術以一氣率之使言約法易上下相通周而復始除紕繆臣鸞曰求二十四氣損益之法先置冬至影長丈三尺五寸以夏至影一尺六寸减之餘一丈一尺九寸上十之爲實以半歳十二爲法除之得九寸不盡十一復上十之如法而一得九分不盡二與法十二皆半之得六分之一即是氣損益法先置冬至影長丈三尺五寸以氣損益九寸九分六分分之一其破一分以爲六分减其餘即是小寒影長丈二尺五寸小分五餘悉依此法求益法置夏至影一尺六寸以九寸九分六分分之一増之小分滿六從大分一即是小暑二尺五寸九分小分一次氣倣此臣淳風等謹按此術本及趙君卿註求二十四氣影例損益九寸九分六分分之一以爲定率檢勘術註有所未通又按宋書曆志所載何承天元嘉曆影冬至一丈三尺小寒一丈二尺四寸八分大寒一丈一尺三寸四分立春九尺九寸一分雨水八尺二寸八分啓蟄六尺七寸二分春分五尺三寸九分清明四尺二寸五分穀雨三尺二寸五分立夏二尺五寸小滿一尺九寸七分芒種一尺九寸九分夏至一尺五寸小暑一尺六寸九分大暑一尺九寸七分立秋二尺五寸處暑三尺三寸五分白露四尺二寸五分秋分五尺三寸九分寒露六尺七寸二分霜降八尺二寸八分立冬九尺九寸一分小雪一丈一尺三寸四分大雪一丈二尺四寸八分司馬續漢志所載四分暦影亦與此相近至如祖冲之曆宋大明曆影與何承天雖有小差皆是量天實數讐校三曆足驗君卿所立率虚誕且周􁲼本文外衡下於天中六萬里而二十四氣率乃足平遷所以知者按望影之法日近影短日遠影長又以高下言之日高影短日卑影長夏至之日最近北又最高其影尺有五寸自此以後曰行漸遠向南天體又漸向下以及冬至冬至之日最近南居於外衡日最近下故日影一丈三尺此當毎歳差降有别不可均爲一槩設其升降之理今此又自冬至畢于芒種自夏至畢于大雪均差毎氣損九寸有竒是爲天體正平無高卑之異而日但南北均行又無升降之殊即無內衡高於外衡六萬里自相矛楯又按尚書考靈曜所陳格上格下里數及鄭註升降逺近雖有成䂓亦未臻理實欲求至當皆依天體高下遠近修䂓以定差數自霜降畢於立春升降差多南北差少自雨水畢於寒露南北差多升降差少依此推歩乃得其實然事渉渾儀與盖天相返月後天十三度十九分度之七月後天者月東行也此見日月與天俱西南游一日一夜天一周而月在昨宿之東故曰後天又曰章歳除章月加日周一日作率以一日所行爲一度周天之日爲天度術曰置章月二百三十五以章歳十九除之加日行一度得十三度十分九度之七此月一日行之數即後天之度及分臣鸞曰月後天十三度十九分度之七法列章月二百三十五以章歳十九除之得十二度加日行一度得十三度餘十九分度之七即月後天之度分小歳月不及故舍三百五十四度萬七千八百六十分度之六千六百一十二小歳者十二月爲一歳一歳之月十二月則有餘十三月復不足而言大小歳通閠月爲不及故舍亦猶後天也假令十一月朔旦冬至日月俱起牽牛之𥘉而月十二與日會此數月發牽牛所行之度也術曰置小歳三百五十四日九百四十分日之三百四十八小歳者除經歳十九分月之七以七乘周天分千四百六十一得萬二百二十七以减經歳之積分餘三十三萬三千一百八則小歳之積分也以九百四十分除之即得小歳之積日及分以月後天十三度十九分度之七乘之爲實通分内子爲二百五十四之乘者乘小歳積分也又以度分母乘日分母爲法實如法得積後天四千七百三十七度萬七千八百六十分度之六千六百一十三以月後天分乘小歳積分得八千四百六十萬九千四百三十二則積後天分也以度分母十九乘日分母九百四十得萬七千八百六十除之即得以周天三百六十五度萬七千八百六十分度之四千四百六十五除之此猶四分之一也約之即得當於齊同故細言之通分內子爲六百五十二萬三千三百六十五除積後天分得十二周天即去之其不足除者不足除者不及故舎之六百三十二萬九千五十二是也此月不及故舎之分度數他皆放此次至經月皆如此臣鸞曰求小歳月不及故舍法列經歳三百六十五日九百四十分日之二百三十五通分内子得三十四萬三千三百三十五是爲經歳之積分以十九分月之七以七乘周天分一千四百六十一得萬二百二十七以减經歳積分不盡三十三萬三千一百八小歳積分也以九百四十除之得三百五十四日不盡三百四十八還通分內子復得本積分三十三萬三千一百八更置月後天十三度十九分度之七通分內子得二百五十四以乘本積分得積後天分八千四百六十萬九千四百三十二爲實更列月後天分毋十九以乘日分母九百四十得萬七千八百六十爲法除之得積後天四千七百三十七度不盡六千六百一十二即是得四千七百三十七度萬七千八百六十分度之六千六百一十二還通分内子得本分八千四百六十萬九千四百三十二爲實更列周天三百六十五度萬七千八百六十分度之四千四百六十五即通分內子得六百五十二萬三千三百六十五以除實得十二下法不用餘分即不及故舎之分六百三十二萬九千五十二更以日月分毋相乘得萬七千八百六十爲法除分不及故舎之分六百三十二萬九千五十二得三百五十四度不盡六千六百一十二即不及故舍三百五十四度萬七千八百六十分度之六千六百一十二大歳月不及故舎十八度萬七千八百六十分度之萬一千六百二十八大歳者十三月爲一歳也術曰置大歳三百八十三日九百四十分日之八百四十七大歳者加經歳十九分月之十二以十二乘周天分千四百六十一得萬七千五百三十二以加經歳積分得三十六萬八百六十七則大歳之積分也以七百四十除之即得以月後天十三度十九分度之七乘之爲實又以度分母乘日分毋爲法實如法得積後天五千一百三十二度萬七千八百六十分度之二千六百九十八此月後天分乘大歳積分得九千一百六十六萬二百一十八則積後天分也以周天除之除積後天分得十四周天即去之其不足除者不足除者三十三萬三千一百八是也此月不及故舎之分度數臣鸞曰求大歳月不及故舎法列經歳三百六十五日九百四十分日之二百三十五通分内子得經積分三十四萬三千三百三十五更以十九分月之十二乘周天分千四百六十一得一萬七千五百三十二以經歳積分加大歳積分得三十六萬八百六十七爲實以九百四十除之得大歳三百八十三日九百四十分日之八百四十七還通分内子本分三十六萬八百六十七更列月後天十三度十九分度之七通分内子得二百五十四以乘本分得積後天分九千一百六十六萬二百一十八爲實以萬七千八百六十爲法除之得積後天度五千一百三十二不盡二千六百九十八即命分還通内子得本積後天分九千一百六十六萬二百一十八爲實以周天分六百五十二萬三千三百六十五爲法除實得十四周天之數餘以日月分母萬七千八百六十除之得大歳不及故舎十八度不盡萬一千六百二十八即以命分也經歳月不及故舍百三十四度萬七千八百六十分度之萬一百里經常也即十二月十九分月之七也術曰置經歳三百六十五日九百四十分日之二百三十五經歳者通十二月十九分月之七爲二百三十五乘周天千四百六十一得三十四萬三千三百三十五則經歳之積分又以周天分毋四乘二百三十五得九百四十爲法除之即得以月後天十三度十九分度之七乘之爲實又以度分母乘日分母爲法實如法得積後天四千八百八十二度萬七千八百六十分度之萬四千五百七十以月後天分乘經歳積分得八千七百二十萬七千九十則積後天之分以周天除之除積後天分得十三周天即去之其不足除者不足除者二百四十萬三千三百四十五是也此月不及故舎之分度數臣鸞曰求經歳月不及故舍法列十二月十九分月之七通分内子得二百三十五以乘周天分千四百六十一得三十四萬三千三百三十五即經歳分也以日分母四乘二百三十五得九百四十爲法以除得經歳三百六十五日不盡二百三十五即命分還通分内子即復本歳分三十四萬三千三百三十五更列通月後天度分二百五十四以乘經歳分得積後天分八千七百二十萬七千九十爲實更列萬七千八百六十除實得積後天度四千八百八十二不盡萬四千五百七十即命分還通分内子復本積後天分爲實以周天分六百五十二萬三千三百六十五除實得十三周天即去之餘分三百四十萬三千三百四十五以萬七千八百六十除之得不及故舎百三十四度不盡萬一百五即以命分也小月不及故舍二十二度萬七千八百六十分度之七千七百三十五小月者二十九日爲一月一月之二十九日則有餘三十日復不足而言大小者通其餘分術曰置小月二十九日小月者减經月之積分四百九十九餘二萬七千二百六十則小月之積也以九百四十除之即得以月後天十三度十九分度之七乘之爲實又以度分毋乘日分毋爲法實如法得積後天三百八十七度萬七千八百六十分度之萬二千二百二十以月後天乘小月積分得六百九十二萬四千四十則積後天之分也以周天分除之除積後天分得一周天而去之其不足除者不足除者四十萬六百七十五此月不及故舎之分度數臣鸞曰求小月不及故舎法置二十九日以九百四十乘之得二萬七千二百六十則小月之分也更列月後天十三度十九分度之七通分內子得二百五十四以乘小月分得六百九十二萬四千四十爲實以萬七千八百六十爲法除實得三百八十七度不盡萬二千二百二十以命分還通分內子得本實更列周天分六百五十二萬三千三百六十五除本實得一周天不盡四十萬六百七十五即不及故舎之分又以萬九千八百六十除不及故舎之分得二十二度不盡七千七百三十五即以命分大月不及故舎三十五度萬七千八百六十分度之萬四千三百三十五大月者三十日爲一月也術曰置大月三十日大月加經積分四百四十一得二萬八千二百則大月之積分也以九百四十除之即得以月後天十三度十九分度之七乘之爲實又以度分毋乘日分毋爲法實如法得積後天四百一度萬七千八百六十分度之九百四十以月後天分乘大月積分七百一十六萬二千八百則積後天之分也以周天除之除積後天分得一周天即去之其不足除者不足除者六十三萬九千四百三十五是也此月不及故舎之分度數臣鸞曰求大月不及故舎法置三十日以九百四十乘之得二萬八千二百以後天分二百五十四乘之得七百一十六萬二千八百爲實以萬七千八百六十爲法以除實得四百一度不盡九百四十即以命分還通分内子復本實更以周天六百五十二萬三千三百六十五爲法除本實得一周餘不足除積六十三萬九千四百三十五分以萬七千八百六十爲法以除實得大月不及故舎三十五度不盡萬四千三百三十五即命分也經月不及故舎二十九度萬七千八百六十分度之九千四百八十一經常也常月者一月月與日合數術曰置經月二十九日九百四十分日之四百九十九經月者以十九乘周天分一千四百六十一得二萬七千七百五十九則經月之積以九百四十除之即得以月後天十三度十九分度之七乘之爲實又以度分母乘日分母爲法實如法得積後天三百九十四度萬七千八百六十分度之萬三千九百四十六以月後天分乘經月積分得七百五萬七百八十六則積後天之分以周天除之除積後天分得一周天即去之其不足除者不足除者五十二萬七千四百二十一是也此月不及故舎之分度數臣鸞曰求經月不及故舎法以十九乘周天分千四百六十一得二萬七千七百五十九即經月積分以九百四十除積分得經月二十九日九百四十分日之四百九十九還通分内子得本經月積分以後天分乘本積分得七百五萬七百八十六即後天之積分更以萬七千八百六十除之得積後天三百九十四度不盡萬三千九百四十六即以命分還通分内子得本後天積分爲實以周天六百五十二萬三千三百六十五除之得一周餘分五十二萬七千四百二十一即不及故舎之分以一萬七千八百六十除之得經月不及故舎二十九度不盡九千四百八十一即以命分冬至晝極短日出辰而入申如上日之分入何宿法分十二辰於地所圓之周舎相去三十度十六分度之七子午居南北卯酉居東西日出入時立一游儀以望中央表之晷游儀之下即日出入陽照三不覆九陽日也覆猶徧也照三者南三辰已午未東西相當正南方日出入相當不覆三辰爲正南方夏至晝極長日出寅而入戍陽照九不覆三不覆三者北方三辰亥子丑冬至日出入之三辰屬晝晝夜互見是出入三辰分爲晝夜各半明矣考靈曜曰分周天爲三十六頭頭有十度九十六分度之十四長日分於寅行二十四頭入於戍行十二頭短日分於辰行十二頭入於申行二十四頭此之謂也東西相當正北方出入相當不覆三辰爲北方日出左而入右南北行聖人南面而治天下故以東爲左西爲右日冬至從南而北夏至從北而南故曰南北行故冬至從坎陽在子日出巽而入坤見日光少故曰寒冬至十一月斗建子位在北方故曰從坎坎亦北也陽氣所始故曰在子巽東南坤西南日見少晷陽照三不覆九也夏至從離隂在午日出艮而入乾見日光多故曰暑夏至五月斗建午位在南方故曰在午艮東北乾西北日見多晷陽照九不覆三也日月失度而寒暑相姦考靈曜曰在璿璣玉衡以齊七政璿璣未中而星中是急急則日過其度不及其宿璿璣玉衡中而星未中是舒舒則日不及其度夜月過其宿璿璣中而星中是周周則風雨時風雨時則草木蕃盛而百穀熟故書曰急常寒若舒常燠若急舒不調是失度寒暑不時卽相姦徃者詘來者信也故屈信相感從夏至南往日益短故曰詘從冬至北來日益長故曰信言來往相推詘信相感更衰代盛此天之常道易曰日徃則月來月徃則日來日月相推而明生焉寒徃則暑來暑徃則寒來寒暑相推而歳成焉徃者詘也來者信也詘信相感而利生焉此之謂也故冬至之後日右行夏至之後日左行左者徃右者來冬至日出從辰來北故曰右行夏至日出從寅徃南故曰左行故月與日合爲一月從合至合則爲一月日復日爲一日從旦至旦則爲一日日復星爲一歲冬至日出在牽牛從牽牛周牽牛則爲一歲也外衡冬至日在牽牛内衡夏至日在東井六氣復返皆謂中氣中氣月中也言日月徃來中氣各六傳曰先王之正時履端於始舉正於中歸餘於終謂中氣也隂陽之數日月之法謂隂陽之度數日月之法十九歲爲一章章條也言閏餘盡爲法章條也乾象曰辰爲歲中以御朔之月而納焉朔爲章中除朔爲章月月差爲閏臣鸞曰歲中除章中爲章歳求餘法置中氣相去三十日十六分日之七通分內子得四百八十七又置從朔至朔一月之日二十九九百四十分日之四百九十九通之得二萬七千七百五十九二者法異當同之者以中氣分母十六乘朔分得四十四萬四千一百四十四變爲中氣積分也以朔分母九百四十乘中氣分得四十五萬七千七百八十爲朔日積分以少減多求等數平之得一千九百四十八爲法除中氣積得二百二十八卽章中也更以一千九百四十八除朔積分得二百三十五卽章月也章月與章中差七即一章之閏更置二百二十八以歲中十二除之得十九爲章歲也更置章月二百三十五以章歲十九除之得十二月十九分月之七即一年之月也四章爲一蔀七十六歲蔀之言齊同日月之分爲一蔀也一歲之月十二月十九分月之七通分內子得二百三十五一歲之日三百六十五日四分日之一通之得一千四百六十一分母不同則子不齊當互乘之以齊同之者以日分母四乘月分得九百四十卽一蔀之月以月分母十九乘日分得二萬七千七百五十九即一蔀之日以日月分母相乘得七十六得一蔀之歲以一歲之月除蔀月得七十六歲又以一歲之日除蔀日亦得七十六矣歲月餘旣終日分又盡衆殘齊合羣數畢滿故謂之蔀臣鸞曰求蔀法列章歲十九以四乘之得一蔀七十六歲求一蔀之月法十二月十九分月之七通分内子得二百三十五即月分也更列一歲三百六十五日四分日之一通分内子得一千四百六十一以日分母四乘月分得九百四十即一蔀之月以月分母十九乘日分得二萬七千七百五十九卽一蔀之日以日分毋四乘月分母十九得七十六卽一蔀之歲更以月分母十九乘蔀月九百四十得萬七千八百六十爲實以十二月十九分月之七通分内子得二百三十五爲法以除實得七十六亦一蔀之歲也更列一蔀之日二萬七千七百五十九以分母四乘之得十一萬一千三十六爲實以周天分千四百六十一除之得一蔀之歲七十六也二十蔀爲一遂遂千五百二十歲遂者竟也言五行之德一終竟極日月辰終也乾鑿度曰至德之數先立金木水火土五凡各三百四歲五德運行日月開闢甲子爲蔀首七十六歲次得癸卯蔀七十六歲次壬午蔀七十六歲次辛酉蔀七十六歲凡三百四歲木德也主春生次庚子蔀七十六歲次已卯蔀七十六歲次戊午蔀七十六歲次丁酉蔀七十六歲凡三百四歲金德也主秋成次丙子蔀七十六歲次乙卯蔀七十六歲次甲午蔀七十六歲次癸酉蔀七十六歲凡三百四歲火德也主夏長次壬子蔀七十六歲次辛卯蔀七十六歲次庚午蔀七十六歲次巳酉蔀七十六歲凡三百四歲水德也主冬藏次戊子蔀七十六歲次丁卯蔀七十六歲次丙午蔀七十六歲次乙酉蔀七十六歲凡二百四歲土德也主致養其德四正子午卯酉而朝四時焉凡一千五百二十歲終一紀復甲子故謂之遂也求五德日名之法置一蔀者七十六歲德四蔀因而四之爲三百四歲以一歲三百六十五日四分日之一乘之爲十一萬一千三十六以六十去之餘三十六命甲子算外得庚子金德也求次德加三十六去之命如前則次德日也求算蔀名置一章歲數以周天分乘之得二萬七千七百五十九以六十去之餘三十九命以甲子算外得癸卯蔀求蔀加三十九滿六十去之命如前得次蔀臣鸞曰求遂法列一蔀七十六歲以二十乘之得千五百二十歲即以遂之歲求五德金木水火土法列一蔀七十六歲以周天分千四百六十一乘之得十一萬一千三十六卽以六十除之餘三十六命從甲子算外得庚子凡三百四歲主秋成金德也加三十六得七十二以六十除之餘十二命從甲子算外得丙子凡三百四歲火德主夏長次放此求蔀名列一章十九歲以周天分一千四百六十一歲乘之得二萬七千七百五十九以六十去之餘三十九命從甲子算外得癸卯蔀七十六歲復加三十九亦六十去之餘十八命亦起甲子算外次得壬午蔀次放此至甲子卽止之三遂爲一首首四千五百六十歲首始也言日月五星終而復始也考靈曜曰日月首甲子冬至日月五星俱起牽牛𥘉日月合若璧五星如聯珠青龍甲寅攝提格並四千五百六十歲積及𥘉故謂首也臣鸞曰求一首法列遂一千五百二十歲三之得一首四千五百六十歲也七首爲一極極三萬一千九百二十歲生數皆終萬物復始極終也言日月星辰弦望晦朔寒暑推移萬物生育皆復始故謂之極臣鸞曰求極先列一首四千五百六十以以七乘之得一極三萬一千九百二十歲也天以更元作紀曆元始作爲七紀法天數更始復爲法述之何以知天三百六十五度四分度之一而日行一度而月後天十三度十九分度之七二十九日九百四十分日之四百九十九爲一月十二月十九分月之七爲一歲非周􁲼本文蓋人問師之辭其欲知度之所分法術之所生耳周天除之除積後天分得一周卽棄之其不足除者如合朔古者包犧神農制作爲曆度元之始見三光未如其則三光日月星則法也日月列星未有分度則星之𥘉列謂二十八宿也日主晝月主夜晝夜爲一日日月俱起建星建六星在斗上也日月起建星謂十一月朔旦冬至日也爲曆術者度起牽牛前五度則建星其近也月度疾日度遲度日月所行之度也日月相逐於二十九日三十日間言日月二十九日則未合三十日復相過而日行天二十九度餘如九百四十分日之四百九十九未有定分未知餘分定幾何也於是三百六十五日南極影長明日反短以歲終日影反長故知之三百六十五日者三三百六十六日者一影四歲而後知差一日是爲四歲共一日故歲得四分日之一故知一歲三百六十五日四分日之一歲終也月積後天十三周又與百三十四度餘經數月後天之周故度求之餘者未知也言欲求之也無慮後天十三度十九分度之七未有定無慮者粗計也此巳得月後天數而言未有者求之意未有見故也於是日行天七十六周月行天千一十六周及合於建星月行一月則行過一周而與日合七十六歲九百四十周天所過復九百四十日七十六周并之得一千一十六爲一月後天率分盡度終復還及𥘉也臣鸞曰求於是日行天七十六周日行天千一十六周及合於建星法以九百四十周并七十六周得一千一十六周則日月氣朔合於建星置月行後天之數以日後天之數除之得一十三度十九分度之七則月一日行天之度以日度行率除月行率一日得月度幾何置月行率一千一十六爲實日行率七十六爲法實如法而一法及餘分皆四約之與乾象同歸而殊途義等而法異也復置七十六歲之積月置章歲之月二百三十五以四乘之得九百四十則蔀之積月也以七十六歲除之得十二月十九分月之七則一歲之月亦以四約法除分蔀歲除月與章歲除章月同置周天度數以十二月十九分月之七除之得二十九日九百四十分日之四百九十九則一月日之數通周天四分日之一爲千四百六十一通十二月十九分月之七爲二百三十五分母不同則子不齊當互乘以同齊之以十九乘千四百六十一爲二萬七千七百五十九以四乘二百三十五爲九百四十及以除之則月與日合之數臣鸞曰求日行一度法還置前一千一十六以七十六歲除之得十三度不盡二十八以求等平於四以四約餘得七約分得十九是十三度十九分度之七更列一章歲積月二百三十五以周天分母四乘之卽一蔀月九百四十亦以七十六歲除之得一歲之十二月十九分月之七餘分及法並以四約更通周天得千四百六十一復通十二月十九分月之七得二百三十五分母不同互乘之以月分母十九乘日分得二萬七千七百五十九以日分母四乘月分得九百四十除之二萬七千七百五十九得二十九日九百四十分日之四百九十九而月與日合此其數也周􁲼算經卷下"}
