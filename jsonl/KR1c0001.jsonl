{"id": "KR1c0001_001", "series": "KR1c0001", "text": "** 1 國風周南第一\n\n1《關雎》\n\n《關雎》、\n后妃之德也、\n《風》之始也，\n所以風天下而正夫婦也。\n故用之鄉人焉，\n用之邦國焉。\n《風》、\n風也、\n教也。\n風以動之，\n教以化之。\n詩者、\n志之所之也。\n在心為志，\n發言為詩。\n情動於中而形於言，\n言之不足故嗟歎之，\n嗟歎之不足故永歌之。\n永歌之不足，\n不知手之舞之足之蹈之也。\n情發於聲，\n聲成文謂之音。\n治世之音安以樂，\n其政和。\n亂世之音怨以怒，\n其政乖。\n亡國之音哀以思，\n其民困。\n故正得失，\n動天地，\n感鬼神，\n莫近於詩。\n先王以是經夫婦，\n成孝敬，\n厚人倫，\n美教化，\n移風俗。\n故《詩》有六義焉，\n一曰風，\n二曰賦，\n三曰比，\n四曰興，\n五曰雅，\n六曰頌。\n上以風化下，\n下以風刺上，\n主文而譎諫，\n言之者無罪，\n聞之者足以戒，\n故曰《風》。\n至于王道衰，\n禮義廢，\n政教失，\n國異政，\n家殊俗，\n而《變風》、\n《變雅》作矣。\n國史明乎得失之迹，\n傷人倫之廢，\n哀刑政之苛，\n吟詠情性以風其上，\n達於事變而懷其舊俗者也。\n故《變風》發乎情，\n止乎禮義。\n發乎情，\n民之性也。\n止乎禮義，\n先王之澤也。\n是以一國之事、\n繫一人之本謂之《風》，\n言天下之事、\n形四方之風謂之《雅》。\n雅者、\n正也，\n言王政之所由廢興也。\n政有小大，\n故有《小雅》焉，\n有《大雅》焉。\n《頌》者、\n美盛德之形容，\n以其成功告於神明者也。\n是謂四始，\n《詩》之至也。\n然則《關雎》、\n《麟趾》之化，\n王者之《風》，\n故繫之周公。\n南、言化自北而南也。\n《鵲巢》、\n《騶虞》之德，\n諸侯之風也，\n先王之所以教，\n故繫之召公。\n《周南》、\n《召南》，\n正始之道，\n王化之基。\n是以《關雎》樂得淑女以配君子，\n憂在進賢不淫其色；\n哀窈窕，\n思賢才，\n而無傷善之心焉。\n是《關雎》之義也。\n\n關關雎鳩，\n在河之洲。\n窈窕淑女，\n君子好逑！\n參差荇菜，\n左右流之。\n窈窕淑女，\n寤寐求之。\n求之不得，\n寤寐思服。\n悠哉悠哉！\n輾轉反側。\n\n參差荇菜，\n左右采之。\n窈窕淑女，\n琴瑟友之。\n\n參差荇菜，\n左右芼之。\n窈窕淑女，\n鍾鼓樂之。\n\n《關雎》五章，章四句。\n故言三章，\n一章章四句，\n二章章八句。\n\n2《葛覃》\n\n《葛覃》、\n后妃之本也。\n后妃在父母家，\n則志在於女功之事；\n躬儉節用，\n服澣濯之衣；\n尊敬師傅；\n則可以歸安父母，\n化天下以婦道也。\n\n葛之覃兮，\n施于中谷，\n維葉萋萋。\n黃鳥于飛，\n集于灌木，\n其鳴喈喈。\n\n葛之覃兮，\n施于中谷，\n維葉莫莫。\n是刈是濩，\n為絺為綌，\n服之無斁。\n\n言告師氏，\n言告言歸。\n薄汙我私，\n薄澣我衣。\n害澣害否？\n歸寧父母！\n《葛覃》三章，\n章六句。\n\n3《卷耳》\n\n《卷耳》、\n后妃之志也。\n又當輔佐君子，\n求賢審官。\n知臣下之勤勞，\n內有進賢之志，\n而無險詖私謁之心，\n朝夕思念，\n至於憂勤也。\n\n采采卷耳，\n不盈頃筐。\n嗟我懷人，\n寘彼周行。\n\n陟彼崔嵬，\n我馬虺隤。\n我姑酌彼金罍，\n維以不永懷！\n陟彼高岡，\n我馬玄黃。\n我姑酌彼兕觥，\n維以不永傷！\n陟彼砠矣，\n我馬瘏矣，\n我僕痡矣，\n云何吁矣！\n《卷耳》四章，章四句。\n\n4《樛木》\n\n《樛木》、\n后妃逮下也。\n言能逮下，\n而無嫉妬之心焉。\n\n南有樛木，\n葛藟纍之。\n樂只君子！\n福履綏之。\n\n南有樛木，\n葛藟荒之。\n樂只君子！\n福履將之。\n\n南有樛木，\n葛藟縈之。\n樂只君子！\n福履成之。\n\n《樛木》三章，章四句。\n\n5《螽斯》\n\n《螽斯》、\n后妃子孫眾多也。\n言若螽斯。\n不妬忌，\n則子孫眾多也。\n\n螽斯羽，\n詵詵兮。\n宜爾子孫，振振兮！\n螽斯羽，\n薨薨兮。\n宜爾子孫，繩繩兮。\n\n螽斯羽，\n揖揖兮。\n宜爾子孫，蟄蟄兮！\n《螽斯》三章，\n章四句。\n\n6《桃夭》\n\n《桃夭》、\n后妃之所致也。\n不妬忌，\n則男女以正，\n婚姻以時，國無鰥民\n\n也。\n\n桃之夭夭，\n灼灼其華。\n之子于歸，\n宜其室家。\n\n桃之夭夭，\n有蕡其實。\n之子于歸，\n宜其家室。\n\n桃之夭夭，\n其葉蓁蓁。\n之子于歸，\n宜其家人。\n\n《桃夭》三章，章四句。\n\n7《兔罝》\n\n《兔罝》、\n后妃之化也。\n《關雎》之化行，\n則莫不好德，\n賢人眾多也。\n\n肅肅兔罝，\n椓之丁丁。\n赳赳武夫，\n公侯干城。\n\n肅肅兔罝，\n施于中逵。\n赳赳武夫，\n公侯好仇。\n\n肅肅兔罝，\n施于中林。\n赳赳武夫，\n公侯腹心。\n\n《兔罝》三章，章四句。\n\n8《芣苢》\n\n《芣苢》、\n后妃之美也。\n和平，\n則婦人樂有子矣。\n\n采采芣苢，\n薄言采之。\n采采芣苢，\n薄言有之。\n\n采采芣苢，\n薄言掇之。\n采采芣苢，\n薄言捋之。\n\n采采芣苢，\n薄言袺之。\n采采芣苢，\n薄言襭之。\n\n《芣苢》三章，\n章四句。\n\n9《漢廣》\n\n《漢廣》、\n德廣所及也。\n文王之道被于南國，\n美化行乎江漢之域，\n無思犯禮，\n求而不可得也。\n\n南有喬木，\n不可休息。\n漢有游女，\n不可求思。\n漢之廣矣，\n不可泳思。\n江之永矣，\n不可方思。\n\n翹翹錯薪！\n言刈其楚。\n之子于歸？\n言秣其馬。\n漢之廣矣，\n不可泳思。\n江之永矣，\n不可方思。\n\n翹翹錯薪！\n言刈其蔞。\n之子于歸？\n言秣其駒。\n漢之廣矣，\n不可泳思。\n江之永矣，\n不可方思。\n\n《漢廣》三章，\n章八句。\n\n10《汝墳》\n\n《汝墳》、\n道化行也。\n文王之化行乎汝墳之國，婦人能\n\n閔其君子，\n猶勉之以正也。\n\n遵彼汝墳，\n伐其條枚。\n未見君子，\n惄如調飢！\n遵彼汝墳，\n伐其條肄。\n既見君子，\n不我遐棄？\n魴魚赬尾，\n王室如燬。\n雖則如燬，\n父母孔邇！\n《汝墳》三章，\n章四句。\n\n11《麟之趾》\n\n《麟之趾》、\n《關雎》之應也。\n《關雎》之化行，\n則天下無犯非禮。\n雖衰世之公子皆信厚如麟趾之時也。\n\n麟之趾，\n振振公子。\n于嗟麟兮！\n麟之定，\n振振公姓。\n于嗟麟兮！\n麟之角，\n振振公族。\n于嗟麟兮！\n《麟之趾》三章，\n章三句。\n\n周南之國十一篇，\n三十六章，\n百五十九句。\n\n"}
{"id": "KR1c0001_002", "series": "KR1c0001", "text": "\n** 2 國風召南第二\n12《鵲巢》\n《鵲巢》、\n夫人之德也。\n國君積行累功以致爵位，\n夫人起家而居有之，\n德如鳲鳩乃可以配焉。\n\n維鵲有巢，\n維鳩居之。\n之子于歸，\n百兩御之。\n\n維鵲有巢，\n維鳩方之。\n之子于歸，\n百兩將之。\n\n維鵲有巢，\n維鳩盈之。\n之子于歸，\n百兩成之。\n\n《鵲巢》三章，\n章四句。\n\n13《采蘩》\n\n《采蘩》、\n夫人不失職也。\n夫人可以奉祭祀，\n則不失職矣。\n\n于以采蘩？\n于沼于沚。\n于以用之？\n公侯之事。\n\n于以采蘩？\n于澗之中。\n于以用之？\n公侯之宮。\n\n被之僮僮，\n夙夜在公。\n被之祁祁，\n薄言還歸。\n\n《采蘩》三章，\n章四句。\n\n14《草蟲》\n\n《草蟲》、\n大夫妻能以禮自防也。\n\n喓喓草蟲，\n趯趯阜螽。\n未見君子，\n憂心忡忡。\n亦既見止，\n亦既覯止，\n我心則降！\n陟彼南山，\n言采其蕨。\n未見君子，\n憂心惙惙。\n亦既見止，\n亦既覯止，\n我心則說！\n陟彼南山，\n言采其薇。\n未見君子，\n我心傷悲。\n亦既見止，\n亦既覯止，\n我心則夷！\n《草蟲》三章，\n章七句。\n\n15《采蘋》\n\n《采蘋》、\n大夫妻能循法度也。\n能循法度，\n則可以承先祖、\n共祭祀矣。\n\n于以采蘋？\n南澗之濱。\n于以采藻？\n于彼行潦。\n\n于以盛之？\n維筐及筥。\n于以湘之？\n維錡及釜。\n\n于以奠之？\n宗室牖下。\n誰其尸之？\n有齊季女。\n\n《采蘋》三章，\n章四句。\n\n16《甘棠》\n\n《甘棠》、\n美召伯也。\n召伯之教，\n明於南國。\n\n蔽芾甘棠，\n勿翦勿伐。\n召伯所茇！\n蔽芾甘棠，\n勿翦勿敗。\n召伯所憩！\n蔽芾甘棠，\n勿翦勿拜。\n召伯所說！\n《甘棠》三章，\n章三句。\n\n17《行露》\n\n《行露》、召伯\n\n聽訟也。\n衰亂之俗微，\n貞信之教興，\n彊暴之男不能侵陵貞女也。\n\n厭浥行露。\n豈不夙夜？\n謂行多露！\n誰謂雀無角？\n何以穿我屋？\n誰謂女無家？\n何以速我獄？\n雖速我獄，\n室家不足！\n誰謂鼠無牙？\n何以穿我墉？\n誰謂女無家？\n何以速我訟？\n雖速我訟，\n亦不女從！\n《行露》三章，\n一章三句，\n二章章六句。\n\n18《羔羊》\n\n《羔羊》、\n《鵲巢》之功致也。\n召南之國，\n化文王之政，\n在位皆節儉正直，\n德如羔羊也。\n\n羔羊之皮，\n素絲五紽？\n退食自公，\n委蛇委蛇！\n羔羊之革，\n素絲五緎？\n委蛇委蛇，\n自公退食。\n\n羔羊之縫，\n素絲五總？\n委蛇委蛇，\n退食自公。\n--《羔羊》三章，\n章四句。\n\n19《殷其靁》\n\n《殷其靁》、\n勸以義也。召南\n\n之大夫遠行從政，\n不遑寧處，\n其室家能閔其勤勞，\n勸以義也。\n\n殷其靁，\n在南山之陽。\n何斯違斯，\n莫敢或遑？\n振振君子，\n歸哉歸哉！\n殷其靁，\n在南山之陽。\n何斯違斯，\n莫敢或遑！\n振振君子，\n歸哉、歸哉！\n\n殷其靁，\n在南山之側。\n何斯違斯，\n莫敢遑息？\n振振君子，\n歸哉歸哉！\n殷其靁，\n在南山之下。\n何斯違斯，\n莫或遑處？\n振振君子，\n歸哉歸哉！\n《殷其靁》三章，\n章六句。\n\n20《摽有梅》\n\n《摽有梅》、\n男女及時也。\n召南之國被文王之化，\n男女得以及時也。\n\n摽有梅，\n其實七兮。\n求我庶士，\n迨其吉兮！\n摽有梅，\n其實三兮。\n求我庶士，\n迨其今兮！\n摽有梅，\n頃筐塈之。\n求我庶士，\n迨其謂之！\n《摽有梅》三章，\n章四句。\n\n21《小星》\n\n《小星》、\n惠及下也。\n夫人無妬忌之行，\n惠及賤妾，\n進御於君，\n知其命有貴賤，\n能盡其心矣。\n\n嘒彼小星，\n三五在東。\n肅肅宵征，\n夙夜在公。\n寔命不同！\n嘒彼小星，\n維參與昴。\n肅肅宵征，\n抱衾與裯。\n寔命不猶！\n《小星》二章，\n章五句。\n\n22《江有汜》\n\n《江有汜》、\n美媵也。\n勤而無怨，\n嫡能悔過也。\n文王之時，\n江沱之間，\n有嫡不以其媵備數；\n媵遇勞而無怨，\n嫡亦自悔也。\n\n江有汜，\n之子歸，\n不我以。\n不我以？\n其後也悔！\n江有渚，\n之子歸，\n不我與。\n不我與？\n其後也處！\n江有沱，\n之子歸，\n不我過。\n不我過？\n其嘯也歌！\n《江有汜》三章，\n章五句。\n\n23《野有死麇》\n\n《野有死麇》、\n惡無禮也。\n天下大亂，\n彊暴相陵，\n遂成淫風。\n被文王之化，\n雖當亂世，\n猶惡無禮也。\n\n野有死麇，\n白茅苞之。\n有女懷春，\n吉士誘之。\n\n林有樸樕，\n野有死鹿，\n白茅純束。\n有女如玉！\n舒而脫脫兮！\n無感我帨兮！\n無使尨也吠！\n《野有死麇》三章，\n二章四句，\n一章三句。\n\n24《何彼襛矣》\n\n《何彼襛矣》、\n美王姬也。\n雖則王姬，\n亦下嫁於諸侯，\n車服不繫其夫，\n下王后一等，\n猶執婦道以成肅雝之德也。\n\n何彼襛矣？\n唐棣之華。\n曷不肅雝，\n王姬之車！\n何彼襛矣？\n華如桃李。\n平王之孫，\n齊侯之子！\n其釣維何？\n維絲伊緡。\n齊侯之子，\n平王之孫！《何彼襛矣》三章，章四句。\n\n25《騶虞》\n\n《騶虞》、\n《鵲巢》之應也。\n《鵲巢》之化行，\n人倫既正，\n朝廷既治，\n天下純被文王之化。\n則庶類蕃殖，\n蒐田以時。\n仁如騶虞，\n則王道成也。\n\n彼茁者葭，\n壹發五豝。\n于嗟乎騶虞！\n彼茁者蓬，\n壹發五豵。\n于嗟乎騶虞！《騶虞》二章，\n章三句。\n\n召南\n\n之國十四篇，\n四十章，\n百七十七句。\n\n"}
{"id": "KR1c0001_003", "series": "KR1c0001", "text": "** 3 國風邶風第三\n\n26《柏舟》\n\n《柏舟》、\n言仁而不遇也。\n衛頃公之時，\n仁人不遇，\n小人在側。\n\n汎彼柏舟，\n亦汎其流。\n耿耿不寐，\n如有隱憂。\n微我無酒，\n以敖以遊！\n我心匪鑒，\n不可以茹。\n亦有兄弟，\n不可以據。\n薄言往愬，\n逢彼之怒。\n\n我心匪石，\n不可轉也！\n我心匪席，\n不可卷也！\n威儀棣棣，\n不可選也！\n憂心悄悄，\n慍于群小。\n覯閔既多，\n受侮不少。\n靜言思之，\n寤辟有摽！\n日居月諸！\n胡迭而微？\n心之憂矣，\n如匪澣衣！\n靜言思之，\n不能奮飛！\n《柏舟》五章，\n章六句。\n\n27《綠衣》\n\n《綠衣》、\n衛莊姜傷己也。\n妾上僭，\n夫人失位，\n而作是詩也。\n\n綠兮衣兮，\n綠衣黃裏。\n心之憂矣，\n曷維其已？\n綠兮衣兮，\n綠衣黃裳。\n心之憂矣，\n曷維其亡？\n綠兮絲兮，\n女所治兮。\n我思古人，\n俾無訧兮！\n絺兮綌兮，\n淒其以風。\n我思古人，\n實獲我心！\n《綠衣》四章，\n章四句。\n\n28《燕燕》\n\n《燕燕》、\n衛莊姜送歸妾也。\n\n燕燕于飛，\n差池其羽。\n之子于歸，\n遠送于野。\n瞻望弗及，\n泣涕如雨！\n燕燕于飛，\n頡之頏之。\n之子于歸，\n遠于將之。\n瞻望弗及，\n佇立以泣！\n燕燕于飛，\n下上其音。\n之子于歸，\n遠送于南。\n瞻望弗及，\n實勞我心！\n仲氏任只！\n其心塞淵。\n終溫且惠，\n淑慎其身。\n先君之思，\n以勗寡人！\n\n《燕燕》四章，\n章六句。\n\n29《日月》《日月》、衛莊\n姜傷己也。\n遭州吁之難，\n傷己不見荅於先君，\n以至困窮之詩也。\n\n日居月諸！\n照臨下土。\n乃如之人兮！\n逝不古處。\n胡能有定？\n寧不我顧！\n日居月諸！\n下土是冒。\n乃如之人兮！\n逝不相好。\n胡能有定？\n寧不我報！\n日居月諸！\n出自東方。\n乃如之人兮！\n德音無良。\n胡能有定？\n俾也可忘！\n日居月諸！\n東方自出。\n父兮母兮！\n畜我不卒。\n胡能有定？\n報我不述！\n《日月》四章，\n章六句。\n\n30《終風》\n\n《終風》、\n衛莊姜傷己也。\n遭州吁之暴，\n見侮慢而不能正也。\n\n終風且暴，\n顧我則笑。\n謔浪笑敖，\n中心是悼！\n終風且霾，\n惠然肯來。\n莫往莫來，\n悠悠我思！\n終風且曀，\n不日有曀。\n寤言不寐，\n願言則嚏！\n曀曀其陰，\n虺虺其靁。\n寤言不寐，\n願言則懷！《終風》四章，\n章四句。\n\n31《擊鼓》\n\n《擊鼓》、\n怨州吁也。\n衛州吁用兵暴亂，\n使公孫文仲將而平陳與宋，國人怨\n\n其勇而無禮也。\n\n擊鼓其鏜！\n踊躍用兵。\n土國城漕，\n我獨南行！\n從孫子仲，\n平陳與宋。\n不我以歸，\n憂心有忡！\n爰居爰處，\n爰喪其馬。\n于以求之？\n于林之下。\n死生契闊，\n與子成說！\n執子之手，\n與子偕老！\n于嗟闊兮，\n不我活兮！\n于嗟洵兮，\n不我信兮！《擊鼓》五章，\n章四句。\n\n32《凱風》\n\n《凱風》、\n美孝子也。\n衛之淫風流行，\n雖有七子之母，\n猶不能安其室。\n故美七子能盡其孝道，\n以慰其母心而成其志爾。\n\n凱風自南，\n吹彼棘心。\n棘心夭夭，\n母氏劬勞！\n凱風自南，\n吹彼棘薪。\n母氏聖善，\n我無令人！\n爰有寒泉，\n在浚之下。\n有子七人，\n母氏勞苦！\n睍睆黃鳥，\n載好其音。\n有子七人，\n莫慰母心！\n《凱風》四章，\n章四句。\n\n33《雄雉》\n\n《雄雉》、\n刺衛宣公也。\n淫亂不恤國事。\n軍旅數起，\n大夫久役，\n男女怨曠，\n國人患之，\n而作是詩。\n\n雄雉于飛，\n泄泄其羽。\n我之懷矣！\n自詒伊阻！\n雄雉于飛，\n下上其音。\n展矣君子！\n實勞我心。\n\n瞻彼日月，\n悠悠我思。\n道之云遠，\n曷云能來？\n百爾君子，\n不知德行？\n不忮不求，\n何用不臧！\n《雄雉》四章，\n章四句。\n\n34《匏有苦葉》\n\n《匏有苦葉》、\n刺衛宣公也。\n公與夫人並為淫亂。\n\n匏有苦葉，\n濟有深涉。\n深則厲，淺則揭。\n\n有瀰濟盈，\n有鷕雉鳴。\n濟盈不濡軌，\n雉鳴求其牡。\n\n雝雝鳴鴈，\n旭日始旦。\n士如歸妻，\n迨冰未泮。\n\n招招舟子！\n人涉卬否。\n人涉卬否？\n卬須我友！《匏有苦葉》四章，\n章四句。\n\n35《谷風》\n\n《谷風》、\n刺夫婦失道也。\n衛人化其上，\n淫於新昏而棄其舊室，\n夫婦離絕，\n國俗傷敗焉。\n\n習習谷風！\n以陰以雨。\n黽勉同心，\n不宜有怒。\n采葑采菲，\n無以下體。\n德音莫違，\n及爾同死！\n行道遲遲，\n中心有違。\n不遠伊邇，\n薄送我畿。\n誰謂荼苦？\n其甘如薺。\n宴爾新昏，\n如兄如弟！\n涇以渭濁，\n湜湜其止。\n宴爾新昏，\n不我屑以。\n毋逝我梁，\n毋發我笱。\n我躬不閱，\n遑恤我後！\n就其深矣，\n方之舟之。\n就其淺矣，\n泳之游之。\n何有何亡，\n黽勉求之。\n凡民有喪，\n匍匐救之。\n\n不我能慉，\n反以我為讎。\n既阻我德，\n賈用不售。\n昔育恐育鞫，\n及爾顛覆。\n既生既育，\n比予于毒！\n我有旨蓄，\n亦以御冬。\n宴爾新昏，\n以我御窮。\n有洸有潰，\n既詒我肄。\n不念昔者，\n伊余來塈！\n《谷風》六章，\n章八句。\n\n36《式微》\n\n《式微》、\n黎侯寓于衛，\n其臣勸以歸也。\n\n式微\n式微！\n胡不歸？\n微君之故，\n胡為乎中露？\n式微\n式微！\n胡不歸？\n微君之躬，\n胡為乎泥中？\n《式微》二章，\n章四句。\n\n37《旄丘》\n\n《旄丘》、\n責衛伯也。\n狄人迫逐黎侯，\n黎侯寓于衛，\n衛不能脩方伯連率之職，\n黎之臣子以責於衛也。\n\n旄丘之葛兮，\n何誕之節兮？\n叔兮伯兮，\n何多日也？\n何其處也？\n必有與也。\n何其久也？\n必有以也。\n\n狐裘蒙戎，\n匪車不東。\n叔兮伯兮，\n靡所與同。\n\n瑣兮尾兮，\n流離之子！\n叔兮伯兮，\n褎如充耳！\n《旄丘》四章，\n章四句。\n\n38《簡兮》\n\n《簡兮》、\n刺不用賢也。\n衛之賢者仕於泠官，\n皆可以承事王者也。\n\n簡兮簡兮！\n方將《萬舞》。\n日之方中，\n在前上處。\n\n碩人俁俁，\n公庭《萬舞》。\n有力如虎，\n執轡如組。\n\n左手執籥，\n右手秉翟。\n赫如渥赭，\n公言錫爵。\n\n山有榛，\n隰有苓。\n云誰之思？\n西方美人。\n彼美人兮，\n西方之人兮！\n《簡兮》三章，\n章六句。\n\n39《泉水》\n\n《泉水》、\n衛女思歸也。\n嫁於諸侯，\n父母終，\n思歸寧而不得，\n故作是詩以自見也。\n\n毖彼泉水，\n亦流于淇。\n有懷于衛，\n靡日不思。\n孌彼諸姬，\n聊與之謀。\n\n出宿于泲？\n飲餞于禰？\n女子有行，\n遠父母兄弟。\n問我諸姑，\n遂及伯姊。\n\n出宿于干？\n飲餞于言？\n載脂載舝，\n還車言邁。\n遄臻于衛，\n不瑕有害？\n我思肥泉，\n茲之永歎。\n思須與漕，\n我心悠悠。\n駕言出遊，\n以寫我憂！\n《泉水》四章，\n章六句。\n\n40《北門》\n\n《北門》、\n刺仕不得志也。\n言衛之忠臣不得其志爾。\n\n出自北門，\n憂心殷殷。\n終窶且貧，\n莫知我艱。\n已焉哉！\n天實為之，\n謂之何哉？\n王事適我，\n政事一埤益我。\n我入自外，\n室人交徧讁我。\n已焉哉！\n天實為之，\n謂之何哉？\n王事敦我，\n政事一埤遺我。\n我入自外，\n室人交徧摧我。\n已焉哉！\n天實為之，\n謂之何哉？《北門》三章，\n章七句。\n\n41《北風》\n\n《北風》、\n刺虐也。\n衛國並為威虐，\n百姓不親，\n莫不相攜持而去焉。\n\n北風其涼，\n雨雪其雱。\n惠而好我，\n攜手同行。\n其虛其邪？\n既亟只且！\n北風其喈，\n雨雪其霏。\n惠而好我，\n攜手同歸。\n其虛其邪？\n既亟只且！\n莫赤匪狐，\n莫黑匪烏。\n惠而好我，\n攜手同車。\n其虛其邪？\n既亟只且！\n《北風》三章，\n章六句。\n\n42《靜女》\n\n《靜女》、\n刺時也。\n衛君無道，\n夫人無德。\n\n靜女其姝，\n俟我於城隅。\n愛而不見，\n搔首踟躕。\n\n靜女其孌，\n貽我彤管。\n彤管有煒，\n說懌女美。\n\n自牧歸荑，\n洵美且異。\n匪女之為美，\n美人之貽！\n《靜女》三章，\n章四句。\n\n43《新臺》\n\n《新臺》、\n刺衛宣公也。\n納伋之妻，\n作新臺于河上而要之，\n國人惡之而作是詩也。\n\n新臺有泚，\n河水瀰瀰。\n燕婉之求，\n籧篨不鮮！\n新臺有洒，\n河水浼浼。\n燕婉之求，\n籧篨不殄！\n魚網之設。\n鴻則離之。\n燕婉之求，\n得此戚施！\n《新臺》三章，\n章四句。\n\n44《二子乘舟》\n\n《二子乘舟》、\n思伋、\n壽也。\n衛宣公之二子爭相為死，\n國人傷而思之，\n作是詩也。\n\n二子乘舟，\n汎汎其景。\n願言思子：\n中心養養！\n二子乘舟，\n汎汎其逝。\n願言思子：\n不瑕有害？\n《二子乘舟》二章，\n章四句。\n\n邶國十九篇，\n七十一章，\n三百六十三句。\n\n"}
{"id": "KR1c0001_004", "series": "KR1c0001", "text": "** 4 國風鄘風第四\n\n45《柏舟》\n\n《柏舟》、\n共姜自誓也。\n衛世子共伯蚤死，\n其妻守義，\n父母欲奪而嫁之，\n誓而弗許，\n故作是詩以絕之。\n\n汎彼柏舟，\n在彼中河。\n髧彼兩髦，\n實維我儀。\n之死矢靡它。\n母也天只，\n不諒人只！\n汎彼柏舟，\n在彼河側。\n髧彼兩髦，\n實維我特。\n之死矢靡慝。\n母也天只！\n不諒人只！《柏舟》二章，\n章七句。\n\n46《牆有茨》\n\n《牆有茨》、\n衛人刺其上也。\n公子頑通乎君母，國人疾\n\n之而不可道也。\n\n牆有茨，\n不可埽也。\n中冓之言，\n不可道也。\n所可道也，\n言之醜也。\n\n牆有茨，\n不可襄也。\n中冓之言，\n不可詳也。\n所可詳也，\n言之長也。\n\n牆有茨，\n不可束也。\n中冓之言，\n不可讀也。\n所可讀也，\n言之辱也。\n《牆有茨》三章，\n\n章六句。\n\n47《君子偕老》\n\n《君子偕老》、\n刺衛夫人也。\n夫人淫亂，\n失事君子之道。\n故陳人君之德、\n服飾之盛，\n宜與君子偕老也。\n\n君子偕老！\n副笄六珈。\n委委佗佗，\n如山如河，\n象服是宜。\n子之不淑，\n云如之何！\n玼兮玼兮！\n其之翟也。\n鬒髮如雲，\n不屑髢也。\n玉之瑱也，\n象之揥也，\n揚且之晳也。\n胡然而天也！\n胡然而帝也！\n瑳兮瑳兮！\n其之展也。\n蒙彼縐絺，\n是紲袢也。\n子之清揚，\n揚且之顏也。\n展如之人兮，\n邦之媛也！\n《君子偕老》三章，\n一章七句，\n一章九句，\n一章八句。\n\n48《桑中》\n\n《桑中》、\n刺奔也。\n衛之公室淫亂，\n男女相奔，\n至于世族在位，\n相竊妻妾，\n期於幽遠。\n政散民流而不可止。\n\n爰采唐矣？\n沬之鄉矣。\n云誰之思？\n美孟姜矣！\n期我乎桑中，\n要我乎上宮，\n送我乎淇之上矣。\n\n爰采麥矣？\n沬之北矣。\n云誰之思？\n美孟弋矣。\n期我乎桑中，\n要我乎上宮，\n送我乎淇之上矣。\n\n爰采葑矣？\n沬之東矣。\n云誰之思？\n美孟庸矣。\n期我乎桑中，\n要我乎上宮，\n送我乎淇之上矣。\n《桑中》三章，\n\n章七句。\n\n49《鶉之奔奔》\n\n《鶉之奔奔》、\n刺衛宣姜也。\n衛人以為宣姜鶉鵲之不若也。\n\n鶉之奔奔，\n鵲之彊彊。\n人之無良，\n我以為兄！\n鵲之彊彊，\n鶉之奔奔。\n人之無良，\n我以為君！《鶉之奔奔》二章，\n章四句。\n\n50《定之方中》\n\n《定之方中》、\n美衛文公也。\n衛為狄所滅，\n東徙渡河，\n野處漕邑，\n齊桓公攘戎狄而封之。\n文公徙居楚丘，\n始建城市而營宮室，\n得其時制，\n百姓說之，國家殷富焉。\n\n定之方中，\n作于楚宮。\n揆之以日，\n作于楚室。\n樹之榛栗，\n椅桐梓漆，\n爰伐琴瑟。\n\n升彼虛矣，\n以望楚矣。\n望楚與堂，\n景山與京，\n降觀于桑。\n卜云其吉，\n終然允臧。\n\n靈雨既零，\n命彼倌人：\n星言夙駕，\n說于桑田。\n匪直也人，\n秉心塞淵，\nO4騋牝三千！《定之方中》三章，\n章七句。\n\n51《蝃蝀》\n\n《蝃蝀》、\n止奔也。\n衛文公能以道化其民，\n淫奔之恥、國人不齒也。\n\n蝃蝀在東，\n莫之敢指。\n女子有行，\n遠父母兄弟。\n\n朝隮于西，\n崇朝其雨？\n女子有行，\n遠兄弟父母。\n\n乃如之人也！\n懷昏姻也！\n大無信也！\n不知命也！《蝃蝀》三章，\n\n章四句。\n\n52《相鼠》\n\n《相鼠》、\n刺無禮也。\n衛文公能正其群臣；\n而刺在位承先君之化，\n無禮儀也。\n\n相鼠有皮，\n人而無儀。\n人而無儀，\n不死何為？\n相鼠有齒，\n人而無止。\n人而無止，\n不死何俟？\n相鼠有體，\n人而無禮。\n人而無禮，\n胡不遄死？《相鼠》三章，\n\n章四句。\n\n53《干旄》\n\n《干旄》、\n美好善也。\n衛文公臣子多好善，\n賢者樂告以善道也。\n\n孑孑干旄，\n在浚之郊。\n素絲紕之，\n良馬四之。\n彼姝者子，\n何以畀之！\n孑孑干旟，\n在浚之都。\n素絲組之，\n良馬五之。\n彼姝者子，\n何以予之！\n孑孑干旌，\n在浚之城。\n素絲祝之，\n良馬六之。\n彼姝者子，\n何以告之！\n《干旄》三章，\n章六句。\n\n54《載馳》\n\n《載馳》、\n許穆夫人作也。\n閔其宗國顛覆，\n自傷不能救也。\n衛懿公為狄人所滅，\n國人分散，\n露於漕邑。\n許穆夫人閔衛之亡，\n傷許之小，\n力不能救；\n思歸唁其兄，\n又義不得；\n故賦是詩也。\n\n載馳載驅，\n歸唁衛侯。\n驅馬悠悠，\n言至于漕：\n大夫跋涉，\n我心則憂。\n\n既不我嘉，\n不能旋反？\n視爾不臧，\n我思不遠！\n既不我嘉，\n不能旋濟？\n視爾不臧，\n我思不閟！\n陟彼阿丘，\n言采其蝱。\n女子善懷，\n亦各有行。\n許人尤之，\n眾穉且狂。\n\n我行其野，\n芃芃其麥。\n控于大邦，\n誰因誰極？\n大夫君子，\n無我有尤。\n百爾所思，\n不如我所之！\n《載馳》五章，\n一章六句，\n二章章四句，\n一章六句，\n一章八句。\n\n鄘國十篇，\n三十章，\n百七十六句。\n\n"}
{"id": "KR1c0001_005", "series": "KR1c0001", "text": "** 5 國風衛風第五\n\n55《淇奧》\n\n《淇奧》、\n美武公之德也。\n有文章，\n又能聽其規諫，\n以禮自防，\n故能入相于周，\n美而作是詩也。\n\n瞻彼淇奧，\n綠竹猗猗。\n有匪君子，\n如切如磋，\n如琢如磨。\n瑟兮僩兮！\n赫兮咺兮！\n有匪君子，\n終不可諼兮！\n瞻彼淇奧，\n綠竹青青。\n有匪君子，\n充耳琇瑩，\n會弁如星。\n瑟兮僩兮！\n赫兮咺兮！\n有匪君子，\n終不可諼兮！\n瞻彼淇奧，\n綠竹如簀。\n有匪君子，\n如金如錫，\n如圭如璧。\n寬兮綽兮！\n猗重較兮！\n善戲謔兮，\n不為虐兮！《淇奧》三章，\n\n章九句。\n\n56《考槃》\n\n《考槃》、\n刺莊公也。\n不能繼先公之業，\n使賢者退而窮處。\n\n考槃在澗，\n碩人之寬。\n獨寐寤言，\n永矢弗諼！\n考槃在阿，\n碩人之薖。\n獨寐寤歌，\n永矢弗過！\n考槃在陸，\n碩人之軸。\n獨寐寤宿，\n永矢弗告！《考槃》三章，\n章四句。\n\n57《碩人》\n\n《碩人》、\n閔莊姜也。\n莊公惑於嬖妾，\n使驕上僭。\n莊姜賢而不荅，\n終以無子，國人閔\n\n而憂之。\n\n碩人其頎，\n衣錦褧衣。\n齊侯之子，\n衛侯之妻。\n東宮之妹，\n邢侯之姨，\n譚公維私。\n\n手如柔荑，\n膚如凝脂。\n領如蝤蠐，\n齒如瓠犀，\n螓首蛾眉。\n巧笑倩兮！\n美目盼兮！\n碩人敖敖，\n說于農郊。\n四牡有驕，\n朱幩鑣鑣，\n翟茀以朝。\n大夫夙退。\n無使君勞！\n河水洋洋，\n北流活活。\n施罛濊濊，\n鱣鮪發發，\n葭菼揭揭。\n庶姜孼孼，\n庶士有朅！\n《碩人》四章，\n章七句。\n\n58《氓》\n\n《氓》、\n刺時也。\n宣公之時，\n禮義消亡，\n淫風大行。\n男女無別，\n遂相奔誘，\n華落色衰，\n復相棄背。\n或乃困而自悔，\n喪其妃耦，\n故序其事以風焉。\n美反正，\n刺淫泆也。\n\n氓之蚩蚩，\n抱布貿絲。\n匪來貿絲，\n來即我謀。\n送子涉淇，\n至于頓丘。\n匪我愆期，\n子無良媒。\n將子無怒，\n秋以為期。\n\n乘彼垝垣，\n以望復關。\n不見復關，\n泣涕漣漣。\n既見復關，\n載笑載言。\n爾卜爾筮，\n體無咎言？\n以爾車來，\n以我賄遷。\n\n桑之未落，\n其葉沃若。\n于嗟鳩兮，\n無食桑葚。\n于嗟女兮，\n無與士耽！\n士之耽兮，\n猶可說也。\n女之耽兮，\n不可說也。\n\n桑之落矣，\n其黃而隕。\n自我徂爾，\n三歲食貧。\n淇水湯湯，\n漸車帷裳。\n女也不爽，\n士貣其行。\n士也罔極，\n二三其德！\n三歲為婦，\n靡室勞矣。\n夙興夜寐，\n靡有朝矣。\n言既遂矣，\n至于暴矣。\n兄弟不知，\n咥其笑矣。\n靜言思之，\n躬自悼矣。\n\n及爾偕老！\n老使我怨？\n淇則有岸，\n隰則有泮！\n總角之宴，\n言笑晏晏。\n信誓旦旦，\n不思其反。\n反是不思，\n亦已焉哉！\n《氓》六章，\n章十句。\n\n59《竹竿》\n\n《竹竿》、\n衛女思歸也。\n適異國而不見荅，\n思而能以禮者也。\n\n籊籊竹竿，\n以釣于淇。\n豈不爾思？\n遠莫致之！\n泉源在左，\n淇水在右。\n女子有行，\n遠兄弟父母。\n\n淇水在右，\n泉源在左。\n巧笑之瑳，\n佩玉之儺。\n\n淇水滺滺，\n檜楫松舟。\n駕言出遊，\n以寫我憂！《竹竿》四章，\n\n章四句。\n\n60《芄蘭》\n\n《芄蘭》、\n刺惠公也。\n驕而無禮，\n大夫刺之。\n\n芄蘭之支！\n童子佩觿。\n雖則佩觿，\n能不我知。\n容兮遂兮！\n垂帶悸兮！\n芄蘭之葉！\n童子佩韘。\n雖則佩韘，\n能不我甲。\n容兮遂兮！\n垂帶悸兮！《芄蘭》二章，\n章六句。\n\n61《河廣》\n\n《河廣》、宋襄公母歸于衛，\n\n思而不止，\n故作是詩也。\n\n誰謂河廣？\n一葦杭之。\n誰謂宋遠？\n跂予望之。\n\n誰謂河廣？\n曾不容刀。\n誰謂宋遠？\n曾不崇朝。\n\n《河廣》二章，\n章四句。\n\n62《伯兮》\n\n《伯兮》、\n刺時也。\n言君子行役，\n為王前驅，\n過時而不反焉。\n\n伯兮朅兮！\n邦之桀兮！\n伯也執殳，\n為王前驅。\n\n自伯之東，\n首如飛蓬。\n豈無膏沐，\n誰適為容？\n其雨其雨？\n杲杲出日。\n願言思伯，\n甘心首疾！\n焉得諼草？\n言樹之背。\n願言思伯，\n使我心痗！《伯兮》四章，\n章四句。\n\n63《有狐》\n\n《有狐》、\n刺時也。\n衛\n\n之男女失時，\n喪其妃耦焉。\n古者國有凶荒，\n則殺禮而多昏，\n會男女之無夫家者，\n所以育人民也。\n\n有狐綏綏，\n在彼淇梁。\n心之憂矣，\n之子無裳！\n有狐綏綏，\n有彼淇厲。\n心之憂矣，\n之子無帶！\n有狐綏綏，\n在彼淇側。\n心之憂矣，\n之子無服！《有狐》三章，\n章四句。\n\n64《木瓜》\n\n《木瓜》、\n美齊桓公也。\n衛\n\n國有狄人之敗，\n出處于漕。\n齊桓公救而封之，\n遺之車馬器服焉。\n衛人思之，\n欲厚報之，\n而作是詩也。\n\n投我以木瓜，\n報之以瓊琚。\n匪報也，\n永以為好也。\n\n投我以木桃，\n報之以瓊瑤。\n匪報也，\n永以為好也。\n\n投我以木李，\n報之以瓊玖。\n匪報也，\n永以為好也。\n《木瓜》三章，\n章四句。\n\n衛國十篇，\n三十四章，\n二百三句。\n\n"}
{"id": "KR1c0001_006", "series": "KR1c0001", "text": "** 6 國風王風第六\n\n65《黍離》\n\n《黍離》、\n閔宗周也。\n周大夫行役，\n至于宗周，\n過故宗廟宮室，\n盡為禾黍。\n閔周室之顛覆，\n彷徨不忍去，\n而作是詩也。\n\n彼黍離離！\n彼稷之苗？\n行邁靡靡，\n中心搖搖。\n知我者，\n謂我心憂；\n不知我者，\n謂我何求。\n悠悠蒼天！\n此何人哉？\n彼黍離離！\n彼稷之穗？\n行邁靡靡，\n中心如醉。\n知我者，\n謂我心憂；\n不知我者，\n謂我何求。\n悠悠蒼天！\n此何人哉？\n彼黍離離！\n彼稷之實？\n行邁靡靡，\n中心如噎。\n知我者，\n謂我心憂；\n不知我者，\n謂我何求。\n悠悠蒼天！\n此何人哉？《黍離》三章，\n章十句。\n\n66《君子于役》\n\n《君子于役》、刺平王也。\n\n君子行役無期度，\n大夫思其危難以風焉。\n\n君子于役，\n不知其期；\n曷至哉？\n鷄棲于塒；\n日之夕矣，\n羊牛下來。\n君子于役，\n如之何勿思？\n君子于役，\n不日不月；\n曷其有佸？\n鷄棲于桀；\n日之夕矣，\n羊牛下括。\n君子于役，\n苟無飢渴！\n《君子于役》二章，\n章八句。\n\n67《君子陽陽》\n\n《君子陽陽》、\n閔周也。\n君子遭亂，\n相招為祿仕，\n全身遠害而已。\n\n君子陽陽，\n左執簧，\n右招我由房。\n其樂只且！\n君子陶陶，\n左執翿，\n右招我由敖。\n其樂只且！《君子陽陽》二章，\n章四句。\n\n68《揚之水》\n\n《揚之水》、刺平王也。\n\n不撫其民，\n而遠屯戍于母家，\n周人怨思焉。\n\n揚之水，\n不流束薪？\n彼其之子，\n不與我戍申？\n懷哉懷哉！\n曷月予還歸哉？\n揚之水，\n不流束楚？\n彼其之子，\n不與我戍甫？\n懷哉懷哉！\n曷月予還歸哉？\n揚之水，\n不流束蒲？\n彼其之子，\n不與我戍許？\n懷哉懷哉！\n曷月予還歸哉？\n《揚之水》三章，\n章六句。\n\n69《中谷有蓷》\n\n《中谷有蓷》、\n閔周也。\n夫婦日以衰薄，\n凶年饑饉，\n室家相棄爾。\n\n中谷有蓷，\n暵其乾矣。\n有女仳離，\n嘅其嘆矣。\n嘅其嘆矣？\n遇人之艱難矣！\n中谷有蓷，\n暵其脩矣。\n有女仳離，\n條其歗矣。\n條其歗矣？\n遇人之不淑矣！\n中谷有蓷，\n暵其濕矣。\n有女仳離，\n啜其泣矣。\n啜其泣矣？\n何嗟及矣！\n《中谷有蓷》三章，\n章六句。\n\n70《兔爰》\n\n《兔爰》、\n閔周也。\n桓王失信，\n諸侯背叛，\n構怨連禍，\n王師傷敗，\n君子不樂其生焉。\n\n有兔爰爰，\n雉離于羅。\n我生之初，\n尚無為；\n我生之後，\n逢此百罹：\n尚寐無吪！\n有兔爰爰，\n雉離于罦。\n我生之初，\n尚無造；\n我生之後，\n逢此百憂：\n尚寐無覺！\n有兔爰爰，\n雉離于罿。\n我生之初，\n尚無庸；\n我生之後，\n逢此百凶：\n尚寐無聰！《兔爰》三章，\n章七句。\n\n71《葛藟》\n\n《葛藟》、\n王族刺平王也。\n周室道衰，\n棄其九族焉。\n\n緜緜葛藟，\n在河之滸。\n終遠兄弟，\n謂他人父。\n謂他人父？\n亦莫我顧。\n\n緜緜葛藟，\n在河之涘。\n終遠兄弟，\n謂他人母。\n謂他人母？\n亦莫我有！\n緜緜葛藟，\n在河之漘。\n終遠兄弟，\n謂他人昆。\n謂他人昆？\n亦莫我聞！\n《葛藟》三章，\n章六句。\n\n72《采葛》\n\n《采葛》、\n懼讒也。\n\n彼采葛兮？\n一日不見，\n如三月兮！\n彼采蕭兮？\n一日不見，\n如三秋兮！\n彼采艾兮？\n一日不見，\n如三歲兮！\n《采葛》三章，\n章三句。\n\n73《大車》\n\n《大車》、\n刺周大夫也。\n禮義陵遲，\n男女淫奔。\n故陳古以刺今大夫不能聽男女之訟焉。\n\n大車檻檻，\n毳衣如菼。\n豈不爾思？\n畏子不敢！\n大車啍啍，\n毳衣如璊。\n豈不爾思？\n畏子不奔。\n\n穀則異室，\n死則同穴。\n謂予不信？\n有如皦日！\n《大車》三章，\n章四句。\n\n74《丘中有麻》\n\n《丘中有麻》、\n思賢也。\n莊王不明，\n賢人放逐，\n國人思之而作是詩也。\n\n丘中有麻，\n彼留子嗟。\n彼留子嗟？\n將其來施施！\n丘中有麥，\n彼留子國。\n彼留子國？\n將其來食！\n丘中有李，\n彼留之子。\n彼留之子？\n貽我佩玖！\n《丘中有麻》三章，\n章四句。\n\n王國十篇，\n二十八章，\n百六十二句。\n\n"}
{"id": "KR1c0001_007", "series": "KR1c0001", "text": "** 7 國風鄭風第七\n\n75《緇衣》\n\n《緇衣》、\n美武公也。\n父子並為周司徒，\n善於其職，\n國人宜之。\n故美其德，\n以明有國善善之功焉。\n\n緇衣之宜兮，\n敝、予又改為兮。\n適子之館兮，\n還、予授子之粲兮。\n\n緇衣之好兮，\n敝、予又改造兮。\n適子之館兮，\n還、予授子之粲兮。\n\n緇衣之蓆兮，\n敝、予又改作兮。\n適子之館兮，\n還、予授子之粲兮。\n\n《緇衣》三章，\n章四句。\n\n76《將仲子》\n\n《將仲子》、\n刺莊公也。\n不勝其母以害其弟，\n弟叔失道而公弗制，\n祭仲諫而公弗聽，\n小不忍以致大亂焉。\n\n將仲子兮！\n無踰我里，\n無折我樹杞。\n豈敢愛之？\n畏我父母。\n仲可懷也；\n父母之言，\n亦可畏也！\n將仲子兮！\n無踰我牆，\n無折我樹桑。\n豈敢愛之？\n畏我諸兄。\n仲可懷也；\n諸兄之言，\n亦可畏也！\n將仲子兮！\n無踰我園，\n無折我樹檀。\n豈敢愛之？\n畏人之多言。\n仲可懷也；\n人之多言，\n亦可畏也！《將仲子》三章，\n章八句。\n\n77《叔于田》\n\n《叔于田》、\n刺莊公也。\n叔處于京，\n繕甲治兵，\n以出于田，國人說\n\n而歸之。\n\n叔于田，\n巷無居人。\n豈無居人？\n不如叔也，\n洵美且仁！\n叔于狩，\n巷無飲酒。\n豈無飲酒？\n不如叔也，\n洵美且好！\n叔適野，\n巷無服馬。\n豈無服馬？\n不如叔也，\n洵美且武！\n《叔于田》三章，\n章五句。\n\n78《大叔于田》\n\n《大叔于田》、\n刺莊公也。\n叔多才而好勇，\n不義而得眾也。\n\n大叔于田，\n乘乘馬。\n執轡如組，\n兩驂如舞。\n叔在藪，\n火烈具舉。\n襢裼暴虎，\n獻于公所。\n將叔無狃，\n戒其傷女！\n叔于田，\n乘乘黃。\n兩服上襄，\n兩驂鴈行。\n叔在藪，\n火烈具揚。\n叔善射忌，\n又良御忌。\n抑磬控忌，\n抑縱送忌。\n\n叔于田，\n乘乘鴇。\n兩服齊首，\n兩驂如手。\n叔在藪，\n火烈具阜。\n叔馬慢忌，\n叔發罕忌。\n抑釋掤忌，\n抑鬯弓忌。\n《大叔于田》三章，\n章十句。\n\n79《清人》\n\n《清人》、\n刺文公也。\n高克好利而不顧其君，\n文公惡而欲遠之、\n不能。\n使高克將兵，\n而禦狄于竟。\n陳其師旅，\n翱翔河上，\n久而不召，\n眾散而歸，\n高克奔陳。\n公子素惡高克進之不以禮，\n文公退之不以道，危國亡師之本，\n故作是詩也。\n\n清人在彭，\n駟介旁旁。\n二矛重英，\n河上乎翱翔！\n清人在消，\n駟介麃麃。\n二矛重喬，\n河上乎逍遙！\n清人在軸，\n駟介陶陶。\n左旋右抽，\n中軍作好！《清人》三章，\n章四句。\n\n80《羔裘》\n\n《羔裘》、\n刺朝也。言古之君子以風其朝焉。\n\n羔裘如濡，\n洵直且侯。\n彼其之子，\n舍命不渝！\n羔裘豹飾，\n孔武有力。\n彼其之子，\n邦之司直！\n羔裘晏兮，\n三英粲兮，\n彼其之子，\n邦之彥兮！\n《羔裘》三章，\n章四句。\n\n81《遵大路》\n\n《遵大路》、\n思君子也。\n莊公失道，\n君子去之，\n國人思望焉。\n\n遵大路兮，\n摻執子之袪兮。\n無我惡兮，\n不寁故也？遵大道兮，摻執子之手兮。\n無我魗兮，\n不寁好也？\n\n《遵大路》二章，\n章四句。\n\n82《女曰雞鳴》\n\n《女曰雞鳴》、\n刺不說德也。陳古義以刺今不說德而好色也。\n\n女曰雞鳴，\n士曰昧旦。\n「子興視夜，\n明星有爛。\n「將翱將翔，\n弋鳧與鴈。\n\n「弋言加之，\n與子宜之。\n宜言飲酒，\n與子偕老。\n琴瑟在御，\n莫不靜好。」\n\n「知子之來之，\n雜佩以贈之。\n知子之順之，\n雜佩以問之。\n知子之好之，\n雜佩以報之。」\n《女曰雞鳴》三章，\n章六句。\n\n83《有女同車》\n\n《有女同車》、\n刺忽也。\n\n鄭人刺忽之不昏于齊。\n太子忽嘗有功于齊，\n齊侯請妻之。\n齊女賢而不取，\n卒以無大國之助，\n至於見逐。\n故國人刺之。\n\n有女同車，\n顏如舜華。\n將翱將翔，\n佩玉瓊琚。\n彼美孟姜，\n洵美且都！\n有女同行，\n顏如舜英。\n將翱將翔，\n佩玉將將。\n彼美孟姜，\n德音不忘！\n《有女同車》二章，\n章六句。\n\n84《山有扶蘇》\n\n《山有扶蘇》、\n刺忽也。\n所美非美然。\n\n山有扶蘇，\n隰有荷華。\n不見子都，\n乃見狂且！\n山有橋松，\n隰有游龍。\n不見子充，\n乃見狡童！\n《山有扶蘇》二章，\n章四句。\n\n85《蘀兮》\n\n《蘀兮》、\n刺忽也。\n君弱臣強，\n不倡而和也。\n\n蘀兮蘀兮，\n風其吹女？\n叔兮伯兮，\n倡予和女！\n蘀兮蘀兮，\n風其漂女？\n叔兮伯兮，\n倡予要女！\n《蘀兮》二章，\n章四句。\n\n86《狡童》\n\n《狡童》、\n刺忽也。\n不能與賢人圖事，\n權臣擅命也。\n彼狡童兮，\n不與我言兮。\n維子之故，\n使我不能餐兮。彼狡童兮，\n不與我食兮，\n維子之故，\n使我不能息兮。\n\n《狡童》二章，\n章四句。\n\n87《褰裳》\n\n《褰裳》、\n思見正也。\n狂童恣行，國人思大國之正己也。\n\n子惠思我，\n褰裳涉溱。\n子不我思，\n豈無他人？\n狂童之狂也且！\n子惠思我，\n褰裳涉洧。\n子不我思，\n豈無他士？\n狂童之狂也且！\n《褰裳》二章，\n章五句。\n\n88《丰》\n\n《丰》、\n刺亂也。\n婚姻之道缺，\n陽倡而陰不和，\n男行而女不隨。\n\n子之丰兮，\n俟我乎巷兮，\n悔予不送兮！\n子之昌兮，\n俟我乎堂兮，\n悔予不將兮！\n衣綿褧衣，\n裳錦褧裳。\n叔兮伯兮，\n駕予與行！\n裳錦褧裳，\n衣錦褧衣。\n叔兮伯兮，\n駕予與歸！\n《丰》四章，\n二章章三句，\n二章章四句。\n\n89《東門之墠》\n\n《東門之墠》、\n刺亂也。\n男女有不待禮而相奔者也。\n\n東門之墠，茹藘在阪。\n其室則邇，\n其人甚遠！\n東門之栗，\n有踐家室。\n豈不爾思？\n子不我即！\n《東門之墠》二章，\n章四句。\n\n90《風雨》\n\n《風雨》、\n思君子也。\n亂世、\n則思君子不改其度焉。\n\n風雨淒淒，雞鳴喈喈。\n既見君子，\n云胡不夷！\n風雨瀟瀟，\n雞鳴膠膠。\n既見君子，\n云胡不瘳！\n風雨如晦，\n雞鳴不已。\n既見君子，\n云胡不喜！\n《風雨》三章，\n章四句。\n\n91《子衿》\n\n《子衿》、\n刺學校廢也。\n亂世、\n則學校不脩焉。\n\n青青子衿，\n悠悠我心。\n縱我不往，\n子寧不嗣音？\n青青子佩，\n悠悠我思。\n縱我不往，\n子寧不來？\n挑兮達兮，\n在城闕兮。\n一日不見，\n如三月兮！\n《子衿》三章，\n章四句。\n\n92《揚之水》\n\n《揚之水》、\n閔無臣也。\n君子閔忽之無忠臣良士，\n終以死亡，\n而作是詩也。\n\n揚之水，\n不流束楚？\n終鮮兄弟，\n維予與女。\n無信人之言，\n人實迋女。\n\n揚之水，\n不流束薪？\n終鮮兄弟，\n維予二人。\n無信人之言，\n人實不信！《揚之水》二章，\n章六句。\n\n93《出其東門》\n\n《出其東門》、\n閔亂也。\n公子五爭，\n兵革不息。\n男女相棄，\n民人思保其室家焉。\n\n出其東門，\n有女如雲。\n雖則如雲，\n匪我思存。\n縞衣綦巾，\n聊樂我員！\n出其闉闍，\n有女如荼。\n雖則如荼，\n匪我思且。\n縞衣茹藘，\n聊可與娛！\n《出其東門》二章，\n章六句。\n\n94《野有蔓草》\n\n《野有蔓草》、\n思遇時也。\n君之澤不下流，\n民窮於兵革。\n男女失時，\n思不期而會焉。\n\n野有蔓草，\n零露漙兮。\n有美一人，\n清揚婉兮。\n邂逅相遇，\n適我願兮！\n野有蔓草，\n零露瀼瀼。\n有美一人，\n婉如清揚。\n邂逅相遇，\n與子皆臧！\n《野有蔓草》二章，\n章六句。\n\n95《溱洧》\n\n《溱洧》、\n刺亂也。\n兵車不息，\n男女相棄，\n淫風大行，\n莫之能救焉。\n\n溱與洧，\n方渙渙兮。\n士與女，\n方秉蕳兮。\n女曰觀乎？\n士曰既且。\n「且往觀乎？\n洧之外，\n洵訏且樂。」\n維士與女！\n伊其相謔，\n贈之以勺藥。\n\n溱與洧，\n瀏其清矣。\n士與女，\n殷其盈矣。\n女曰觀乎？\n士曰既且。\n「且往觀乎？\n洧之外，\n洵訏且樂。\n維士與女！\n伊其將謔，\n贈之以勺藥。\n《溱洧》二章，\n章十二句。\n\n鄭國二十一篇，\n五十三章，\n二百八十三句。\n\n"}
{"id": "KR1c0001_008", "series": "KR1c0001", "text": "** 8 國風齊風第八\n\n96《雞鳴》\n\n《雞鳴》、\n思賢妃也。\n哀公荒淫怠慢，\n故陳賢妃貞女夙夜警戒相成之道焉。\n\n雞既鳴矣，\n朝既盈矣？\n「匪雞則鳴，\n蒼蠅之聲。」\n\n「東方明矣，\n朝既昌矣？\n「匪東方則明，\n月出之光。」\n\n「蟲飛薨薨，\n甘與子同夢？\n會且歸矣，\n無庶予子憎？」\n《雞鳴》三章，\n章四句。\n\n97《還》\n\n《還》、\n刺荒也。\n哀公好田獵，\n從禽獸而無厭。\n國人化之，\n遂成風俗。\n習於田獵謂之賢，\n閑於馳逐謂之好焉。\n\n子之還兮，\n遭我乎峱之閒兮。\n並驅從兩肩兮，\n揖我謂我儇兮。\n\n子之茂兮，\n遭我乎峱之道兮。\n並驅從兩牡兮，\n揖我謂我好兮。\n\n子之昌兮，\n遭我乎峱之陽兮。\n並驅從兩狼兮，\n揖我謂我臧兮。\n《還》三章，\n章四句。\n\n98《著》\n\n《著》、\n刺時也。\n時不親迎也。\n\n俟我於著乎而？\n充耳以素乎而，\n尚之以瓊華乎而？\n俟我於庭乎而？\n充耳以青乎而，\n尚之以瓊瑩乎而？\n俟我於堂乎而？\n充耳以黃乎而，\n尚之以瓊英乎而？\n《著》三章，\n章三句。\n\n99《東方之日》\n\n《東方之日》、\n刺衰也。\n君臣失道，\n男女淫奔，\n不能以禮化也。\n\n東方之日兮！\n彼姝者子，\n在我室兮。\n在我室兮！\n履我即兮。\n\n東方之月兮！\n彼姝者子，\n在我闥兮。\n在我闥兮！\n履我發兮。\n\n《東方之日》二章，\n章五句。\n\n100《東方未明》\n\n《東方未明》、\n刺無節也。\n朝廷興居無節，\n號令不時，\n挈壺氏不能掌其職焉。\n\n東方未明，\n顛倒衣裳。\n顛之倒之，\n自公召之。\n\n東方未晞，\n顛倒裳衣。\n倒之顛之，\n自公令之。\n\n折柳樊圃，\n狂夫瞿瞿。\n不能辰夜，\n不夙則莫。\n\n《東方未明》三章，\n章四句。\n\n101《南山》\n\n《南山》、\n刺襄公也。\n鳥獸之行，\n淫乎其妹。\n大夫遇是惡，\n作詩而去之。\n\n南山崔崔，\n雄狐綏綏。\n魯道有蕩，\n齊子由歸。\n既曰歸止，\n曷又懷止？\n葛屨五兩，\n冠緌雙止。\n魯道有蕩，\n齊子庸止。\n既曰庸止。\n曷又從止？\n蓺麻如之何？\n衡從其畝。\n取妻如之何？\n必告父母。\n既曰告止，\n曷又鞠止？\n析薪如之何？\n匪斧不克。\n取妻如之何？\n匪媒不得。\n既曰得止，\n曷又極止？《南山》四章，\n章六句。\n\n102《甫田》\n\n《甫田》、\n大夫刺襄公也。\n無禮義而求大功，\n不脩德而求諸侯。\n志大心勞，\n所以求者非其道也。\n\n無田甫田，\n維莠驕驕。\n無思遠人，\n勞心忉忉。\n\n無田甫田，\n維莠桀桀。\n無思遠人，\n勞心怛怛。\n\n婉兮孌兮，\n總角卝兮！\n未幾見兮，\n突而弁兮！《甫田》三章，\n章四句。\n\n103《盧令》\n\n《盧令》、\n刺荒也。\n襄公好田獵畢弋而不脩民事。\n百姓苦之，故陳古以風焉。\n\n盧令令，\n其人美且仁。\n\n盧重環，\n其人美且鬈。\n\n盧重鋂，\n其人美且偲。\n《盧令》三章，\n章二句。\n\n104《敝笱》\n\n《敝笱》、\n刺文姜也。\n齊人惡魯桓公微弱，\n不能防閑文姜，\n使至淫亂，\n為二國患焉。\n\n敝笱在梁，\n其魚魴鰥。\n齊子歸止，\n其從如雲！\n敝笱在梁，\n其魚魴鱮。\n齊子歸止，\n其從如雨！\n敝笱在梁，\n其魚唯唯。\n齊子歸止，\n其從如水！《敝笱》三章，\n章四句。\n\n105《載驅》\n\n《載驅》、\n\n齊人刺襄公也。\n無禮義，\n故盛其車服，\n疾驅於通道大都，\n與文姜淫，\n播其惡於萬民焉。\n\n載驅薄薄，\n簟茀朱鞹。\n魯道有蕩，\n齊子發夕。\n\n四驪濟濟，\n垂轡濔濔。\n魯道有蕩，\n齊子豈弟。\n\n汶水湯湯，\n行人彭彭。\n魯道有蕩，\n齊子翱翔。\n\n汶水滔滔，\n行人儦儦。\n魯道有蕩，\n齊子遊敖。\n《載驅》四章，\n章四句。\n\n106《猗嗟》\n\n《猗嗟》、\n刺魯莊公也。\n齊\n\n人傷魯莊公有威儀技藝，\n然而不能以禮防閑其母，\n失子之道，\n人以為齊侯之子焉。\n\n猗嗟昌兮，\n頎而長兮。\n抑若揚兮，\n美目揚兮。\n巧趨蹌兮，\n射則臧兮！\n猗嗟名兮，\n美目清兮。\n儀既成兮，\n終日射侯，\n不出正兮。\n展我甥兮！\n猗嗟孌兮，\n清揚婉兮。\n舞則選兮，\n射則貫兮。\n四矢反兮。\n以禦亂兮！《猗嗟》三章，\n章六句。\n\n齊國十一篇，\n二十四章，\n百四十三句。\n\n"}
{"id": "KR1c0001_009", "series": "KR1c0001", "text": "** 9 國風魏風第九\n\n107《葛屨》\n\n《葛屨》、\n刺褊也。\n魏地陿隘，\n其民機巧趨利，\n其君儉嗇褊急，\n而無德以將之。\n\n糾糾葛屨，\n可以履霜？\n摻摻女手，\n可以縫裳？\n要之襋之，好人服之！\n\n好人提提，\n宛然左辟，\n佩其象揥：\n維是褊心，\n是以為刺！《葛屨》二章，\n一章六句，\n一章五句。\n\n108《汾沮洳》\n\n《汾沮洳》、\n刺儉也。\n其君儉以能勤，\n刺不得禮也。\n\n彼汾沮洳，\n言采其莫。\n彼其之子，\n美無度。\n美無度，\n殊異乎公路！\n彼汾一方，\n言采其桑。\n彼其之子，\n美如英。\n美如英，\n殊異乎公行！\n彼汾一曲，\n言采其藚。\n彼其之子，\n美如玉。\n美如玉，\n殊異乎公族！《汾沮洳》三章，\n章六句。\n\n109《園有桃》\n\n《園有桃》、\n刺時也。\n大夫憂其君、國小而迫，\n\n而儉以嗇。\n不能用其民，\n而無德教，\n日以侵削，\n故作是詩也。\n\n園有桃，\n其實之殽。\n心之憂矣，\n我歌且謠。\n不我知者，\n謂我士也驕！\n彼人是哉，\n子曰何其？\n心之憂矣，\n其誰知之。\n其誰知之，\n蓋亦勿思！\n園有棘，\n其實之食。\n心之憂矣，\n聊以行國。\n不我知者，\n謂我士也罔極。\n彼人是哉，\n子曰何其？\n心之憂矣，\n其誰知之。\n其誰知之，\n蓋亦勿思！《園有桃》二章，\n章十二句。\n\n110《陟岵》\n\n《陟岵》、\n孝子行役，\n思念父母也。國迫而\n\n數侵削，\n役乎大國，\n父母兄弟離散而作是詩也。\n\n陟彼岵兮，\n瞻望父兮。\n父曰嗟\n予子，行役\n夙夜無已。\n上慎旃哉，\n猶來無止！\n陟彼屺兮，\n瞻望母兮。\n母曰嗟\n予季，行役\n夙夜無寐，\n上慎旃哉，\n猶來無棄！\n陟彼岡兮，\n瞻望兄兮。\n兄曰嗟\n予弟，行役\n夙夜必偕。\n上慎旃哉，\n猶來無死！\n《陟岵》三章，\n章六句。\n\n111《十畝之間》\n\n《十畝之間》、\n刺時也。\n言其國削小，\n民無所居焉。\n\n十畝之間兮，\n桑者閑閑兮，\n行與子還兮。\n\n十畝之外兮，\n桑者泄泄兮，\n行與子逝兮。\n《十畝之間》二章，\n章三句。\n\n112《伐檀》\n\n《伐檀》、\n刺貪也。\n在位貪鄙，\n無功而受祿。\n君子不得進仕爾。\n\n坎坎伐檀兮，\n寘之河之干兮；\n河水清且漣猗。\n不稼不穡，\n胡取禾三百廛兮？\n不狩不獵，\n胡瞻爾庭有縣貆兮？\n彼君子兮，\n不素餐兮！\n坎坎伐輻兮，\n寘之河之側兮；\n河水清且直猗。\n不稼不穡，\n胡取禾三百億兮？\n不狩不獵，\n胡瞻爾庭有縣特兮？\n彼君子兮，\n不素食兮！\n坎坎伐輪兮，\n寘之河之漘兮；\n河水清且淪猗。\n不稼不穡，\n胡取禾三百囷兮？\n不狩不獵，\n胡瞻爾庭有縣鶉兮？\n彼君子兮，\n不素飧兮！《伐檀》三章，\n章九句。\n\n113《碩鼠》\n\n《碩鼠》、\n刺重斂也。國人刺\n\n其君重斂，\n蠶食於民，\n不脩其政，\n貪而畏人若大鼠也。\n\n碩鼠碩鼠！\n無食我黍。\n三歲貫女，\n莫我肯顧。\n逝將去女，\n適彼樂土。\n樂土樂土！\n爰得我所？\n碩鼠碩鼠！\n無食我麥。\n三歲貫女，\n莫我肯德。\n逝將去女，\n適彼樂國。\n樂國樂國！\n爰得我直？\n碩鼠碩鼠！\n無食我苗。\n三歲貫女，\n莫我肯勞。\n逝將去女，\n適彼樂郊。\n樂郊樂郊！\n誰之永號？\n《碩鼠》三章，\n章八句。\n\n魏國七篇，\n十八章，\n百二十八句。\n\n"}
{"id": "KR1c0001_010", "series": "KR1c0001", "text": "** 10 國風唐風第十\n\n114《蟋蟀》\n\n《蟋蟀》、\n刺晉僖公也。\n儉不中禮，\n故作是詩以閔之，\n欲其及時以禮自虞樂也。\n此晉也，\n而謂之唐。\n本其風俗，\n憂深思遠，\n儉而用禮，\n乃有堯之遺風焉。\n\n蟋蟀在堂，\n歲聿其莫。\n今我不樂，\n日月其除。\n無已大康，\n職思其居。\n好樂無荒，\n良士瞿瞿！\n蟋蟀在堂，\n歲聿其逝。\n今我不樂，\n日月其邁。\n無已大康，\n職思其外。\n好樂無荒，\n良士蹶蹶！\n蟋蟀在堂，\n役車其休。\n今我不樂，\n日月其慆。\n無已大康，\n職思其憂。\n好樂無荒，\n良士休休！《蟋蟀》三章，\n章八句。\n\n115《山有樞》\n\n《山有樞》、\n刺晉昭公也。\n不能脩道以正其國，\n有財不能用，\n有鍾鼓不能\n\n以自樂，\n有朝廷不能洒埽。\n政荒民散，\n將以危亡。\n四鄰謀取其國家而不知，\n國人作詩以刺之也。\n\n山有樞，\n隰有榆。\n子有衣裳，\n弗曳弗婁。\n子有車馬，\n弗馳弗驅。\n宛其死矣，\n他人是愉！\n山有栲，\n隰有杻。\n子有廷內，\n弗洒弗埽。\n子有鍾鼓，\n弗鼓弗考。\n宛其死矣，\n他人是保！\n山有漆，\n隰有栗。\n子有酒食，\n何不日鼓瑟？\n且以喜樂，\n且以永日。\n宛其死矣，\n他人入室！《山有樞》三章，\n章八句。\n\n116《揚之水》\n\n《揚之水》、\n刺晉昭公也。\n昭公分國以封沃，\n\n沃盛彊，\n昭公微弱，\n國人將叛而歸沃焉。\n\n揚之水，\n白石鑿鑿。\n素衣朱襮，\n從子于沃。\n既見君子，\n云何不樂！\n揚之水，\n白石皓皓。\n素衣朱繡，\n從子于鵠。\n既見君子，\n云何其憂！\n揚之水，\n白石粼粼。\n我聞有命，\n不敢以告人！《揚之水》三章，\n二章章六句，\n一章四句。\n\n117《椒聊》\n\n《椒聊》、\n刺晉昭公也。\n君子見沃之盛彊能脩其政，\n知其蕃衍盛大，\n子孫將有晉國焉。\n\n椒聊之實，\n蕃衍盈升。\n彼其之子，\n碩大無朋。\n椒聊且，\n遠條且！\n椒聊之實，\n蕃衍盈匊。\n彼其之子，\n碩大且篤。\n椒聊且，\n遠條且！《椒聊》二章，\n章六句。\n\n118《綢繆》\n\n綢繆、\n刺晉亂也。\n國亂則婚姻不得其時焉。\n\n綢繆束薪，\n三星在天。\n今夕何夕，\n見此良人？\n子兮子兮，\n如此良人何！\n綢繆束芻，\n三星在隅。\n今夕何夕，\n見此邂逅？\n子兮子兮，\n如此邂逅何！\n綢繆束楚，\n三星在戶。\n今夕何夕，\n見此粲者？\n子兮子兮，\n如此粲者何！《綢繆》三章，\n章六句。\n\n119《杕杜》\n\n《杕杜》、\n刺時也。\n君不能親其宗族，\n骨肉離散，\n獨居而無兄弟，\n將為沃所并爾。\n\n有杕之杜，\n其葉湑湑。\n獨行踽踽。\n豈無他人？\n不如我同父！\n嗟行之人，\n胡不比焉？\n人無兄弟，\n胡不佽焉？\n\n有杕之杜，\n其葉菁菁。\n獨行睘睘。\n豈無他人？\n不如我同姓！\n嗟行之人，\n胡不比焉？\n人無兄弟，\n胡不佽焉？\n\n《杕杜》二章，\n章九句。\n\n120《羔裘》\n\n《羔裘》、\n刺時也。\n晉人刺其在位不恤其民也。\n\n羔裘豹袪！\n自我人居居。\n豈無他人？\n維子之故！\n羔裘豹褎！\n自我人究究。\n豈無他人？\n維子之好！《羔裘》二章，\n章四句。\n\n121《鴇羽》\n\n《鴇羽》、\n刺時也。\n昭公之後，\n大亂五世。\n君子下從征役，\n不得養其父母，\n而作是詩也。\n\n肅肅鴇羽，\n集于苞栩。\n王事靡盬，\n不能蓺稷黍；\n父母何怙！\n悠悠蒼天！\n曷其有所？\n肅肅鴇翼，\n集于苞棘。\n王事靡盬，\n不能蓺黍稷；\n父母何食！\n悠悠蒼天！\n曷其有極？\n肅肅鴇行，\n集于苞桑。\n王事靡盬，\n不能蓺稻粱；\n父母何嘗！\n悠悠蒼天！\n曷其有常？《鴇羽》三章，\n章七句。\n\n122《無衣》\n\n《無衣》、\n美晉武公也。\n武公始并晉國，\n\n其大夫為之請命乎天子之使，\n而作是詩也。\n\n豈曰無衣七兮？\n不如子之衣，\n安且吉兮！\n豈曰無衣六兮？\n不如子之衣，\n安且燠兮！《無衣》二章，\n章三句。\n\n123《有杕之杜》\n\n《有杕之杜》、\n刺晉武也。\n武公寡特，\n兼其宗族，\n而不求賢以自輔焉。\n\n有杕之杜，\n生于道左。\n彼君子兮，\n噬肯適我？\n中心好之，\n曷飲食之！\n有杕之杜，\n生于道周。\n彼君子兮，\n噬肯來遊？\n中心好之，\n曷飲食之！\n《有杕之杜》二章，\n章六句。\n\n124《葛生》\n\n《葛生》、\n刺晉獻公也。\n好攻戰，\n則國人多喪矣。\n\n葛生蒙楚，\n蘞蔓于野。\n予美亡此，\n誰與獨處？\n葛生蒙棘，\n蘞蔓于域。\n予美亡此，\n誰與獨息？\n角枕粲兮，\n錦衾爛兮。\n予美亡此，\n誰與獨旦？\n夏之日！\n冬之夜！\n百歲之後，\n歸于其居！\n冬之夜！\n夏之日！\n百歲之後，\n歸于其室！《葛生》五章，\n章四句。\n\n125《采苓》\n\n《采苓》、\n刺晉獻公也。\n獻公好聽讒焉。\n\n采苓采苓，\n首陽之巔？\n人之為言，\n苟亦無信。\n舍旃舍旃，\n苟亦無然。\n人之為言，\n胡得焉？\n采苦采苦，\n首陽之下？\n人之為言，\n苟亦無與。\n舍旃舍旃，\n苟亦無然。\n人之為言，\n胡得焉？\n采葑采葑，\n首陽之東？\n人之為言，\n苟亦無從。\n舍旃舍旃，\n苟亦無然。\n人之為言，\n胡得焉？《采苓》三章，\n章八句。\n\n唐國十二篇，\n三十三章，\n二百三句。\n\n"}
{"id": "KR1c0001_011", "series": "KR1c0001", "text": "** 11 國風秦風第十一\n\n126《車鄰》\n\n《車鄰》、\n美秦仲也。\n秦仲始大，\n有車馬禮樂侍御之好焉。\n\n有車鄰鄰，\n有馬白顛。\n未見君子，\n寺人之令。\n\n阪有漆，\n隰有栗。\n既見君子，\n並坐鼓瑟：\n今者不樂，\n逝者其耋！\n阪有桑，\n隰有楊。\n既見君子，\n並坐鼓簧：\n今者不樂，\n逝者其亡！《車鄰》三章，\n一章四句，\n二章章六句。\n\n127《駟驖》\n\n《駟驖》、\n美襄公也。\n始命，\n有田狩之事、\n園囿之樂焉。\n\n駟驖孔阜，\n六轡在手。\n公之媚子，\n從公于狩。\n\n奉時辰牡，\n辰牡孔碩。\n公曰左之，\n舍拔則獲。\n\n遊于北園，\n四馬既閑。\n輶車鸞鑣，\n載獫歇驕。\n《駟驖》三章，\n章四句。\n\n128《小戎》\n\n《小戎》、\n美襄公也。\n備其兵甲以討西戎，\n西戎方彊而征伐不休。\n\n國人則矜其車甲，\n婦人能閔其君子焉。\n\n小戎俴收，\n五楘梁輈，\n游環脅驅。\n陰靷鋈續，\n文茵暢轂，\n駕我騏馵。\n言念君子，\n溫其如玉，\n在其板屋，\n亂我心曲！\n四牡孔阜，\n六轡在手。\n騏駵是中，\n騧驪是驂。\n龍盾之合，\n鋈以觼軜。\n言念君子，\n溫其在邑。\n方何為期，\n胡然我念之？\n俴駟孔群，\n厹矛鋈錞，\n蒙伐有苑。\n虎韔鏤膺，\n交韔二弓，\n竹閉緄縢。\n言念君子，\n載寢載興。\n厭厭良人，\n秩秩德音！\n《小戎》三章，\n章十句。\n\n129《蒹葭》\n\n《兼葭》、\n刺襄公也。\n未能用周禮，\n將無以固其國焉。\n\n蒹葭蒼蒼，\n白露為霜。\n所謂伊人，\n在水一方。\n遡洄從之，\n逆阻且長。\n遡游從之，\n宛在水中央。\n\n蒹葭萋萋，\n白露未晞。\n所謂伊人，\n在水之湄。\n遡洄從之，\n道阻且躋。\n遡游從之，\n宛在水中坻。\n\n蒹葭采采，\n白露未已。\n所謂伊人，\n在水之涘。\n遡洄從之，\n道阻且右。\n遡游從之，\n宛在水中沚。\n\n《蒹葭》三章，\n章八句。\n\n130《終南》\n\n《終南》、\n戒襄公也。\n能取周地，\n始為諸侯，\n受顯服。\n大夫美之，\n故作是詩以戒勸之。\n\n終南何有？\n有條有梅。\n君子至止，\n錦衣狐裘。\n顏如渥丹，\n其君也哉！\n終南何有？\n有紀有堂。\n君子至止，\n黻衣繡裳。\n佩玉將將，\n壽考不亡！《終南》二章，\n章六句。\n\n131《黃鳥》\n\n《黃鳥》、\n哀三良也。國人刺\n\n穆公以人從死，\n而作是詩也。\n\n交交黃鳥，\n止于棘。\n誰從穆公？\n子車奄息。\n維此奄息！\n百夫之特。\n臨其穴，\n惴惴其慄。\n彼蒼者天，\n殲我良人！\n如可贖兮，\n人百其身！\n交交黃鳥，\n止于桑。\n誰從穆公？\n子車仲行。\n維此仲行！\n百夫之防。\n臨其穴，\n惴惴其慄。\n彼蒼者天，\n殲我良人！\n如可贖兮，\n人百其身！\n交交黃鳥，\n止于楚。\n誰從穆公？\n子車鍼虎。\n維此鍼虎！\n百夫之禦。\n臨其穴，\n惴惴其慄。\n彼蒼者天，\n殲我良人！\n如可贖兮，\n人百其身！《黃鳥》三章，\n章十二句。\n\n132《晨風》\n\n《晨風》、\n刺康公也。\n忘穆公之業，\n始棄其賢臣焉。\n\n鴥彼晨風，\n鬱彼北林。\n未見君子，\n憂心欽欽。\n如何如何？\n忘我實多！\n山有苞櫟，\n隰有六駮。\n未見君子，\n憂心靡樂。\n如何如何？\n忘我實多！\n山有苞棣，\n隰有樹檖。\n未見君子，\n憂心如醉。\n如何如何？\n忘我實多！《晨風》三章，\n章六句。\n\n133《無衣》\n\n《無衣》、\n刺用兵也。\n秦\n\n人刺其君好攻戰，\n亟用兵，\n而不與民同欲焉。\n\n豈曰無衣？\n與子同袍。\n王于興師，\n脩我戈矛，\n與子同仇！\n豈曰無衣？\n與子同澤。\n王于興師，\n脩我矛戟，\n與子偕作！\n豈曰無衣？\n與子同裳。\n王于興師，\n脩我甲兵，\n與子偕行！\n《無衣》三章，\n章五句。\n\n134《渭陽》\n\n《渭陽》、\n康公念母也。\n康公之母，\n晉獻公之女。\n文公遭麗姬之難，\n未反而秦姬卒。\n穆公納文公。\n康公時為大子，\n贈送文公于渭之陽，\n念母之不見也，\n我見舅氏，\n如母存焉。\n及其即位，\n思而作是詩也。\n\n我送舅氏，\n曰至渭陽。\n何以贈之？\n路車乘黃。\n\n我送舅氏，\n悠悠我思。\n何以贈之？\n瓊瑰玉佩。\n《渭陽》二章，\n章四句。\n\n135《權輿》\n\n《權輿》、\n刺康公也。\n忘先君之舊臣，\n與賢者有始而無終也。\n\n於我乎！\n夏屋渠渠；\n今也每食無餘。\n于嗟乎！\n不承權輿？\n於我乎！\n每食四簋；\n今也每食不飽。\n于嗟乎！\n不承權輿？\n《權輿》二章，\n章五句。\n\n秦國十篇，\n二十七章，\n百八十一句。\n\n"}
{"id": "KR1c0001_012", "series": "KR1c0001", "text": "** 12 國風陳風第十二\n\n136《宛丘》\n\n《宛丘》、\n刺幽公也。\n淫荒昏亂，\n游蕩無度焉。\n\n子之湯兮，\n宛丘之上兮。\n洵有情兮，\n而無望兮！\n坎其擊鼓，\n宛丘之下。\n無冬無夏，\n值其鷺羽。\n\n坎其擊缶，\n宛丘之道。\n無冬無夏，\n值其鷺翿。\n《宛丘》三章，\n章四句。\n\n137《東門之枌》\n\n《東門之枌》、\n疾亂也。\n幽公淫荒，風化\n\n之所行，\n男女棄其舊業，\n亟會於道路，\n歌舞於市井爾。\n\n東門之枌，\n宛丘之栩。\n子仲之子，\n婆娑其下。\n\n穀旦于差，\n南方之原。\n不績其麻，\n市也婆娑。\n\n穀旦于逝，\n越以鬷邁？\n視爾如荍，\n貽我握椒。\n\n《東門之枌》三章，\n章四句。\n\n138《衡門》\n\n《衡門》、\n誘僖公也。\n愿而無立志。\n故作是詩以誘掖其君也。\n\n衡門之下，\n可以棲遲。\n泌之洋洋，\n可以樂飢。\n\n豈其食魚，\n必河之魴？\n豈其取妻，\n必齊之姜？\n豈其食魚，\n必河之鯉？\n豈其取妻，\n必宋之子？《衡門》三章，\n章四句。\n\n139《東門之池》\n\n《東門之池》、\n刺時也。\n疾其君之淫昏，\n而思賢女以配君子也。\n\n東門之池，\n可以漚麻。\n彼美淑姬，\n可與晤歌？\n東門之池，\n可以漚紵。\n彼美淑姬，\n可與晤語？\n東門之池，\n可以漚菅。\n彼美淑姬，\n可與晤言？《東門之池》三章，\n章四句。\n\n140《東門之楊》\n\n《東門之楊》、\n刺時也。\n昏姻失時，\n男女多違。\n親迎，\n女猶有不至者也。\n\n東門之楊，\n其葉牂牂。\n昏以為期，\n明星煌煌。\n\n東門之楊，\n其葉肺肺。\n昏以為期，\n明星晢晢。\n《東門之楊》二章，\n章四句。\n\n141《墓門》\n\n《墓門》、刺陳\n\n佗也。\n陳佗無良師傅，\n以至於不義，\n惡加於萬民焉。\n\n墓門有棘，\n斧以斯之。\n夫也不良，\n國人知之。\n知而不已，\n誰昔然矣！\n墓門有梅，\n有鴞萃止。\n夫也不良，\n歌以訊之。\n訊予不顧，\n顛倒思予。\n\n《墓門》二章，\n章六句。\n\n142《防有鵲巢》\n\n《防有鵲巢》、\n憂讒賊也。\n宣公多信讒，\n君子憂懼焉。\n\n防有鵲巢，\n邛有旨苕。\n誰侜予美，\n心焉忉忉。\n\n中唐有甓？\n邛有旨鷊？\n誰侜予美，\n心焉惕惕！\n《防有鵲巢》二章，\n章四句。\n\n143《月出》\n\n《月出》、\n刺好色也。\n在位不好德、\n而說美色焉。\n\n月出皎兮，\n佼人僚兮。\n舒窈糾兮！\n勞心悄兮。\n\n月出皓兮，\n佼人懰兮。\n舒懮受兮！\n勞心慅兮。\n\n月出照兮，\n佼人燎兮。\n舒夭紹兮！\n勞心慘兮。\n《月出》三章，\n章四句。\n\n144《株林》\n\n《株林》、\n刺靈公也。\n淫乎夏姬，\n驅馳而往，\n朝夕不休息焉。\n\n胡為乎株林、\n從夏南？\n匪適株林、\n從夏南！\n駕我乘馬，\n說于株野。\n乘我乘駒，\n朝食于株。\n《株林》二章，\n章四句。\n\n145《澤陂》\n\n《澤陂》、\n刺時也。\n言靈公君臣淫於其國，男女\n\n相說，\n憂思感傷焉。\n\n彼澤之陂，\n有蒲與荷。\n有美一人，\n傷如之何？\n寤寐無為，\n涕泗滂沱！\n彼澤之陂，\n有蒲與蕳。\n有美一人，\n碩大且卷：\n寤寐無為，\n中心悁悁！\n彼澤之陂，\n有蒲菡萏。\n有美一人，\n碩大且儼：\n寤寐無為，\n輾轉伏枕。\n《澤陂》三章，\n章六句。\n\n陳國十篇，\n二十六章，\n百二十四句。\n\n"}
{"id": "KR1c0001_013", "series": "KR1c0001", "text": "** 13 國風檜風第十三\n\n146《羔裘》\n\n《羔裘》、\n大夫以道去其君也。\n國小而迫，\n君不用道。\n好絜其衣服，\n逍遙遊燕，\n而不能自強於政治。\n故作是詩也。\n\n羔裘逍遙，\n狐裘以朝。\n豈不爾思？\n勞心忉忉。\n\n羔裘翱翔，\n狐裘在堂。\n豈不爾思？\n我心憂傷！\n羔裘如膏，\n日出有曜。\n豈不爾思？\n中心是悼！\n《羔裘》三章，\n章四句。\n\n147《素冠》\n\n《素冠》、\n刺不能三年也。\n\n庶見素冠兮，\n棘人欒欒兮，\n勞心慱慱兮。\n\n庶見素衣兮，\n我心傷悲兮，\n聊與子同歸兮！\n庶見素韠兮，\n我心蘊結兮，\n聊與子如一兮！\n《素冠》三章，\n章三句。\n\n148《隰有萇楚》\n\n《隰有萇楚》、\n疾恣也。\n國人疾其君之淫恣，\n而思無情慾者也。\n\n隰有萇楚，\n猗儺其枝。\n夭之沃沃，\n樂子之無知！\n隰有萇楚，\n猗儺其華。\n夭之沃沃，\n樂子之無家！\n隰有萇楚，\n猗儺其實。\n夭之沃沃，\n樂子之無室！《隰有萇楚》三章，\n章四句。\n\n149《匪風》\n\n《匪風》、\n思周道也。\n國小政亂，\n憂及禍難，\n而思周道焉。\n\n匪風發兮，\n匪車偈兮。\n顧瞻周道，\n中心怛兮！\n匪風飄兮，\n匪車嘌兮。\n顧瞻周道，\n中心弔兮！\n誰能亨魚？\n溉之釜鬵。\n誰將西歸？\n懷之好音！《匪風》三章，\n章四句。\n\n檜國四篇，\n十二章，\n四十五句。\n\n"}
{"id": "KR1c0001_014", "series": "KR1c0001", "text": "** 14 國風曹風第十四\n\n150《蜉蝣》\n\n《蜉蝣》、\n刺奢也。\n昭公國小而迫，\n無法以自守，\n好奢而任小人，\n將無所依焉。\n\n蜉蝣之羽！\n衣裳楚楚。\n心之憂矣，\n於我歸處？\n蜉蝣之翼！\n采采衣服。\n心之憂矣，\n於我歸息？\n蜉蝣掘閱，\n麻衣如雪。\n心之憂矣，\n於我歸說？《蜉蝣》三章，\n章四句。\n\n151《候人》\n\n《候人》、\n刺近小人也。\n共公遠君子而好近小人焉。\n\n彼候人兮，\n何戈與祋。\n彼其之子，\n三百赤芾？\n維鵜在梁，\n不濡其翼？\n彼其之子，\n不稱其服。\n\n維鵜在梁，\n不濡其咮？\n彼其之子，\n不遂其媾！\n薈兮蔚兮，\n南山朝隮。\n婉兮孌兮，\n季女斯飢！《候人》四章，\n章四句。\n\n152《鳲鳩》\n\n《鳲鳩》、\n刺不壹也。\n在位無君子，\n用心之不壹也。\n\n鳲鳩在桑，\n其子七兮。\n淑人君子！\n其儀一兮。\n其儀一兮？\n心如結兮。\n\n鳲鳩在桑，\n其子在梅。\n淑人君子！\n其帶伊絲。\n其帶伊絲？\n其弁伊騏。\n\n鳲鳩在桑，\n其子在棘。\n淑人君子！\n其儀不忒。\n其儀不忒？\n正是四國。\n\n鳲鳩在桑，\n其子在榛。\n淑人君子！\n正是國人。\n正是國人？\n胡不萬年！《鳲鳩》四章，\n章六句。\n\n153《下泉》\n\n《下泉》、\n思治也。\n\n曹人疾共公侵刻下民，\n不得其所，\n憂而思明王賢伯也。\n\n洌彼下泉，\n浸彼苞稂。\n愾我寤嘆，\n念彼周京！\n洌彼下泉，\n浸彼苞蕭。\n愾我寤嘆，\n念彼京周！\n洌彼下泉，\n浸彼苞蓍。\n愾我寤嘆，\n念彼京師！\n芃芃黍苗，\n陰雨膏之。\n四國有王，\n郇伯勞之。\n《下泉》四章，\n章四句。\n\n曹國四篇，\n十五章，\n六十八句。\n\n"}
{"id": "KR1c0001_015", "series": "KR1c0001", "text": "** 15 國風豳風第十五\n\n154《七月》\n\n《七月》、\n陳王業也。\n周公遭變，\n故陳后稷先公風化之所由，\n致王業之艱難也。\n\n七月流火，\n九月授衣。\n一之日觱發，\n二之日栗烈。\n無衣無褐，\n何以卒歲？\n三之日于耜，\n四之日舉趾。\n同我婦子，\n饁彼南畝，\n田畯至喜。\n\n七月流火，\n九月授衣。\n春日載陽，\n有鳴倉庚。\n女執懿筐，\n遵彼微行，\n爰求柔桑。\n春日遲遲，\n采蘩祁祁。\n女心傷悲，\n殆及公子同歸！\n七月流火，\n八月萑葦。\n蠶月條桑，\n取彼斧斨，\n以伐遠揚，\n猗彼女桑。\n七月鳴鶪，\n八月載績，\n載玄載黃，\n我朱孔陽，\n為公子裳。\n\n四月秀葽，\n五月鳴蜩。\n八月其穫，\n十月隕蘀。\n一之日于貉，\n取彼狐貍，\n為公子裘。\n二之日其同，\n載纘武功。\n言私其豵，\n獻豜于公。\n\n五月斯螽動股，\n六月莎雞振羽。\n七月在野，\n八月在宇，\n九月在戶，\n十月蟋蟀\n入我床下。\n穹窒熏鼠，\n塞向墐戶。\n嗟我婦子，\n曰為改歲，\n入此室處！\n六月食鬱及薁，\n七月亨葵及菽。\n八月剝棗；\n十月穫稻，\n為此春酒，\n以介眉壽！\n七月食瓜，\n八月斷壺，\n九月叔苴，\n采荼薪樗，\n食我農夫！\n九月築場圃，\n十月納禾稼：\n黍稷重穋，\n禾麻菽麥。\n嗟我農夫！\n我稼既同，\n上入執宮功。\n晝爾于茅，\n宵爾索綯。\n亟其乘屋，\n其始播百穀！\n二之日鑿冰沖沖，\n三之日納于凌陰。\n四之日其蚤，\n獻羔祭韭。\n九月肅霜，\n十月滌場。\n朋酒斯饗，\n曰殺羔羊。\n躋彼公堂，\n稱彼兕觥，\n萬壽無疆！《七月》八章，\n章十一句。\n\n155《鴟鴞》\n\n《鴟鴞》、\n周公救亂也。\n成王未知周公之志，\n公乃為詩以遺王，\n名之曰《鴟鴞》焉。\n\n鴟鴞鴟鴞！\n既取我子，\n無毀我室，\n恩斯勤斯，\n鬻子之閔斯。\n\n迨天之未陰雨；\n徹彼桑土，\n綢繆牖戶。\n今女下民，\n或敢侮予。\n\n予手拮据，\n予所捋荼，\n予所蓄租，\n予口卒瘏。\n曰予未有室家！\n予羽譙譙，\n予尾翛翛。\n予室翹翹，\n風雨所漂搖。\n予維音嘵嘵！《鴟鴞》四章，\n章五句。\n\n156《東山》\n\n《東山》、\n周公東征也。\n周公東征三年而歸，\n勞歸士。\n大夫美之，\n故作是詩也。\n一章，\n言其完也。\n二章，\n言其思也。\n三章，\n言其室家之望女也。\n四章，\n樂男女之得及時也。\n君子之於人，\n序其情而閔其勞，\n所以說也。\n說以使民，\n民忘其死，\n其唯《東山》乎！\n\n我徂東山，\n慆慆不歸。\n我來自東，\n零雨其濛。\n我東曰歸，\n我心西悲：\n制彼裳衣，\n勿士行枚。\n蜎蜎者蠋，\n烝在桑野；\n敦彼獨宿，\n亦在車下。\n\n我徂東山，\n慆慆不歸。\n我來自東，\n零雨其濛。\n果臝之實，\n亦施于宇？\n伊威在室，\n蠨蛸在戶？\n町畽鹿場，\n熠燿宵行？\n不可畏也，\n伊可懷也！\n我徂東山，\n慆慆不歸。\n我來自東，\n零雨其濛。\n鸛鳴于垤，\n婦歎于室：\n「洒埽穹窒，\n我征聿至！\n有敦瓜苦，\n烝在栗薪。\n自我不見，\n于今三年！」\n我徂東山，\n慆慆不歸。\n我來自東，\n零雨其濛。\n倉庚于飛，\n熠燿其羽？\n之子于歸，\n皇駁其馬。\n親結其縭，\n九十其儀。\n其新孔嘉，\n其舊如之何！《東山》四章，\n章十二句。\n\n157《破斧》\n\n《破斧》、\n美周公也。\n周大夫以惡四國焉。\n\n既破我斧，\n又缺我斨。\n周公東征，\n四國是皇。\n哀我人斯，\n亦孔之將！\n既破我斧，\n又缺我錡。\n周公東征，\n四國是吪。\n哀我人斯，\n亦孔之嘉！\n既破我斧，\n又缺我銶。\n周公東征，\n四國是遒。\n哀我人斯，\n亦孔之休！《破斧》三章，\n章六句。\n\n158《伐柯》\n\n《伐柯》、\n美周公也。\n周大夫刺朝廷之不知也。\n\n伐柯如何？\n匪斧不克。\n取妻如何？\n匪媒不得。\n\n伐柯伐柯！\n其則不遠。\n我覯之子，\n籩豆有踐。\n《伐柯》二章，\n章四句。\n\n159《九罭》\n\n《九罭》、\n美周公也。\n周大夫刺朝廷之不知也。\n\n九罭之魚，\n鱒魴。\n我覯之子，\n袞衣繡裳。\n\n鴻飛遵渚，\n公歸無所。\n於女信處！\n鴻飛遵陸，\n公歸不復。\n於女信宿！\n是以有袞衣兮！\n無以我公歸兮！\n無使我心悲兮！《九罭》四章，\n一章四句，\n三章章三句。\n\n160《狼跋》\n\n《狼跋》、\n美周公也。\n周公攝政，遠則四國流言，\n\n近則王不知。\n周大夫美其不失其聖也。\n\n狼跋其胡，\n載疐其尾。\n公孫碩膚，\n赤舄几几！\n狼疐其尾，\n載跋其胡。\n公孫碩膚，\n德音不瑕！\n《狼跋》二章，\n章四句。\n\n豳國七篇，\n二十七章，\n二百三句。\n\n"}
{"id": "KR1c0001_016", "series": "KR1c0001", "text": "** 16 小雅鹿鳴之什第一\n\n161《鹿鳴》\n\n《鹿鳴》、\n燕群臣嘉賓也。\n既飲食之，\n又實幣帛筐篚以將其厚意，\n然後忠臣嘉賓得盡其心矣。\n\n呦呦鹿鳴，\n食野之苹。\n我有嘉賓，\n鼓瑟吹笙。\n吹笙鼓簧？\n承筐是將。\n人之好我，\n示我周行！\n呦呦鹿鳴，\n食野之蒿。\n我有嘉賓，\n德音孔昭。\n視民不恌，\n君子是則是傚。\n我有旨酒，\n嘉賓式燕以敖！\n呦呦鹿鳴，\n食野之芩。\n我有嘉賓，\n鼓瑟鼓琴，\n鼓瑟鼓琴？\n和樂且湛。\n我有旨酒，\n以燕樂嘉賓之心！《鹿鳴》三章，\n章八句。\n\n162《四牡》\n\n《四牡》、\n勞使臣之來也。\n有功而見知，\n則說矣。\n\n四牡騑騑，周道倭遲。\n豈不懷歸？\n王事靡盬，\n我心傷悲！\n四牡騑騑，\n嘽嘽駱馬。\n豈不懷歸？\n王事靡盬，\n不遑啟處！\n翩翩者鵻，\n載飛載下，\n集于苞栩。\n王事靡盬，\n不遑將父！\n翩翩者鵻，\n載飛載止，\n集于苞杞。\n王事靡盬，\n不遑將母！\n駕彼四駱，\n載驟駸駸。\n豈不懷歸？\n是用作歌，\n將母來諗！《四牡》五章，\n章五句。\n\n163《皇皇者華》\n\n《皇皇者華》、\n君遣使臣也。\n送之以禮樂，\n言遠而有光華也。\n\n皇皇者華，\n于彼原隰。\n駪駪征夫，\n每懷靡及！\n我馬維駒，\n六轡如濡。\n載馳載驅，\n周爰咨諏。\n\n我馬維騏，\n六轡如絲。\n載馳載驅，\n周爰咨謀。\n\n我馬維駱，\n六轡沃若。\n載馳載驅，\n周爰咨度。\n\n我馬維駰，\n六轡既均。\n載馳載驅，\n周爰咨詢。\n《皇皇者華》五章，\n章四句。\n\n164《常棣》\n\n《常棣》、\n燕兄弟也。\n閔管、\n蔡之失道，\n故作《常棣》焉。\n\n常棣之華，\n鄂不韡韡。\n凡今之人，\n莫如兄弟：\n死喪之威，\n兄弟孔懷。\n原隰裒矣，\n兄弟求矣。\n\n脊令在原？\n兄弟急難。\n每有良朋，\n況也永歎。\n\n兄弟鬩于牆，\n外禦其務；\n每有良朋，\n烝也無戎。\n\n喪亂既平，\n既安且寧。\n雖有兄弟，\n不如友生？\n儐爾籩豆，\n飲酒之飫。\n兄弟既具，\n和樂且孺。\n\n妻子好合，\n如鼓瑟琴，\n兄弟既翕，\n和樂且湛。\n\n宜爾室家，\n樂爾妻帑。\n是究是圖，\n亶其然乎？《常棣》八章，\n章四句。\n\n165《伐木》\n\n《伐木》、\n燕朋友故舊也。\n自天子至于庶人，\n未有不須友以成者。\n親親以睦，\n友賢不棄，\n不遺故舊，\n則民德歸厚矣。\n\n伐木丁丁！\n鳥鳴嚶嚶。\n出自幽谷，\n遷于喬木。\n嚶其鳴矣，\n求其友聲。\n相彼鳥矣，\n猶求友聲；\n矧伊人矣，\n不求友生？\n神之聽之，\n終和且平。\n\n伐木許許！\n釃酒有藇。\n既有肥羜，\n以速諸父。\n寧適不來？\n微我弗顧！於粲洒埽！\n陳饋八簋。\n既有肥牡，\n以速諸舅。\n寧適不來？\n微我有咎！\n伐木于阪，\n釃酒有衍。\n籩豆有踐，\n兄弟無遠。\n民之失德，\n乾餱以愆。\n有酒湑我，\n無酒酤我。\n坎坎鼓我，\n蹲蹲舞我。\n迨我暇矣，\n飲此湑矣！《伐木》六章，\n章六句。\n\n166《天保》\n\n《天保》、\n下報上也。\n君能下下以成其政，\n臣能歸美以報其上焉。\n\n天保定爾，\n亦孔之固。\n俾爾單厚，\n何福不除？\n俾爾多益，\n以莫不庶！\n天保定爾，\n俾爾戩穀。\n罄無不宜，\n受天百祿。\n降爾遐福，\n維日不足！\n天保定爾，\n以莫不興。\n如山如阜，\n如岡如陵。\n如川之方至，\n以莫不增！\n吉蠲為饎，\n是用孝享，\n禴祠烝嘗，\n于公先王。\n君曰\n卜爾，\n萬壽無疆！\n神之弔矣，\n詒爾多福。\n民之質矣，\n日用飲食。\n群黎百姓，\n徧為爾德！\n如月之恆，\n如日之升。\n如南山之壽，\n不騫不崩。\n如松柏之茂，\n無不爾或承！《天保》六章，\n章六句。\n\n167《采薇》\n\n《采薇》、\n遣戍役也。\n文王之時，\n西有昆夷之患，\n北有玁狁之難。\n以天子之命命將率，\n遣戍役，\n以守衛中國，\n故歌《采薇》以遣之。\n《出車》以勞還，\n《杕杜》以勤歸也。\n\n采薇采薇！\n薇亦作止。\n曰歸曰歸！\n歲亦莫止。\n靡室靡家，\n玁狁之故。\n不遑啟居，\n玁狁之故。\n\n采薇采薇！\n薇亦柔止。\n曰歸曰歸！\n心亦憂止。\n憂心烈烈，\n載飢載渴。\n我戍未定，\n靡使歸聘。\n\n采薇采薇！\n薇亦剛止。\n曰歸曰歸！\n歲亦陽止。\n王事靡盬，\n不遑啟處。\n憂心孔疚，\n我行不來！\n彼爾維何？\n維常之華。\n彼路斯何？\n君子之車。\n戎車既駕，\n四牡業業。\n豈敢定居？\n一月三捷！\n駕彼四牡，\n四牡騤騤。\n君子所依，\n小人所腓。\n四牡翼翼，\n象弭魚服。\n豈不日戒？\n玁狁孔棘！\n昔我往矣，\n楊柳依依。\n今我來思，\n雨雪霏霏。\n行道遲遲，\n載渴載飢。\n我心傷悲，\n莫知我哀！\n《采薇》六章，\n章八句。\n\n168《出車》\n\n《出車》、\n勞還率也。\n\n我出我車，\n于彼牧矣。\n自天子所，\n謂我來矣，\n召彼僕夫，\n謂之載矣。\n王事多難，\n維其棘矣！\n我出我車，\n于彼郊矣。\n設此旐矣，\n建彼旄矣。\n彼旟旐斯，\n胡不旆旆？\n憂心悄悄，\n僕夫況瘁！\n王命南仲，\n往城于方。\n出車彭彭，\n旂旐央央。\n天子命我，\n城彼朔方。\n赫赫南仲，\n玁狁于襄！\n昔我往矣，\n黍稷方華。\n今我來思，\n雨雪載塗。\n王事多難，\n不遑啟居。\n豈不懷歸？\n畏此簡書！\n喓喓草蟲，\n趯趯阜螽。\n未見君子，\n憂心忡忡；\n既見君子，\n我心則降。\n赫赫南仲，\n薄伐西戎！\n春日遲遲，\n卉木萋萋。\n倉庚喈喈，\n采蘩祁祁。\n執訊獲醜，\n薄言還歸！\n赫赫南仲，\n玁狁于夷！\n《出車》六章，\n章八句。\n\n169《杕杜》\n\n《杕杜》、\n勞還役也。\n\n有杕之杜，\n有睆其實。\n王事靡盬，\n繼嗣我日。\n日月陽止，\n女心傷止，\n征夫遑止？\n有杕之杜，\n其葉萋萋。\n王事靡盬，\n我心傷悲。\n卉木萋止，\n女心悲止，\n征夫歸止！\n陟彼北山，\n言采其杞。\n王事靡盬，\n憂我父母。\n檀車幝幝，\n四牡痯痯，\n征夫不遠！\n匪載匪來，\n憂心孔疚。\n期逝不至？\n而多為恤。\n卜筮偕止，\n會言近止，\n征夫邇止！\n《杕杜》四章，\n章七句。\n\n170《魚麗》\n\n《魚麗》、\n美萬物盛多、\n能備禮也。\n文武以《天保》以上治內，\n《采薇》以下治外，\n始於憂勤，\n終於逸樂。\n故美萬物盛多，\n可以告於神明矣。\n\n魚麗于罶，\n鱨鯊。\n君子有酒\n旨，且多。\n\n魚麗于罶，\n魴鱧。\n君子有酒\n多，且旨。\n\n魚麗于罶，\n鰋鯉。\n君子有酒\n旨，且有。\n\n物其多矣，\n維其嘉矣。\n\n物其旨矣，\n維其偕矣。\n\n物其有矣，\n維其時矣。\n\n《魚麗》六章，\n三章章四句，\n三章章二句。\n\n《南陔》、\n孝子相戒以養也。\n\n《白華》、\n孝子之絜白也。\n\n《華黍》、\n時和歲豐、\n宜黍稷也。\n有其義而亡其辭。\n\n《鹿鳴之什》十篇，\n五十五章，\n三百一十五句。\n\n"}
{"id": "KR1c0001_017", "series": "KR1c0001", "text": "** 17 小雅南有嘉魚之什第二\n\n171《南有嘉魚》\n\n《南有嘉魚》、\n樂與賢也。\n太平之君子至誠，\n樂與賢者共之也。\n\n南有嘉魚，\n烝然罩罩。\n君子有酒，\n嘉賓式燕以樂。\n\n南有嘉魚，\n烝然汕汕。\n君子有酒，\n嘉賓式燕以衎。\n\n南有樛木，\n甘瓠纍之。\n君子有酒，\n嘉賓式燕綏之。\n\n翩翩者鵻，\n烝然來思。\n君子有酒，\n嘉賓式燕又思。\n《南有嘉魚》四章，\n章四句。\n\n172《南山有臺》\n\n《南山有臺》、\n樂得賢也。\n得賢，\n則能為邦家立太平之基矣。\n\n南山有臺，\n北山有萊。\n樂只君子，\n邦家之基！\n樂只君子，\n萬壽無期！\n南山有桑，\n北山有楊。\n樂只君子，\n邦家之光！\n樂只君子，\n萬壽無疆！\n南山有杞，\n北山有李。\n樂只君子，\n民之父母！\n樂只君子，\n德音不已！\n南山有栲，\n北山有杻。\n樂只君子，\n遐不眉壽！\n樂只君子，\n德音是茂！\n南山有枸，\n北山有楰。\n樂只君子，\n遐不黃耇！\n樂只君子，\n保艾爾後！《南山有臺》五章，\n章六句。\n\n《由庚》、\n萬物得由其道也。\n\n《崇丘》、\n萬物得極其高大也。\n\n《由儀》、\n萬物之生各得其宜也。\n有其義而亡其辭。\n\n173《蓼蕭》\n\n《蓼蕭》、\n澤及四海也。\n\n蓼彼蕭斯，\n零露湑兮。\n既見君子，\n我心寫兮。\n燕笑語兮，\n是以有譽處兮。\n\n蓼彼蕭斯，\n零露瀼瀼。\n既見君子，\n為龍為光。\n其德不爽，\n壽考不忘！\n蓼彼蕭斯，\n零露泥泥。\n既見君子，\n孔燕豈弟。\n宜兄宜弟，\n令德壽豈。\n\n蓼彼蕭斯，零露濃濃。\n既見君子，\n鞗革沖沖，\n和鸞雝雝。\n萬福攸同！《蓼蕭》四章，\n章六句。\n\n174《湛露》\n\n《湛露》、\n天子燕諸侯也。\n\n湛湛露斯，\n匪陽不晞。\n厭厭夜飲，\n不醉無歸。\n\n湛湛露斯，\n在彼豐草。\n厭厭夜飲，\n在宗載考。\n\n湛湛露斯，\n在彼杞棘。\n顯允君子，\n莫不令德。\n\n其桐其椅，\n其實離離，\n豈弟君子，\n莫不令儀。\n《湛露》四章，\n章四句。\n\n175《彤弓》\n\n《彤弓》、\n天子錫有功諸侯也。\n\n彤弓弨兮，\n受言藏之！\n我有嘉賓，\n中心貺之。\n鐘鼓既設，\n一朝饗之。\n\n彤弓弨兮，\n受言載之！\n我有嘉賓，\n中心喜之。\n鐘鼓既設，\n一朝右之。\n\n彤弓弨兮，\n受言櫜之！\n我有嘉賓，\n中心好之。\n鐘鼓既設，\n一朝醻之。\n\n《彤弓》三章，\n章六句。\n\n176《菁菁者莪》\n\n《菁菁者莪》、\n樂育材也。\n君子能長育人材，\n則天下喜樂之矣。\n\n菁菁者莪！\n在彼中阿。\n既見君子，\n樂且有儀。\n\n菁菁者莪！\n在彼中沚。\n既見君子，\n我心則喜。\n\n菁菁者莪！\n在彼中陵。\n既見君子，\n錫我百朋。\n\n汎汎楊舟，\n載沈載浮。\n既見君子，\n我心則休。\n《菁菁者莪》四章，\n章四句。\n\n177《六月》\n\n《六月》、\n宣王北伐也。\n《鹿鳴》廢，\n則和樂缺矣。\n《四牡》廢，\n則君臣缺矣。\n《皇皇者華》廢，\n則忠信缺矣。\n《常棣》廢，\n則兄弟缺矣。\n《伐木》廢，\n則朋友缺矣。\n《天保》廢，\n則福祿缺矣。\n《采薇》廢，\n則征伐缺矣。\n《出車》廢，\n則功力缺矣。\n《杕杜》廢，\n則師眾缺矣。\n《魚麗》廢，\n則法度缺矣。\n《南陔》廢，\n則孝友缺矣。\n《白華》廢，\n則廉恥缺矣。\n《華黍》廢，\n則蓄積缺矣。\n《由庚》廢，\n則陰陽失其道理矣。\n《南有嘉魚》廢，\n則賢者不安，\n下不得其所矣。\n《崇丘》廢，\n則萬物不遂矣。\n《南山有臺》廢，\n則為國之基隊矣。\n《由儀》廢，\n則萬物失其道理矣。\n《蓼蕭》廢，\n則恩澤乖矣。\n《湛露》廢，\n則萬國離矣。\n《彤弓》廢，\n則諸夏衰矣。\n《菁菁者莪》廢，\n則無禮儀矣。《小雅》\n\n盡廢，\n則四夷交侵，\n中國微矣。\n\n六月棲棲，\n戎車既飭。\n四牡騤騤，\n載是常服。\n玁狁孔熾，\n我是用急。\n王于出征，\n以匡王國。\n\n比物四驪，\n閑之維則。\n維此六月，\n既成我服。\n我服既成，\n于三十里。\n王于出征，\n以佐天子。\n\n四牡脩廣，\n其大有顒。\n薄伐玁狁，\n以奏膚公。\n有嚴有翼，\n共武之服。\n共武之服，\n以定王國。\n\n玁狁匪茹，\n整居焦穫。\n侵鎬及方，\n至于涇陽。\n織文鳥章，\n白旆央央。\n元戎十乘，\n以先啟行。\n\n戎車既安，\n如輊如軒。\n四牡既佶，\n既佶且閑。\n薄伐玁狁，\n至于大原。\n文武吉甫，\n萬邦為憲！\n吉甫燕喜，\n既多受祉。\n來歸自鎬，\n我行永久。\n飲御諸友，\n炰鱉膾鯉。\n侯誰在矣？\n張仲孝友！\n《六月》六章，\n章八句。\n\n178《采芑》\n\n《采芑》、\n宣王南征也。\n\n薄言采芑，\n于彼新田，\n于此菑畝。\n方叔涖止，\n其車三千，\n師干之試。\n\n方叔率止，\n乘其四騏，\n四騏翼翼。\n路車有奭，\n簟茀魚服，\n鉤膺鞗革。\n\n薄言采芑，\n于彼新田，\n于此中鄉。\n方叔涖止，\n其車三千，\n旂旐央央。\n\n方叔率止，\n約軝錯衡，\n八鸞瑲瑲。\n服其命服，\n朱芾斯皇，\n有瑲蔥珩。\n鴥彼飛隼，\n其飛戾天，\n亦集爰止。\n方叔涖止，\n其車三千，\n師干之試。\n\n方叔率止，\n鉦人伐鼓，\n陳師鞠旅。\n顯允方叔，\n伐鼓淵淵，\n振旅闐闐。\n\n蠢爾蠻荊，\n大邦為讎。\n方叔元老，\n克壯其猶。\n\n方叔率止，\n執訊獲醜。\n戎車嘽嘽，\n嘽嘽焞焞，\n如霆如雷。\n顯允方叔，\n征伐玁狁，\n蠻荊來威！《采芑》四章，\n章十二句。\n\n179《車攻》\n\n《車攻》、\n宣王復古也。\n宣王能內脩政事，\n外攘夷狄，\n復文武之境土。\n脩車馬，\n備器械，\n復會諸侯於東都，\n因田獵而選車徒焉。\n\n我車既攻，\n我馬既同。\n四牡龐龐，\n駕言徂東。\n\n田車既好，\n四牡孔阜。\n東有甫草，\n駕言行狩。\n\n之子于苗，\n選徒囂囂。\n建旐設旄，\n搏獸于敖。\n\n駕彼四牡，\n四牡奕奕。\n赤芾金舄，\n會同有繹。\n\n決拾既佽，\n弓矢既調，\n射夫既同，\n助我舉柴。\n\n四黃既駕，\n兩驂不猗。\n不失其馳，\n舍矢如破。\n\n蕭蕭馬鳴，\n悠悠旆旌！\n徒御不驚，\n大庖不盈？\n之子于征，\n有聞無聲。\n允矣君子！\n展也大成。\n《車攻》八章，\n章四句。\n\n180《吉日》\n\n《吉日》、\n美宣王田也。\n能慎微接下，\n無不自盡以奉其上焉。\n\n吉日維戊，\n既伯既禱。\n田車既好，\n四牡孔阜。\n升彼大阜，\n從其群醜。\n\n吉日庚午，\n既差我馬。\n獸之所同，\n麀鹿麌麌。\n漆沮之從，\n天子之所。\n\n瞻彼中原，\n其祁孔有。\n儦儦俟俟，\n或群或友。\n悉率左右，\n以燕天子！\n既張我弓，\n既挾我矢。\n發彼小豝，\n殪此大兕。\n以御賓客，\n且以酌醴！\n《吉日》四章，\n章六句。\n\n《南有嘉魚之什》十篇，\n四十六章，\n二百七十二句。\n\n"}
{"id": "KR1c0001_018", "series": "KR1c0001", "text": "** 18 小雅鴻鴈之什第三\n\n181《鴻鴈》\n\n《鴻鴈》、\n美宣王也。\n萬民離散，\n不安其居，\n而能勞來、\n還定、\n安集之，\n至于矜寡無不得其所焉。\n\n鴻鴈于飛，\n肅肅其羽。\n之子于征，\n劬勞于野。\n爰及矜人，\n哀此鰥寡！\n鴻鴈于飛，\n集于中澤。\n之子于垣，\n百堵皆作。\n雖則劬勞，\n其究安宅！\n鴻鴈于飛，\n哀鳴嗸嗸。\n維此哲人，\n謂我劬勞；\n維彼愚人，\n謂我宣驕！《鴻鴈》三章，\n章六句。\n\n182《庭燎》\n\n《庭燎》、\n美宣王也，\n因以箴之。\n\n夜如何其？\n夜未央。\n庭燎之光。\n君子至止，\n鸞聲將將。\n\n夜如何其？\n夜未艾。\n庭燎晣晣。\n君子至止，\n鸞聲噦噦。\n\n夜如何其？\n夜鄉晨。\n庭燎有煇。\n君子至止，\n言觀其旂。\n《庭燎》三章，\n章五句。\n\n183《沔水》\n\n《沔水》、\n規宣王也。\n\n沔彼流水，\n朝宗于海。\n鴥彼飛隼，\n載飛載止。\n嗟我兄弟，\n邦人諸友！\n莫肯念亂，\n誰無父母？\n沔彼流水，\n其流湯湯。\n鴥彼飛隼，\n載飛載揚。\n念彼不蹟，\n載起載行。\n心之憂矣，\n不可弭忘！\n鴥彼飛隼，\n率彼中陵。\n民之訛言，\n寧莫之懲？\n我友敬矣，\n讒言其興！《沔水》三章，\n二章章八句，\n一章六句。\n\n184《鶴鳴》\n\n《鶴鳴》、\n誨宣王也。\n\n鶴鳴于九皋，\n聲聞于野。\n魚潛在淵，\n或在于渚。\n樂彼之園，\n爰有樹檀；\n其下維蘀。\n它山之石，\n可以為錯。\n\n鶴鳴于九皋，\n聲聞于天。\n魚在于渚，\n或潛在淵。\n樂彼之園，\n爰有樹檀；\n其下維榖。\n它山之石，\n可以攻玉。\n《鶴鳴》二章，\n章九句。\n\n185《祈父》\n\n《祈父》、\n刺宣王也。\n\n祈父！\n予王之爪牙。\n胡轉予于恤？\n靡所止居！\n祈父！\n予王之爪士。\n胡轉予于恤？\n靡所厎止！\n祁父！\n亶不聰。\n胡轉予于恤？\n有母之尸饔！《祈父》三章，\n章四句。\n\n186《白駒》\n\n《白駒》、\n大夫刺宣王也。\n\n皎皎白駒，\n食我場苗。\n縶之維之，\n以永今朝。\n所謂伊人，\n於焉逍遙！\n皎皎白駒，\n食我場藿。\n縶之維之，\n以永今夕。\n所謂伊人，\n於焉嘉客！\n皎皎白駒，\n賁然來思。\n爾公爾侯，\n逸豫無期。\n慎爾優游？\n勉爾遁思！\n皎皎白駒，\n在彼空谷。\n生芻一束，\n其人如玉。\n毋金玉爾音，\n而有遐心！\n《白駒》四章，\n章六句。\n\n187《黃鳥》\n\n《黃鳥》、\n刺宣王也。\n\n黃鳥黃鳥！\n無集于穀，\n無啄我粟。\n此邦之人，\n不我肯穀。\n言旋言歸，\n復我邦族！\n黃鳥黃鳥！\n無集于桑，\n無啄我粱。\n此邦之人，\n不可與明。\n言旋言歸，\n復我諸兄！\n黃鳥黃鳥！\n無集于栩，\n無啄我黍。\n此邦之人，\n不可與處。\n言旋言歸，\n復我諸父！《黃鳥》三章，\n章七句。\n\n188《我行其野》\n\n《我行其野》、\n刺宣王也。\n\n我行其野，\n蔽芾其樗。\n昏姻之故，\n言就爾居。\n爾不我畜？\n復我邦家！\n我行其野，\n言采其蓫。\n昏姻之故，\n言就爾宿。\n爾不我畜？\n言歸斯復！\n我行其野，\n言采其葍。\n不思舊姻，\n求爾新特。\n成不以富，\n亦祗以異！《我行其野》三章，\n章六句。\n\n189《斯干》\n\n《斯干》、\n宣王考室也。\n\n秩秩斯干，\n幽幽南山。\n如竹苞矣，\n如松茂矣。\n兄及弟矣，\n式相好矣，\n無相猶矣！\n似續妣祖，\n築室百堵，\n西南其戶。\n爰居爰處；\n爰笑爰語。\n\n約之閣閣，\n椓之橐橐。\n風雨攸除，\n鳥鼠攸去，\n君子攸芋！\n如跂斯翼，\n如矢斯棘，\n如鳥斯革，\n如翬斯飛，\n君子攸躋！\n殖殖其庭，\n有覺其楹。\n噲噲其正，\n噦噦其冥，\n君子攸寧！\n下莞上簟，\n乃安斯寢。\n乃寢乃興，\n乃占我夢。\n吉夢維何？\n維熊維羆，\n維虺維蛇。\n\n大人占之：\n維熊維羆？\n男子之祥！\n維虺維蛇？\n女子之祥！\n乃生男子：\n載寢之床，\n載衣之裳，\n載弄之璋。\n其泣喤喤，\n朱芾斯皇，\n室家君王！\n乃生女子：\n載寢之地，\n載衣之裼，\n載弄之瓦。\n無非無儀，\n唯酒食是議，\n無父母詒罹！《斯干》九章，\n四章章七句，\n五章章五句。\n\n190《無羊》\n\n《無羊》、\n宣王考牧也。\n\n誰謂爾無羊？\n三百維群。\n誰謂爾無牛？\n九十其犉。\n爾羊來思，\n其角濈濈。\n爾牛來思，\n其耳濕濕。\n\n或降于阿，\n或飲于池，\n或寢或訛。\n爾牧來思，\n何蓑何笠，\n或負其餱。\n三十維物，\n爾牲則具。\n\n爾牧來思，\n以薪以蒸，\n以雌以雄。\n爾羊來思，\n矜矜兢兢，\n不騫不崩。\n麾之以肱，\n畢來既升！\n牧人乃夢：\n眾維魚矣！\n旐維旟矣！\n大人占之：\n眾維魚矣？\n實維豐年！\n旐維旟矣？\n室家溱溱！《無羊》四章，\n章八句。\n\n《鴻鴈之什》十篇，\n三十二章，\n二百三十句。\n\n"}
{"id": "KR1c0001_019", "series": "KR1c0001", "text": "** 19 小雅\n\n節南山之什第四\n\n191《節南山》\n\n《節南山》、\n家父刺幽王也。\n\n節彼南山，\n維石巖巖。\n赫赫師尹，\n民具爾瞻。\n憂心如惔，\n不敢戲談。\n國既卒斬，\n何用不監？\n節彼南山，\n有實其猗。\n赫赫師尹，\n不平謂何？\n天方薦瘥，\n喪亂弘多。\n民言無嘉，\n憯莫懲嗟！\n尹氏大師！\n維周之氐。\n秉國之均，\n四方是維，\n天子是毗，\n俾民不迷。\n不弔昊天！\n不宜空我師。\n\n弗躬弗親，\n庶民弗信？\n弗問弗仕，\n勿罔君子？\n式夷式已，\n無小人殆？\n瑣瑣姻亞，\n則無膴仕？\n昊天不傭！\n降此鞠訩。\n昊天不惠！\n降此大戾。\n君子如屆，\n俾民心闋。\n君子如夷，\n惡怒是違。\n\n不弔昊天！\n亂靡有定。\n式月斯生，\n俾民不寧。\n憂心如酲，\n誰秉國成？\n不自為政，\n卒勞百姓！\n駕彼四牡，\n四牡項領。\n我瞻四方，\n蹙蹙靡所騁！\n方茂爾惡，\n相爾矛矣！\n既夷既懌，\n如相醻矣！\n\n昊天不平！\n我王不寧。\n不懲其心，\n覆怨其正。\n家父作誦，\n以究王訩。\n式訛爾心，\n以畜萬邦！《節南山》十章，\n六章章八句，\n四章章四句。\n\n192《正月》\n\n《正月》、\n大夫刺幽王也。\n\n正月繁霜，\n我心憂傷。\n民之訛言，\n亦孔之將。\n念我獨兮，\n憂心京京！哀我小心，\n癙憂以痒！\n父母生我，\n胡俾我瘉？\n不自我先，\n不自我後。\n好言自口，\n莠言自口。\n憂心愈愈，\n是以有侮！\n憂心惸惸，\n念我無祿。\n民之無辜，\n并其臣僕。\n哀我人斯！\n于何從祿？\n瞻烏爰止，\n于誰之屋？\n瞻彼中林，\n侯薪侯蒸。\n民今方殆，\n視天夢夢。\n既克有定，\n靡人弗勝。\n有皇上帝！\n伊誰云憎？\n謂山蓋卑？\n為岡為陵。\n民之訛言，\n寧莫之懲？\n召彼故老，\n訊之占夢。\n具曰予聖，\n誰知烏之雌雄？\n謂天蓋高？\n不敢不局。\n謂地蓋厚？\n不敢不蹐。\n維號斯言，\n有倫有脊。\n哀今之人！\n胡為虺蜴？\n瞻彼阪田，\n有菀其特。\n天之扤我，\n如不我克。\n彼求我則，\n如不我得。\n執我仇仇，\n亦不我力！\n心之憂矣，\n如或結之。\n今茲之正，\n胡然厲矣？\n燎之方揚，\n寧或滅之？\n赫赫宗周，\n襃姒烕之？\n終其永懷，\n又窘陰雨。\n其車既載，\n乃棄爾輔。\n載輸爾載，\n將伯助予！\n無棄爾輔，\n員于爾輻。\n屢顧爾僕，\n不輸爾載。\n終踰絕險，\n曾是不意？\n魚在于沼，\n亦匪克樂。\n潛雖伏矣，\n亦孔之炤。\n憂心慘慘，\n念國之為虐！\n彼有旨酒，\n又有嘉殽。\n洽比其鄰，\n昏姻孔云。\n念我獨兮，\n憂心慇慇！\n佌佌彼有屋，\n蔌蔌方有穀。\n民今之無祿，\n天夭是椓。\n哿矣富人，\n哀此惸獨！《正月》十三章，\n八章章八句，\n五章章六句。\n\n193《十月之交》\n\n《十月之交》、\n大夫刺幽王也。\n\n十月之交，朔月辛卯。\n日有食之，\n亦孔之醜！\n彼月而微，\n此日而微？\n今此下民，\n亦孔之哀！\n日月告凶，\n不用其行；\n四國無政，\n不用其良。\n彼月而食，\n則維其常。\n此日而食，\n于何不臧！\n爗爗震電，\n不寧不令：\n百川沸騰，\n山冢崒崩。\n高岸為谷，\n深谷為陵。\n哀今之人，\n胡憯莫懲？\n皇父卿士，\n番維司徒。\n家伯維宰，\n仲允膳夫。\n棸子內史，\n蹶維趣馬。\n楀維師氏，\n豔妻煽方處！\n抑此皇父！\n豈曰不時？\n胡為我作？\n不即我謀？\n徹我牆屋，\n田卒汙萊。\n曰予不戕，\n禮則然矣！\n皇父孔聖！\n作都于向。\n擇三有事，\n亶侯多藏！\n不憖遺一老，\n俾守我王。\n擇有車馬，\n以居徂向。\n\n黽勉從事，\n不敢告勞。\n無罪無辜，\n讒口囂囂。\n下民之孽，\n匪降自天。\n噂沓背憎，\n職競由人！\n悠悠我里，\n亦孔之痗。\n四方有羡，\n我獨居憂。\n民莫不逸，\n我獨不敢休。\n天命不徹，\n我不敢傚\n我友自逸！\n《十月之交》八章，\n章八句。\n\n194《雨無正》\n\n《雨無正》、\n大夫刺幽王也。\n雨自上下者也。\n眾多如雨，\n而非所以為政也。\n\n浩浩昊天！\n不駿其德？\n降喪饑饉，\n斬伐四國。\n昊天疾威，\n弗慮弗圖？\n舍彼有罪，\n既伏其辜。\n若此無罪，\n淪胥以鋪。\n\n周宗既滅，\n靡所止戾？\n正大夫離居，\n莫知我勩？\n三事大夫！\n莫肯夙夜。\n邦君諸侯！\n莫肯朝夕。\n庶曰式臧，\n覆出為惡！\n如何昊天！\n辟言不信？\n如彼行邁，\n則靡所臻？\n凡百君子！\n各敬爾身。\n胡不相畏，\n不畏于天？\n戎成不退？\n飢成不遂？\n曾我暬御，\n憯憯日瘁？\n凡百君子！\n莫肯用訊。\n聽言則荅，\n譖言則退。\n\n哀哉不能言！\n匪舌是出，\n維躬是瘁。\n哿矣能言！\n巧言如流，\n俾躬處休。\n\n維曰于仕？\n孔棘且殆！\n云不可使，\n得罪于天子。\n亦云可使，\n怨及朋友。\n\n謂爾遷于王都，\n曰予未有室家。\n鼠思泣血，\n無言不疾。\n昔爾出居，\n誰從作爾室？《雨無正》七章，\n二章章十句，\n二章章八句，\n三章章六句。\n\n195《小旻》\n《小旻》、\n大夫刺幽王也。\n\n旻天疾威！\n敷于下土。\n謀猶回遹，\n何日斯沮？\n謀臧不從，\n不臧覆用。\n我視謀猶，\n亦孔之邛。\n\n潝潝訿訿，\n亦孔之哀！\n謀之其臧，\n則具是違。\n謀之不臧，\n則具是依。\n我視謀猶，\n伊于胡厎？\n我龜既厭，\n不我告猶。\n謀夫孔多，\n是用不集。\n發言盈庭，\n誰敢執其咎？\n如匪行邁謀，\n是用不得于道。\n\n哀哉為猶！\n匪先民是程，\n匪大猶是經。\n維邇言是聽，\n維邇言是爭。\n如彼築室于道謀，\n是用不潰于成！\n國雖靡止，\n或聖或否。\n民雖靡膴，\n或哲或謀，\n或肅或艾。\n如彼泉流，\n無淪胥以敗！\n不敢暴虎，\n不敢馮河。\n人知其一，\n莫知其他。\n戰戰兢兢，\n如臨深淵，\n如履薄冰！《小旻》六章，\n三章章八句，\n三章章七句。\n\n196《小宛》\n《小宛》、\n大夫刺幽王也。\n\n宛彼鳴鳩，\n翰飛戾天。\n我心憂傷，\n念昔先人。\n明發不寐，\n有懷二人。\n\n人之齊聖，\n飲酒溫克。\n彼昏不知，\n壹醉日富。\n各敬爾儀，\n天命不又。\n\n中原有菽，\n庶民采之。\n螟蛉有子，\n蜾蠃負之。\n教誨爾子，\n式穀似之！\n題彼脊令！\n載飛載鳴。\n我日斯邁，\n而月斯征。\n夙興夜寐，\n毋忝爾所生！\n交交桑扈，\n率場啄粟，\n哀我填寡，\n宜岸宜獄？\n握粟出卜，\n自何能穀？\n溫溫恭人，\n如集于木！\n惴惴小心，\n如臨于谷！\n戰戰兢兢，\n如履薄冰！《小宛》六章，\n章六句。\n\n197《小弁》\n《小弁》、\n刺幽王也。\n大子之傅作焉。\n\n弁彼鸒斯，\n歸飛提提。\n民莫不穀，\n我獨于罹。\n何辜于天，\n我罪伊何？\n心之憂矣，\n云如之何？\n踧踧周道，\n鞫為茂草。\n我心憂傷，\n惄焉如擣。\n假寐永歎，\n維憂用老。\n心之憂矣，\n疢如疾首！\n維桑與梓，\n必恭敬止。\n靡瞻匪父，\n靡依匪母。\n不屬于毛，\n不離于裏？\n天之生我，\n我辰安在？\n菀彼柳斯，\n鳴蜩嘒嘒。\n有漼者淵，\n萑葦淠淠。\n譬彼舟流，\n不知所屆。\n心之憂矣，\n不遑假寐。\n\n鹿斯之奔，\n維足伎伎。\n雉之朝雊，\n尚求其雌。\n譬彼壞木，\n疾用無枝。\n心之憂矣，\n寧莫之知？\n相彼投兔，\n尚或先之。\n行有死人，\n尚或墐之。\n君子秉心，\n維其忍之！\n心之憂矣，\n涕既隕之！\n君子信讒，\n如或醻之。\n君子不惠，\n不舒究之。\n伐木掎矣，\n析薪杝矣。\n舍彼有罪，\n予之佗矣！\n莫高匪山，\n莫浚匪泉。\n君子無易由言，\n耳屬于垣！\n無逝我梁，\n無發我笱。\n我躬不閱，\n遑恤我後！\n《小弁》八章，\n章八句。\n\n198《巧言》\n\n《巧言》、\n刺幽王也。\n大夫傷於讒，\n故作是詩也。\n\n悠悠昊天！\n曰父母且。\n無罪無辜。\n亂如此幠。\n昊天已威！\n予慎無罪。\n昊天大幠！\n予慎無辜。\n\n亂之初生，\n僭始既涵。\n亂之又生，\n君子信讒。\n君子如怒，\n亂庶遄沮。\n君子如祉，\n亂庶遄已。\n\n君子屢盟，\n亂是用長。\n君子信盜，\n亂是用暴。\n盜言孔甘，\n亂是用餤。\n匪其止共，\n維王之邛！\n奕奕寢廟，\n君子作之。\n秩秩大猷，\n聖人莫之。\n他人有心，\n予忖度之。\n躍躍毚兔，\n遇犬獲之！\n荏染柔木，\n君子樹之。\n往來行言，\n心焉數之。\n蛇蛇碩言，\n出自口矣！\n巧言如簧，\n顏之厚矣！\n彼何人斯？\n居河之麋。\n無拳無勇，\n職為亂階。\n既微且尰，\n爾勇伊何？\n為猶將多，\n爾居徒幾何？《巧言》六章，\n章八句。\n\n199《何人斯》\n\n《何人斯》、\n蘇公刺暴公也。\n暴公為卿士，\n而譖蘇公焉，\n故蘇公作是詩而絕之也。\n\n彼何人斯！\n其心孔艱？\n胡逝我梁，\n不入我門？\n伊誰云從，\n維暴之云？\n二人從行，\n誰為此禍？\n胡逝我梁，\n不入唁我？\n始者不如今：\n云不我可！\n彼何人斯！\n胡逝我陳，\n我聞其聲，\n不見其身。\n不愧于人，\n不畏于天。\n\n彼何人斯！\n其為飄風？\n胡不自北，\n胡不自南？\n胡逝我梁，\n祇攪我心？\n爾之安行，\n亦不遑舍。\n爾之亟行，\n遑脂爾車？\n壹者之來，\n云何其盱！\n爾還而入，\n我心易也。\n還而不入，\n否難知也。\n壹者之來，\n俾我祇也！\n伯氏吹壎，\n仲氏吹篪。\n及爾如貫，\n諒不我知？\n出此三物，\n以詛爾斯！\n為鬼為蜮，\n則不可得。\n有靦面目，\n視人罔極？\n作此好歌，\n以極反側！\n《何人斯》八章，\n章六句。\n\n200《巷伯》\n\n《巷伯》、\n刺幽王也。\n寺人傷於讒，\n故作是詩也。\n\n萋兮斐兮！\n成是貝錦。\n彼譖人者，\n亦已大甚！\n哆兮侈兮！\n成是南箕。\n彼譖人者，\n誰適與謀？\n緝緝翩翩！\n謀欲譖人。\n慎爾言也！\n謂爾不信。\n\n捷捷幡幡！\n謀欲譖言。\n豈不爾受？\n既其女遷！\n驕人好好，\n勞人草草。\n蒼天蒼天！\n視彼驕人，\n矜此勞人！\n彼譖人者，\n誰適與謀？\n取彼譖人，\n投畀豺虎！\n豺虎不食，\n投畀有北！\n有北不受，\n投畀有昊！\n楊園之道，\n猗于畝丘。\n寺人孟子，\n作為此詩。\n凡百君子，\n敬而聽之！《巷伯》七章，\n四章章四句，\n一章五句，\n一章八句，\n一章六句。\n\n《節南山之什》十篇，\n七十九章，\n五百五十二句。\n\n"}
{"id": "KR1c0001_020", "series": "KR1c0001", "text": "** 20 小雅\n\n谷風之什第五\n\n201《谷風》\n\n《谷風》、\n刺幽王也。\n天下俗薄，\n朋友道絕焉。\n\n習習谷風，\n維風及雨。\n將恐將懼，\n維予與女。\n將安將樂，\n女轉棄予！\n習習谷風，\n維風及頹。\n將恐將懼，\n寘予于懷。\n將安將樂，\n棄予如遺！\n習習谷風，\n維山崔嵬。\n無草不死，\n無木不萎。\n忘我大德，\n思我小怨！《谷風》三章，\n\n章六句。\n\n202《蓼莪》\n\n《蓼莪》、\n刺幽王也。\n民人勞苦，\n孝子不得終養爾。\n\n蓼蓼者莪？\n匪莪伊蒿。\n哀哀父母！\n生我劬勞。\n\n蓼蓼者莪？\n匪莪伊蔚。\n哀哀父母！\n生我勞瘁。\n\n缾之罄矣，\n維罍之恥。\n鮮民之生，\n不如死之久矣！\n無父何怙？\n無母何恃？\n出則銜恤，\n入則靡至！\n父兮生我，\n母兮鞠我，\n拊我畜我，\n長我育我，\n顧我復我，\n出入腹我。\n欲報之德，\n昊天罔極！\n南山烈烈，\n飄風發發。\n民莫不穀，\n我獨何害？\n\n南山律律，\n飄風弗弗。\n民莫不穀，\n我獨不卒！《蓼莪》六章，\n四章章四句，\n二章章八句。\n\n203《大東》\n\n《大東》、\n刺亂也。\n東國困於役而傷於財，\n譚大夫作是詩以告病焉。\n\n有饛簋飧，\n有捄棘匕。\n周道如砥，\n其直如矢。\n君子所履，\n小人所視。\n睠言顧之，\n潸焉出涕！\n小東大東！\n杼柚其空！\n糾糾葛屨，\n可以履霜？\n佻佻公子，\n行彼周行。\n既往既來，\n使我心疚！\n有洌氿泉，\n無浸穫薪。\n契契寤歎，\n哀我憚人！\n薪是穫薪，\n尚可載也。\n哀我憚人，\n亦可息也！\n東人之子，\n職勞不來？\n西人之子，\n粲粲衣服！\n舟人之子，\n熊羆是裘？\n私人之子，\n百僚是試？\n或以其酒；\n不以其漿？\n鞙鞙佩璲；\n不以其長？\n維天有漢！\n監亦有光？\n跂彼織女，\n終日七襄？\n雖則七襄，\n不成報章？\n睆彼牽牛，\n不以服箱？\n東有啟明，\n西有長庚？\n有捄天畢，\n載施之行？\n維南有箕！\n不可以簸揚？\n維北有斗！\n不可以挹酒漿？\n維南有箕！\n載翕其舌？\n維北有斗！\n西柄之揭？《大東》七章，\n章八句。\n\n204《四月》\n\n《四月》、\n大夫刺幽王也。\n在位貪殘，\n下國構禍，\n怨亂並興焉。\n\n四月維夏，\n六月徂暑，\n先祖匪人，\n胡寧忍予！\n秋日淒淒，\n百卉具腓。\n亂離瘼矣！\n爰其適歸？\n冬日烈烈，\n飄風發發。\n民莫不穀，\n我獨何害？\n山有嘉卉，\n侯栗侯梅。\n廢為殘賊，\n莫知其尤！\n相彼泉水，\n載清載濁。\n我日構禍，\n曷云能穀？\n滔滔江漢，\n南國之紀。\n盡瘁以仕，\n寧莫我有？\n匪鶉匪鳶，\n翰飛戾天！\n匪鱣匪鮪，\n潛逃于淵！\n山有蕨薇，\n隰有杞桋。\n君子作歌，\n維以告哀！《四月》八章，\n章四句。\n\n205《北山》\n\n《北山》、\n大夫刺幽王也。\n役使不均，\n己勞於從事，\n而不得養其父母焉。\n\n陟彼北山，\n言采其杞。\n偕偕士子，\n朝夕從事。\n王事靡盬，\n憂我父母！\n溥天之下，\n莫非王土。\n率土之濱，\n莫非王臣。\n大夫不均，\n我從事獨賢！\n四牡彭彭，\n王事傍傍。\n嘉我未老：\n鮮我方將，\n旅力方剛，\n經營四方。\n\n或燕燕居息，\n或盡瘁事國。\n或息偃在床，\n或不已于行。\n\n或不知叫號，\n或慘慘劬勞。\n或棲遲偃仰，\n或王事鞅掌。\n\n或湛樂飲酒，\n或慘慘畏咎。\n或出入風議，\n或靡事不為。\n《北山》六章，\n三章章六句，\n三章章四句。\n\n206《無將大車》\n\n《無將大車》、大夫悔將小人也。\n\n無將大車！\n祇自塵兮。\n無思百憂！\n祇自疧兮。\n\n無將大車！\n維塵冥冥。\n無思百憂！\n不出于熲。\n\n無將大車！\n維塵雍兮。\n無思百憂！\n祇自重兮。\n《無將大車》三章，\n章四句。\n\n207《小明》\n《小明》、\n大夫悔仕於亂世也。\n\n明明上天，\n照臨下土。\n我征徂西，\n至于艽野。\n二月初吉，\n載離寒暑。\n\n心之憂矣，\n其毒大苦。\n念彼共人，\n涕零如雨。\n豈不懷歸，\n畏此罪罟！\n昔我往矣，\n日月方除。\n曷云其還？\n歲聿云莫！\n念我獨兮，\n我事孔庶。\n\n心之憂矣，\n憚我不暇。\n念彼共人，\n睠睠懷顧。\n豈不懷歸？\n畏此譴怒！\n昔我往矣，\n日月方奧。\n曷云其還？\n政事愈蹙！\n歲聿云莫，\n采蕭穫菽。\n\n心之憂矣，\n自詒伊戚。\n念彼共人，\n興言出宿。\n豈不懷歸？\n畏此反覆！\n嗟爾君子！\n無恒安處。\n靖共爾位，\n正直是與。\n神之聽之，\n式穀以女！\n嗟爾君子！\n無恒安息。\n靖共爾位，\n好是正直。\n神之聽之，\n介爾景福！《小明》五章，\n三章章十二句，\n二章章六句。\n\n208《鼓鍾》\n\n《鼓鍾》、\n刺幽王也。\n\n鼓鍾將將，\n淮水湯湯，\n憂心且傷。\n淑人君子，\n懷允不忘！\n鼓鍾喈喈，\n淮水湝湝，\n憂心且悲。\n淑人君子，\n其德不回！\n鼓鍾伐鼛，\n淮有三洲？\n憂心且妯。\n淑人君子，\n其德不猶！\n鼓鍾欽欽，\n鼓瑟鼓琴，\n笙磬同音。\n以《雅》以《南》，\n以《籥》不僭！\n《鼓鍾》四章，\n章五句。\n\n209《楚茨》\n\n《楚茨》、\n刺幽王也。\n政煩賦重，\n田萊多荒，\n饑饉降喪，\n民卒流亡，\n祭祀不饗，\n故君子思古焉。\n\n楚楚者茨，\n言抽其棘。\n自昔何為？\n\n我蓺黍稷。\n我黍與與，\n我稷翼翼。\n我倉既盈，\n我庾維億。\n以為酒食，\n以享以祀，\n以妥以侑，\n以介景福！\n濟濟蹌蹌！\n絜爾牛羊，\n以往烝嘗。\n或剝或亨，\n或肆或將。\n\n祝祭于祊，\n祀事孔明。\n先祖是皇，\n神保是饗，\n孝孫有慶，\n報以介福，\n萬壽無疆！\n執爨踖踖，\n為俎孔碩，\n或燔或炙。\n\n君婦莫莫，\n為豆孔庶。\n為賓為客，\n獻醻交錯。\n禮儀卒度，\n笑語卒獲。\n神保是格：\n報以介福，\n萬壽攸酢！\n我孔熯矣！\n式禮莫愆。\n工祝致告，\n徂賚孝孫，\n苾芬孝祀，\n\n神嗜飲食。\n卜爾百福，\n如幾如式。\n既齊既稷，\n既匡既勑。\n永錫爾極，\n時萬時億！\n禮儀既備，\n鍾鼓既戒。\n孝孫徂位，\n工祝致告：\n神具醉止，\n\n皇尸載起。\n鼓鍾送尸，\n神保聿歸。\n諸宰君婦，\n廢徹不遲。\n諸父兄弟，\n備言燕私。\n\n樂具入奏，\n以綏後祿。\n爾殽既將，\n莫怨具慶。\n既醉既飽，\n小大稽首。\n\n神嗜飲食，\n使君壽考。\n孔惠孔時，\n維其盡之。\n子子孫孫，\n勿替引之！《楚茨》六章，\n章十二句。\n\n210《信南山》\n\n《信南山》、\n刺幽王也。\n不能脩成王之業，\n疆理天下，\n以奉禹功，\n故君子思古焉。\n\n信彼南山，\n維禹甸之。\n畇畇原隰，\n曾孫田之。\n我疆我理，\n南東其畝。\n\n上天同雲，\n雨雪雰雰。\n益之以霡霂，\n既優既渥，\n既霑既足，\n生我百穀。\n\n疆埸翼翼，\n黍稷彧彧。\n曾孫之穡，\n以為酒食。\n畀我尸賓，\n壽考萬年！\n中田有廬，\n疆埸有瓜。\n是剝是菹，\n獻之皇祖。\n曾孫壽考，\n受天之祜！\n祭以清酒，\n從以騂牡，\n享于祖考：\n執其鸞刀，\n以啟其毛，\n取其血膋。\n\n是烝是享，\n苾苾芬芬，\n祀事孔明。\n先祖是皇：\n報以介福，\n萬壽無疆！《信南山》六章，\n章六句。\n\n《谷風之什》十篇，\n五十四章，\n三百五十六句。\n\n"}
{"id": "KR1c0001_021", "series": "KR1c0001", "text": "** 21 小雅\n\n甫田之什第六\n\n211《甫田》\n\n《甫田》、\n刺幽王也。\n君子傷今而思古焉。\n\n倬彼甫田，\n歲取十千。\n我取其陳，\n食我農人，\n自古有年。\n今適南畝，\n或耘或耔，\n黍稷薿薿。\n攸介攸止，\n烝我髦士。\n\n以我齊明，\n與我犧羊，\n以社以方。\n我田既臧，\n農夫之慶。\n琴瑟擊鼓，\n以御田祖。\n以祈甘雨，\n以介我稷黍，\n以穀我士女。\n\n曾孫來止！\n以其婦子，\n饁彼南畝，\n田畯至喜。\n攘其左右，\n嘗其旨否。\n禾易長畝，\n終善且有。\n曾孫不怒，\n農夫克敏。\n\n曾孫之稼，\n如茨如梁，\n曾孫之庾，\n如坻如京。\n乃求千斯倉，\n乃求萬斯箱。\n黍稷稻粱，\n農夫之慶。\n報以介福，\n萬壽無疆！\n《甫田》四章，\n章十句。\n\n212《大田》\n\n《大田》、\n刺幽王也。\n言矜寡不能自存焉。\n\n大田多稼：\n既種既戒，\n既備乃事，\n以我覃耜，\n俶載南畝。\n播厥百穀，\n既庭且碩，\n曾孫是若。\n\n既方既皁，\n既堅既好，\n不稂不莠。\n去其螟螣，\n及其蟊賊。\n無害我田稺！\n田祖有神，\n秉畀炎火！\n有渰萋萋，\n興雨祁祁。\n雨我公田，\n遂及我私。\n彼有不穫稺，\n此有不斂穧；\n彼有遺秉，\n此有滯穗：\n伊寡婦之利！\n曾孫來止！\n以其婦子，\n饁彼南畝，\n田畯至喜。\n來方禋祀：\n以其騂黑，\n與其黍稷，\n以享以祀，\n以介景福！\n《大田》四章，\n二章章八句，\n二章章九句。\n\n213《瞻彼洛矣》\n\n《瞻彼洛矣》、\n刺幽王也。\n思古明王能爵命諸侯，\n賞善罰惡焉。\n\n瞻彼洛矣，\n維水泱泱。\n君子至止，\n福祿如茨。\n𩎟韐有奭，\n以作六師。\n\n瞻彼洛矣，\n維水泱泱。\n君子至止，\n鞞琫有珌。\n君子萬年，\n保其家室！\n瞻彼洛矣，\n維水泱泱。\n君子至止，\n福祿既同。\n君子萬年，\n保其家邦！《瞻彼洛矣》三章，\n章六句。\n\n214《裳裳者華》\n\n《裳裳者華》、\n刺幽王也。\n古之仕者世祿。\n\n小人在位，\n則讒諂並進，\n棄賢者之類，\n絕功臣之世焉。\n\n裳裳者華，\n其葉湑兮。\n我覯之子，\n我心寫兮。\n我心寫兮，\n是以有譽處兮。\n\n裳裳者華，\n芸其黃矣。\n我覯之子，\n維其有章矣。\n維其有章矣，\n是以有慶矣。\n\n裳裳者華，\n或黃或白。\n我覯之子，\n乘其四駱。\n乘其四駱，\n六轡沃若。\n\n左之左之，\n君子宜之。\n右之右之，\n君子有之。\n維其有之，\n是以似之。\n《裳裳者華》四章，\n章六句。\n\n215《桑扈》\n\n《桑扈》、\n刺幽王也。\n君臣上下、\n動無禮文焉。\n\n交交桑扈，\n有鶯其羽。\n君子樂胥，\n受天之祜。\n\n交交桑扈，\n有鶯其領。\n君子樂胥，\n萬邦之屏。\n\n之屏之翰，\n百辟為憲。\n不戢不難？\n受福不那！\n兕觥其觩，\n旨酒思柔。\n彼交匪敖？\n萬福來求！《桑扈》四章，\n章四句。\n\n216《鴛鴦》\n\n《鴛鴦》、\n刺幽王也。\n思古明王交於萬物有道，\n自奉養有節焉。\n\n鴛鴦于飛，\n畢之羅之。\n君子萬年！\n福祿宜之。\n\n鴛鴦在梁，\n戢其左翼。\n君子萬年！\n宜其遐福。\n\n乘馬在廄，\n摧之秣之。\n君子萬年！\n福祿艾之。\n\n乘馬在廄，\n秣之摧之。\n君子萬年！\n福祿綏之。\n\n《鴛鴦》四章，\n章四句。\n\n217《頍弁》\n\n《頍弁》、\n諸公刺幽王也。\n暴戾無親，\n不能宴樂同姓，\n親睦九族，\n孤危將亡，\n故作是詩也。\n\n有頍者弁！\n實維伊何？\n爾酒既旨，\n爾殽既嘉。\n豈伊異人？\n\n兄弟匪他！\n蔦與女蘿，\n施于松柏。\n未見君子，\n憂心弈弈。\n既見君子，\n庶幾說懌！\n有頍者弁！\n實維何期？\n爾酒既旨，\n爾殽既時。\n豈伊異人？\n\n兄弟具來！\n蔦與女蘿，\n施于松上。\n未見君子，\n憂心怲怲。\n既見君子，\n庶幾有臧！\n有頍者弁！\n實維在首。\n爾酒既旨，\n爾殽既阜。\n豈伊異人？\n\n兄弟甥舅！\n如彼雨雪，\n先集維霰。\n死喪無日，\n無幾相見。\n樂酒今夕，\n君子維宴！《頍弁》三章，\n章十二句。\n\n218《車舝》\n\n《車舝》、\n大夫刺幽王也。\n襃姒嫉妬，\n無道並進，\n讒巧敗國，\n德澤不加於民。\n周人思得賢女以配君子，\n故作是詩也。\n\n間關車之舝兮，\n思孌季女逝兮。\n匪飢匪渴，\n德音來括。\n雖無好友，\n式燕且喜。\n\n依彼平林，\n有集維鷮。\n辰彼碩女，\n令德來教。\n式燕且譽，\n好爾無射！\n雖無旨酒，\n式飲庶幾。\n雖無嘉殽，\n式食庶幾。\n雖無德與女，\n式歌且舞！\n陟彼高岡，\n析其柞薪。\n析其柞薪，\n其葉湑兮。\n鮮我覯爾，\n我心寫兮！\n高山仰止，\n景行行止。\n四牡騑騑，\n六轡如琴。\n覯爾新昏，\n以慰我心！\n《車舝》五章，\n章六句。\n\n219《青蠅》\n\n《青蠅》、\n大夫刺幽王也。\n\n營營青蠅，\n止于樊！\n豈弟君子，\n無信讒言！\n營營青蠅，\n止于棘！\n讒人罔極，\n交亂四國！\n營營青蠅，\n止于榛！\n讒人罔極，\n構我二人！《青蠅》三章，\n章四句。\n\n220《賓之初筵》\n\n《賓之初筵》、\n衛武公刺時也。\n幽王荒廢，媟近小人，\n\n飲酒無度，\n天下化之。\n君臣上下、\n沈湎淫液。\n武公既入，\n而作是詩也。\n\n賓之初筵，\n左右秩秩。\n籩豆有楚，\n殽核維旅。\n酒既和旨，\n飲酒孔偕。\n鍾鼓既設，\n舉醻逸逸。\n\n大侯既抗，\n弓矢斯張。\n射夫既同，\n獻爾發功，\n發彼有的，\n以祈爾爵。\n\n籥舞笙鼓，\n樂既和奏，\n烝衎烈祖。\n以洽百禮，\n\n百禮既至。\n有壬有林，\n錫爾純嘏，\n子孫其湛。\n其湛曰樂，\n各奏爾能。\n賓載手仇，\n室人入又。\n酌彼康爵，\n以奏爾時。\n\n賓之初筵，\n溫溫其恭。\n其未醉止，\n威儀反反。\n曰既醉止，\n威儀幡幡。\n舍其坐遷，\n屢舞僊僊。\n\n其未醉止，\n威儀抑抑。\n曰既醉止，\n威儀怭怭。\n是曰既醉，\n不知其秩。\n\n賓既醉止，\n載號載呶。\n亂我籩豆，\n屢舞僛僛。\n是曰既醉，\n不知其郵。\n側弁之俄，\n屢舞傞傞。\n\n既醉而出，\n並受其福。\n醉而不出，\n是謂伐德。\n飲酒孔嘉，\n維其令儀！\n凡此飲酒，\n或醉或否。\n既立之監，\n或佐之史。\n彼醉不臧，\n不醉反恥。\n式勿從謂，\n無俾大怠。\n\n匪言勿言，\n匪由勿語。\n由醉之言，\n俾出童羖。\n三爵不識，\n矧敢多又！\n《賓之初筵》五章，\n章十四句。\n\n《甫田之什》十篇，\n三十九章，\n二百九十六句。\n\n"}
{"id": "KR1c0001_022", "series": "KR1c0001", "text": "** 22 小雅魚藻之什第七\n\n221《魚藻》\n\n《魚藻》、\n刺幽王也。\n言萬物失其性，\n王居鎬京，\n將不能以自樂，\n故君子思古之武王焉。\n\n魚在在藻？\n有頒其首。\n王在在鎬？\n豈樂飲酒！\n魚在在藻？\n有莘其尾。\n王在在鎬？\n飲酒樂豈！\n魚在在藻？\n依于其蒲。\n王在在鎬？\n有那其居！《魚藻》三章，\n章四句。\n\n222《采菽》\n\n《采菽》、\n刺幽王也。\n侮慢諸侯。\n諸侯來朝，\n不能錫命以禮，\n數徵會之，\n而無信義，\n君子見微而思古焉。\n\n采菽采菽，\n筐之筥之。\n君子來朝，\n何錫予之？\n雖無予之，\n路車乘馬。\n又何予之，\n玄袞及黼。\n\n觱沸檻泉，\n言采其芹。\n君子來朝，\n言觀其旂。\n其旂淠淠，\n鸞聲嘒嘒。\n載驂載駟，\n君子所屆。\n\n赤芾在股，\n邪幅在下。\n彼交匪紓，\n天子所予。\n樂只君子！\n天子命之。\n樂只君子！\n福祿申之。\n\n維柞之枝，\n其葉蓬蓬。\n樂只君子！\n殿天子之邦。\n樂只君子！\n萬福攸同。\n平平左右，\n亦是率從。\n\n汎汎楊舟，\n紼纚維之。\n樂只君子！\n天子葵之。\n樂只君子！\n福祿膍之！\n優哉游哉！\n亦是戾矣。\n《采菽》五章，\n章八句。\n\n223《角弓》\n\n《角弓》、\n父兄刺幽王也。\n不親九族而好讒佞，\n骨肉相怨，\n故作是詩也。\n\n騂騂角弓，\n翩其反矣。\n兄弟昏姻，\n無胥遠矣。\n\n爾之遠矣，\n民胥然矣。\n爾之教矣，\n民胥傚矣。\n\n此令兄弟，\n綽綽有裕。\n不令兄弟，\n交相為瘉。\n\n民之無良，\n相怨一方。\n受爵不讓，\n至于己斯亡！\n老馬反為駒，\n不顧其後：\n如食宜饇，\n如酌孔取。\n\n毋教猱升木，\n如塗塗附。\n君子有徽猷，\n小人與屬。\n\n雨雪瀌瀌，\n見晛曰消。\n莫肯下遺，\n式居婁驕。\n\n雨雪浮浮，\n見晛曰流。\n如蠻如髦，\n我是用憂！《角弓》八章，\n章四句。\n\n224《菀柳》\n\n《菀柳》、\n刺幽王也。\n暴虐無親，\n而刑罰不中，\n諸侯皆不欲朝，\n言王者之不可朝事也。\n\n有菀者柳！\n不尚息焉？\n上帝甚蹈，\n無自暱焉。\n俾予靖之，\n後予極焉！\n有菀者柳！\n不尚愒焉？\n上帝甚蹈，\n無自瘵焉。\n俾予靖之，\n後予邁焉！\n有鳥高飛？\n亦傅于天。\n彼人之心，\n于何其臻？\n曷予靖之，\n居以凶矜？\n《菀柳》三章，\n章六句。\n\n225《都人士》\n\n《都人士》、\n周人刺衣服無常也。\n古者長民，\n衣服不貳，\n從容有常，\n以齊其民，\n則民德歸壹，\n傷今不復見古人也。\n\n彼都人士，\n狐裘黃黃。\n其容不改，\n出言有章。\n行歸于周？\n萬民所望！\n彼都人士，\n臺笠緇撮。\n彼君子女，\n綢直如髮。\n我不見兮，\n我心不說！\n彼都人士，\n充耳琇實。\n彼君子女，\n謂之尹吉。\n我不見兮，\n我心苑結！\n彼都人士，\n垂帶而厲。\n彼君子女，\n卷髮如蠆。\n我不見兮，\n言從之邁！\n匪伊垂之，\n帶則有餘。\n匪伊卷之，\n髮則有旟。\n我不見兮，\n云何盱矣？\n《都人士》五章，\n章六句。\n\n226《采綠》\n\n《采綠》、\n刺怨曠也。\n幽王之時多怨曠者也。\n\n終朝采綠，\n不盈一匊。\n予髮曲局，\n薄言歸沐。\n\n終朝采藍，\n不盈一襜。\n五日為期，\n六日不詹。\n\n之子于狩，\n言韔其弓。\n之子于釣，\n言綸之繩。\n\n其釣維何？\n維魴及鱮。\n維魴及鱮？\n薄言觀者！《采綠》四章，\n章四句。\n\n227《黍苗》\n\n《黍苗》、\n刺幽王也。\n不能膏潤天下，\n卿士不能行召伯之職焉。\n\n芃芃黍苗，\n陰雨膏之。\n悠悠南行，\n召伯勞之。\n\n我任我輦，\n我車我牛。\n我行既集，\n蓋云歸哉！\n我徒我御，\n我師我旅。\n我行既集，\n蓋云歸處！\n肅肅謝功，\n召伯營之。\n烈烈征師，\n召伯成之。\n\n原隰既平，\n泉流既清。\n召伯有成，\n王心則寧！《黍苗》五章，\n章四句。\n\n228《隰桑》\n\n《隰桑》、\n刺幽王也。小人在位，\n\n君子在野，\n思見君子，\n盡心以事之。\n\n隰桑有阿，\n其葉有難。\n既見君子，\n其樂如何！\n隰桑有阿，\n其葉有沃，\n既見君子，\n云何不樂！\n隰桑有阿，\n其葉有幽。\n既見君子，\n德音孔膠。\n\n心乎愛矣，\n遐不謂矣。\n中心臧之，\n何日忘之！\n《隰桑》四章，\n章四句。\n\n229《白華》\n\n《白華》、\n周人刺幽后也。\n幽王取申女以為后，\n又得襃姒而黜申后。\n故下國化之，\n以妾為妻，\n以孽代宗。\n而王弗能治，\n周人為之作是詩也。\n\n白華菅兮，\n白茅束兮。\n之子之遠，\n俾我獨兮。\n\n英英白雲，\n露彼菅茅。\n天步艱難？\n之子不猶！\n滮池北流，\n浸彼稻田。\n嘯歌傷懷，\n念彼碩人！\n樵彼桑薪，\n卬烘于煁。\n維彼碩人，\n實勞我心！\n鼓鍾于宮，\n聲聞于外。\n念子懆懆，\n視我邁邁？\n有鶖在梁，\n有鶴在林。\n維彼碩人，\n實勞我心！\n鴛鴦在梁，\n戢其左翼。\n之子無良，\n二三其德。\n\n有扁斯石，\n履之卑兮。\n之子之遠，\n俾我疧兮！《白華》八章，\n章四句。\n\n230《緜蠻》\n\n《緜蠻》、\n微臣刺亂也。\n大臣不用仁心，\n遺忘微賤，\n不肯飲食、\n教、載之，\n故作是詩也。\n\n緜蠻黃鳥！\n止于丘阿。\n道之云遠，\n我勞如何？\n飲之食之，\n教之誨之。\n命彼後車，\n謂之載之。\n\n緜蠻黃鳥！\n止于丘隅。\n豈敢憚行？\n畏不能趨。飲之食之，\n教之誨之。\n命彼後車，\n謂之載之。\n\n緜蠻黃鳥！\n止于丘側。\n豈敢憚行？\n畏不能極！\n飲之食之，\n教之誨之。\n命彼後車，\n謂之載之。\n\n《緜蠻》三章，\n章八句。\n\n231《瓠葉》\n\n《瓠葉》、\n大夫刺幽王也。\n上棄禮而不能行，\n雖有牲牢𩟷餼不肯用也。\n故思古之人不以微薄廢禮焉。\n\n幡幡瓠葉，\n采之亨之？\n君子有酒，\n酌言嘗之。\n\n有兔斯首，\n炮之燔之？\n君子有酒，\n酌言獻之。\n\n有兔斯首，\n燔之炙之？\n君子有酒，\n酌言酢之。\n\n有兔斯首，\n燔之炮之？\n君子有酒，\n酌言醻之。\n\n《瓠葉》四章，\n章四句。\n\n232《漸漸之石》\n\n《漸漸之石》、\n下國刺幽王也。\n戎狄叛之，\n荊舒不至，\n乃命將率東征，\n役久病於外，\n故作是詩也。\n\n漸漸之石，\n維其高矣。\n山川悠遠，\n維其勞矣。\n武人東征，\n不皇朝矣。\n\n漸漸之石，\n維其卒矣。\n山川悠遠，\n曷其沒矣。\n武人東征，\n不皇出矣。\n\n有豕白蹢，\n烝涉波矣。\n月離于畢，\n俾滂沱矣。\n武人東征，\n不皇他矣。\n《漸漸之石》三章，\n章六句。\n\n233《苕之華》\n\n《苕之華》、\n大夫閔時也。\n幽王之時，\n西戎、\n東夷交侵中國，\n師旅竝起，\n因之以饑饉。\n君子閔周室之將亡，\n傷己逢之，\n故作是詩也。\n\n苕之華，\n芸其黃矣。\n心之憂矣，\n維其傷矣。\n\n苕之華，\n其葉青青。\n知我如此，\n不如無生！\n牂羊墳首，\n三星在罶。\n人可以食，\n鮮可以飽！《苕之華》三章，\n章四句。\n\n234《何草不黃》\n\n《何草不黃》、\n下國刺幽王也。\n四夷交侵，\n中國背叛，\n用兵不息，\n視民如禽獸。\n君子憂之，\n故作是詩也。\n\n何草不黃？\n何日不行？\n何人不將，\n經營四方？\n何草不玄？\n何人不矜？\n哀我征夫，\n獨為匪民！\n匪兕匪虎，\n率彼曠野。\n哀我征夫，\n朝夕不暇！\n有芃者狐，\n率彼幽草。\n有棧之車，\n行彼周道！《何草不黃》四章，\n章四句。\n\n《魚藻之什》十四篇，\n六十二章，\n三百二句。\n\n"}
{"id": "KR1c0001_023", "series": "KR1c0001", "text": "** 23 大雅\n\n文王之什第一\n\n235《文王》\n\n《文王》、\n文王受命作周也。\n\n文王在上，\n於昭于天！\n周雖舊邦，\n其命維新。\n有周不顯？\n帝命不時？\n文王陟降，\n在帝左右！\n亹亹文王！\n令聞不已。\n陳錫哉周，\n侯文王孫子。\n文王孫子，\n本支百世。\n凡周之士，\n不顯亦世？\n世之不顯？\n厥猶翼翼。\n思皇多士，\n生此王國。\n王國克生，\n維周之楨。\n濟濟多士，\n文王以寧。\n\n穆穆文王！\n於緝熙敬止。\n假哉天命！\n有商孫子。\n商之孫子，\n其麗不億？\n上帝既命，\n侯于周服！\n侯服于周，\n天命靡常。\n殷士膚敏，\n祼將于京。\n厥作祼將，\n常服黼冔。\n王之藎臣，\n無念爾祖？\n無念爾祖，\n聿脩厥德？\n永言配命，\n自求多福。\n殷之未喪師，\n克配上帝。\n宜鑒于殷，\n駿命不易！\n命之不易，\n無遏爾躬！\n宣昭義問，\n有虞殷自天。\n上天之載，\n無聲無臭。\n儀刑文王，\n萬邦作孚！\n《文王》七章，\n章八句。\n\n236《大明》\n\n《大明》、\n文王有明德，\n故天復命武王也。\n\n明明在下，\n赫赫在上。\n天難忱斯，\n不易維王。\n天位殷適，\n使不挾四方。\n\n摯仲氏任，\n自彼殷商，\n來嫁于周，\n曰嬪于京。\n乃及王季，\n維德之行。\n大任有身，\n生此文王。\n\n維此文王！\n小心翼翼。\n昭事上帝，\n聿懷多福。\n厥德不回，\n以受方國。\n\n天監在下，\n有命既集。\n文王初載，\n天作之合：\n在洽之陽，\n在渭之涘。\n文王嘉止，\n大邦有子。\n\n大邦有子，\n俔天之妹。\n文定厥祥，\n親迎于渭。\n造舟為梁，\n不顯其光？\n有命自天，\n命此文王，\n于周于京。\n纘女維莘，\n長子維行，\n篤生武王。\n保右命爾，\n燮伐大商。\n\n殷商之旅，\n其會如林。\n矢于牧野，\n維予侯興：\n上帝臨女，\n無貳爾心！\n牧野洋洋，\n檀車煌煌，\n駟騵彭彭。\n維師尚父！\n時維鷹揚，\n涼彼武王。\n肆伐大商，\n會朝清明！\n《大明》八章，\n四章章六句，\n四章章八句。\n\n237《緜》\n\n《緜》、\n文王之興、\n本由大王也。\n\n緜緜瓜瓞！\n民之初生，\n自土沮漆。\n古公亶父！\n陶復陶穴，\n未有家室。\n\n古公亶父！\n來朝走馬。\n率西水滸，\n至于岐下。\n爰及姜女，\n聿來胥宇。\n\n周原膴膴，\n堇荼如飴。\n爰始爰謀，\n爰契我龜：\n曰止曰時，\n築室于茲。\n\n迺慰迺止，\n迺左迺右。\n迺疆迺理，\n迺宣迺畝。\n自西徂東，\n周爰執事！\n乃迺召司空，\n乃迺召司徒，\n俾立室家。\n其繩則直，\n縮版以載，\n作廟翼翼！\n捄之陾陾，\n度之薨薨。\n築之登登，\n削屢馮馮。\n百堵皆興，\n鼛鼓弗勝！\n迺立皋門，\n皋門有伉。\n迺立應門，\n應門將將。\n迺立冢土，\n戎醜攸行。\n\n肆不殄厥慍，\n亦不隕厥問。\n柞棫拔矣，\n行道兌矣。\n混夷駾矣，\n維其喙矣！\n虞芮質厥成，\n文王蹶厥生。\n予曰有䟽附，\n予曰有先後，\n予曰有奔奏，\n予曰有禦侮。\n\n《緜》九章，\n章六句。\n\n238《棫樸》\n\n《棫樸》、\n文王能官人也。\n\n芃芃棫樸，薪之槱之。\n濟濟辟王，\n左右趣之。\n\n濟濟辟王，\n左右奉璋。\n奉璋峨峨，\n髦士攸宜。\n\n淠彼涇舟，\n烝徒楫之。\n周王于邁，\n六師及之。\n\n倬彼雲漢，\n為章于天。\n周王壽考，\n遐不作人！\n追琢其章，\n金玉其相。\n勉勉我王，\n綱紀四方！\n《棫樸》五章，\n章四句。\n\n239《旱麓》\n\n《旱麓》、\n受祖也。\n周之先祖世脩后稷、\n公劉之業。\n大王、\n王季申以百福干祿焉。\n\n瞻彼旱麓，\n榛楛濟濟。\n豈弟君子，\n干祿豈弟。\n\n瑟彼玉瓚，\n黃流在中。\n豈弟君子，\n福祿攸降。\n\n鳶飛戾天，\n魚躍于淵。\n豈弟君子，\n遐不作人？\n\n清酒既載，\n騂牡既備。\n以享以祀，\n以介景福。\n\n瑟彼柞棫，\n民所燎矣。\n豈弟君子，\n神所勞矣！\n莫莫葛藟，\n施于條枚。\n豈弟君子，\n求福不回！\n《旱麓》六章，\n章四句。\n\n240《思齊》\n\n《思齊》、\n文王所以聖也。\n\n思齊大任，\n文王之母。\n思媚周姜，\n京室之婦。\n大姒嗣徽音，\n則百斯男！\n惠于宗公，\n神罔時怨，\n神罔時恫。\n刑于寡妻，\n至于兄弟，\n以御于家邦。\n\n雝雝在宮，\n肅肅在廟。\n不顯亦臨，\n無射亦保。\n\n肆戎疾不殄，\n烈假不瑕？\n不聞亦式，\n不諫亦入？\n肆成人有德，\n小子有造。\n古之人無斁，\n譽髦斯士。\n\n《思齊》四章，\n章六句。\n故言五章，\n二章章六句，\n三章章四句。\n\n241《皇矣》\n\n《皇矣》、\n美周也。\n天監代殷莫若周，\n周世世脩德，\n莫若文王。\n\n皇矣上帝！\n臨下有赫。\n監觀四方，\n求民之莫。\n維此二國！\n其政不獲。\n維彼四國！\n爰究爰度？\n\n上帝耆之，\n憎其式廓。\n乃眷西顧，\n此維與宅。\n\n作之屏之，\n其菑其翳。\n脩之平之，\n其灌其栵。\n啟之辟之，\n其檉其椐。\n攘之剔之，\n其檿其柘。\n\n帝遷明德，\n串夷載路。\n天子厥配，\n受命既固。\n\n帝省其山：\n柞棫斯拔，\n松柏斯兌。\n\n帝作邦作對，\n自大伯王季。\n維此王季！\n因心則友，\n則友其兄。\n則篤其慶，\n載錫之光。\n受祿無喪，\n奄有四方。\n\n維此王季！\n帝度其心，\n貊其德音。\n\n其德克明，\n克明克類；\n克長克君，\n王此大邦，\n克順克比。\n比于文王，\n其德靡悔。\n既受帝祉，\n施于孫子。\n\n帝謂文王：\n無然畔援，\n無然歆羨，\n誕先登于岸。\n密人不恭，\n敢距大邦，\n侵阮徂共。\n王赫斯怒，\n爰整其旅，\n\n以按徂旅。\n以篤于周祜，\n以對于天下。\n\n依其在京，\n侵自阮疆。\n陟我高岡：\n無矢我陵！\n我陵我阿。\n無飲我泉！\n我泉我池。\n\n度其鮮原，\n居岐之陽，\n在渭之將。\n萬邦之方，\n下民之王！\n帝謂文王：\n予懷明德，\n不大聲以色，\n不長夏以革。\n不識不知，\n順帝之則。\n\n帝謂文王：\n詢爾仇方，\n同爾兄弟。\n以爾鉤援，\n與爾臨衝，\n以伐崇墉。\n\n臨衝閑閑，\n崇墉言言。\n執訊連連，\n攸馘安安。\n是類是禡，\n是致是附，\n\n四方以無侮！\n臨衝茀茀，\n崇墉仡仡。\n是伐是肆，\n是絕是忽，\n四方以無拂！《皇矣》八章，\n章十二句。\n\n242《靈臺》\n\n《靈臺》、\n民始附也。\n文王受命，\n而民樂其有靈德以及鳥獸昆蟲焉。\n\n經始靈臺，\n經之營之。\n庶民攻之，\n不日成之。\n經始勿亟，\n庶民子來。\n\n王在靈囿，\n麀鹿攸伏。\n麀鹿濯濯，\n白鳥翯翯。\n王在靈沼，\n於牣魚躍！\n虡業維樅，\n賁鼓維鏞。\n於論鼓鍾！\n於樂辟廱！\n於論鼓鍾！\n於樂辟廱！\n鼉鼓逢逢，\n矇瞍奏公。\n\n《靈臺》五章，\n章四句。\n\n243《下武》\n\n《下武》、\n繼文也。\n武王有聖德，\n復受天命，\n能昭先人之功焉。\n\n下武維周，\n世有哲王。\n三后在天，\n王配于京。\n\n王配于京，\n世德作求。\n永言配命，\n成王之孚。\n\n成王之孚，\n下土之式。\n永言孝思，\n孝思維則。\n\n媚茲一人，\n應侯順德。\n永言孝思，\n昭哉嗣服！\n昭茲來許！\n繩其祖武。\n於萬斯年！\n受天之祜。\n\n受天之祜，\n四方來賀。\n於萬斯年！\n不遐有佐？\n《下武》六章，\n章四句。\n\n244《文王有聲》\n\n《文王有聲》、\n繼伐也。\n武王能廣文王之聲，\n卒其伐功也。\n\n文王有聲，\n遹駿有聲。\n遹求厥寧。\n遹觀厥成。\n文王烝哉！\n文王受命，\n有此武功。\n既伐于崇，\n作邑于豐。\n文王烝哉！\n築城伊淢，\n作豐伊匹。\n匪棘其欲，\n遹追來孝。\n王后烝哉！王公伊濯，\n\n維豐之垣。\n四方攸同，\n王后維翰。\n王后烝哉！\n豐水東注，\n維禹之績。\n四方攸同，\n皇王維辟。\n皇王烝哉！\n鎬京辟廱！\n自西自東，\n自南自北，\n無思不服。\n皇王烝哉！\n考卜維王，\n宅是鎬京。\n維龜正之，\n武王成之。\n武王烝哉！\n豐水有芑，\n武王豈不仕？\n詒厥孫謀，\n以燕翼子。\n武王烝哉！《文王有聲》八章，\n章五句。\n\n《文王之什》十篇，\n六十六章，\n四百一十四句。\n\n"}
{"id": "KR1c0001_024", "series": "KR1c0001", "text": "** 24 大雅\n\n生民之什第二\n\n245《生民》\n\n《生民》、\n尊祖也。\n后稷生於姜嫄，\n文、武之功起於后稷，\n故推以配天焉。\n\n厥初生民，\n時維姜嫄。\n生民如何？\n克禋克祀，\n以弗無子！\n履帝武敏歆，\n攸介攸止。\n載震載夙，\n載生載育。\n時維后稷。\n\n誕彌厥月，\n先生如達。\n不坼不副，\n無菑無害。\n以赫厥靈，\n上帝不寧。\n不康禋祀。\n居然生子。\n\n誕寘之隘巷，\n牛羊腓字之。\n誕寘之平林，\n會伐平林。\n誕寘之寒冰，\n鳥覆翼之。\n鳥乃去矣，\n后稷呱矣，\n實覃實訏，\n厥聲載路！\n誕實匍匐，\n克岐克嶷，\n以就口食。\n蓺之荏菽，\n荏菽旆旆。\n禾役穟穟，\n麻麥幪幪，\n瓜瓞唪唪。\n\n誕后稷之穡，\n有相之道。\n茀厥豐草，\n種之黃茂。\n實方實苞，\n實種實褎。\n實發實秀，\n實堅實好。\n實穎實栗，\n即有邰家室！\n誕降嘉種：\n維秬維秠，\n維穈維芑。\n恒之秬秠，\n是穫是畝。\n恒之穈\n芑，\n是任是負，\n以歸肈祀。\n\n誕我祀如何？\n或舂或揄，\n或簸或蹂。\n釋之叟叟，\n烝之浮浮。\n載謀載惟：\n取蕭祭脂。\n取羝以軷。\n載燔載烈。\n以興嗣歲。\n\n卬盛于豆，\n于豆于登。\n其香始升，\n上帝居歆。\n胡臭亶時！\n后稷肈祀，\n庶無罪悔，\n以迄于今！\n《生民》八章，\n四章章十句，\n四章章八句。\n\n246《行葦》\n\n《行葦》、\n忠厚也。\n周家忠厚，\n仁及草木，\n故能內睦九族，\n外尊事黃耇，\n養老乞言，\n以成其福祿焉。\n\n敦彼行葦，\n牛羊勿踐履。\n方苞方體，\n維葉泥泥。\n戚戚兄弟，\n莫遠具爾！\n或肆之筵，\n或授之几。\n\n肆筵設席，\n授几有緝御。\n或獻或酢，\n洗爵奠斝。\n醓醢以薦，\n或燔或炙，\n嘉殽脾臄。\n或歌或咢。\n\n敦弓既堅，\n四鍭既鈞。\n舍矢既均，\n序賓以賢。\n敦弓既句，\n既挾四鍭。\n四鍭如樹，\n序賓以不侮。\n\n曾孫維主，\n酒醴維醹。\n酌以大斗，\n以祈黃耇。\n黃耇台背，\n以引以翼。\n壽考維祺，\n以介景福！\n《行葦》八章，\n章四句。\n故言七章，\n二章章六句，\n五章章四句。\n\n247《既醉》\n\n《既醉》、\n大平也。\n醉酒飽德，\n人有士君子之行焉。\n\n既醉以酒，\n既飽以德。\n君子萬年！\n介爾景福。\n\n既醉以酒，\n爾殽既將。\n君子萬年！\n介爾昭明。\n\n昭明有融，\n高朗令終。\n令終有俶，\n公尸嘉告。\n\n其告維何？\n籩豆靜嘉。\n朋友攸攝，\n攝以威儀！\n威儀孔時，\n君子有孝子。\n孝子不匱，\n永錫爾類。\n\n其類維何？\n室家之壼。\n君子萬年！\n永錫祚胤。\n\n其胤維何？\n天被爾祿。\n君子萬年！\n景命有僕。\n\n其僕維何？\n釐爾女士。\n釐爾女士，\n從以孫子！《既醉》八章，\n章四句。\n\n248《鳧鷖》\n\n《鳧鷖》、\n守成也。大平\n\n之君子能持盈守成，\n神祇祖考安樂之也。\n\n鳧鷖在涇！\n公尸來燕來寧。\n爾酒既清，\n爾殽既馨。\n公尸燕飲，\n福祿來成！\n鳧鷖在沙！\n公尸來燕來宜。\n爾酒既多，\n爾殽既嘉。\n公尸燕飲，\n福祿來為！\n鳧鷖在渚！\n公尸來燕來處。\n爾酒既湑，\n爾殽伊脯。\n公尸燕飲，\n福祿來下！\n鳧鷖在潀！\n公尸來燕來宗。\n既燕于宗，\n福祿攸降。\n公尸燕飲，\n福祿來崇！\n鳧鷖在亹！\n公尸來止熏熏。\n旨酒欣欣，\n燔炙芬芬。\n公尸燕飲，\n無有後艱！《鳧鷖》五章，\n章六句。\n\n249《假樂》\n\n《假樂》、\n嘉成王也。\n\n假樂君子，\n顯顯令德。\n宜民宜人，\n受祿于天。\n保右命之，\n自天申之！\n干祿百福，\n子孫千億。\n穆穆皇皇，\n宜君宜王。\n不愆不忘，\n率由舊章！\n威儀抑抑，\n德音秩秩。\n無怨無惡，\n率由群匹。\n受福無疆，\n四方之綱。\n\n之綱之紀，\n燕及朋友。\n百辟卿士，\n媚于天子。\n不解于位，\n民之攸塈！\n《假樂》四章，\n章六句。\n\n250《公劉》\n\n《公劉》、\n召康公戒成王也。\n成王將涖政，\n戒以民事，\n美公劉之厚於民，\n而獻是詩也。\n\n篤公劉！\n匪居匪康。\n迺埸迺疆，\n迺積迺倉。\n迺裹餱糧，\n于橐于囊。\n思輯用光。\n弓矢斯張，\n干戈戚揚，\n爰方啟行！\n篤公劉！\n于胥斯原。\n既庶既繁，\n既順迺宣，\n而無永歎。\n陟則在巘，\n復降在原。\n何以舟之？\n維玉及瑤，\n鞞琫容刀！\n篤公劉！\n逝彼百泉，\n瞻彼溥原。\n迺陟南岡，\n迺覯于京。\n京師之野，\n于時處處，\n于時廬旅，\n于時言言，\n于時語語。\n\n篤公劉！\n于京斯依。\n蹌蹌濟濟，\n俾筵俾几，\n既登迺依。\n迺造其曹，\n執豕于牢；\n酌之用匏。\n食之飲之，\n君之宗之。\n\n篤公劉！\n既溥既長。\n既景迺岡，\n相其陰陽。\n觀其流泉；\n其軍三單，\n度其隰原。\n徹田為糧；\n度其夕陽，\n豳居允荒！\n篤公劉！\n于豳斯館。\n涉渭為亂，\n取厲取鍛。\n止基迺理，\n爰眾爰有，\n夾其皇澗，\n遡其過澗。\n止旅迺密，\n芮鞫之即！\n《公劉》六章，\n章十句。\n\n251《泂酌》\n\n《泂酌》、\n召康公戒成王也。\n言皇天親有德、\n饗有道也。\n\n泂酌彼行潦，\n挹彼注茲，\n可以餴饎。\n豈弟君子，\n民之父母！\n泂酌彼行潦，\n挹彼注茲，\n可以濯罍。\n豈弟君子，\n民之攸歸！\n泂酌彼行潦，\n挹彼注茲，\n可以濯溉。\n豈弟君子，\n民之攸塈！《泂酌》三章，\n章五句。\n\n252《卷阿》\n\n《卷阿》、\n召康公戒成王也。\n言求賢用吉士也。\n\n有卷者阿，\n飄風自南。\n豈弟君子！\n來游來歌，\n以矢其音！\n伴奐爾游矣，\n優游爾休矣。\n豈弟君子！\n俾爾彌爾性，\n似先公酋矣。\n\n爾土宇昄章，\n亦孔之厚矣。\n豈弟君子！\n俾爾彌爾性，\n百神爾主矣。\n\n爾受命長矣，\n茀祿爾康矣。\n豈弟君子！\n俾爾彌爾性，\n純嘏爾常矣。\n\n有馮有翼，\n有孝有德，\n以引以翼。\n豈弟君子！\n四方為則。\n\n顒顒卬卬，\n如圭如璋，\n令聞令望。\n豈弟君子！\n四方為綱。\n\n鳳皇于飛，\n翽翽其羽，\n亦集爰止。\n藹藹王多吉士，\n維君子使，\n媚于天子！\n鳳皇于飛，\n翽翽其羽，\n亦傅于天。\n藹藹王多吉人，\n維君子命，\n媚于庶人！\n鳳皇鳴矣，\n于彼高岡，\n梧桐生矣，\n于彼朝陽。\n菶菶萋萋，\n雝雝喈喈！\n君子之車，\n既庶且多。\n君子之馬，\n既閑且馳。\n矢詩不多，\n維以遂歌。\n《卷阿》十章，\n六章章五句，\n四章章六句。\n\n253《民勞》\n\n《民勞》、\n召穆公刺厲王也。\n\n民亦勞止，\n汔可小康。\n惠此中國，\n以綏四方。\n無縱詭隨，\n以謹無良。\n式遏寇虐，\n憯不畏明？\n柔遠能邇，\n以定我王！\n民亦勞止，\n汔可小休，\n惠此中國，\n以為民逑。\n無縱詭隨，\n以謹惽怓。\n式遏寇虐，\n無俾民憂。\n無棄爾勞，\n以為王休！\n民亦勞止，\n汔可小息。\n惠此京師，\n以綏四國。\n無縱詭隨，\n以謹罔極。\n式遏寇虐，\n無俾作慝。\n敬慎威儀，\n以近有德！\n民亦勞止，\n汔可小愒。\n惠此中國，\n俾民憂泄。\n無縱詭隨，\n以謹醜厲。\n式遏寇虐，\n無俾正敗。\n戎雖小子，\n而式弘大！\n民亦勞止，\n汔可小安。\n惠此中國，\n國無有殘。\n無縱詭隨，\n以謹繾綣，\n式遏寇虐，\n無俾正反。\n王欲玉女！\n是用大諫。\n\n《民勞》五章，\n章十句。\n\n254《板》\n\n《板》、\n凡伯刺厲王也。\n\n上帝板板！\n下民卒癉。\n出話不然，\n為猶不遠。\n靡聖管管，\n不實于亶。\n猶之未遠，\n是用大諫！\n天之方難，\n無然憲憲。\n天之方蹶，\n無然泄泄。\n辭之輯矣，\n民之洽矣。\n辭之懌矣，\n民之莫矣。\n\n我雖異事，\n及爾同寮。\n我即爾謀，\n聽我囂囂。\n我言維服，\n勿以為笑。\n先民有言：\n詢于芻蕘！\n天之方虐，\n無然謔謔。\n老夫灌灌，\n小子蹻蹻。\n匪我言耄，\n爾用憂謔。\n多將熇熇，\n不可救藥！\n天之方懠，\n無為夸毗。\n威儀卒迷，\n善人載尸。\n民之方殿屎，\n則莫我敢葵？\n喪亂蔑資，\n曾莫惠我師？\n天之牖民：\n如壎如篪；\n如璋如圭；\n如取如攜。\n攜無曰益，\n牖民孔易，\n民之多辟，\n無自立辟！\n价人維藩，\n大師維垣，\n大邦維屏，\n大宗維翰。\n懷德維寧，\n宗子維城。\n無俾城壞，\n無獨斯畏！\n敬天之怒，\n無敢戲豫。\n敬天之渝，\n無敢馳驅。\n昊天曰明，\n及爾出王！\n昊天曰旦，\n及爾游衍！\n《板》八章，\n章八句。\n\n《生民之什》十篇，\n六十五章，\n四百三十三句。\n\n"}
{"id": "KR1c0001_025", "series": "KR1c0001", "text": "** 25 大雅蕩之什第三\n\n255《蕩》\n\n《蕩》、\n召穆公傷周室大壞也，\n厲王無道，\n天下蕩蕩無綱紀文章，\n故作是詩也。\n\n蕩蕩上帝！\n下民之辟。\n疾威上帝！\n其命多辟？\n天生烝民，\n其命匪諶？\n靡不有初，\n鮮克有終！\n文王曰咨！\n咨女殷商。\n曾是彊禦？\n曾是掊克？\n曾是在位？\n曾是在服？\n天降滔德，\n女興是力！\n文王曰咨！\n咨女殷商。\n而秉義類，\n彊禦多懟。\n流言以對，\n寇攘式內。\n侯作侯祝，\n靡屆靡究！\n文王曰咨！\n咨女殷商。\n女炰烋于中國，\n斂怨以為德。\n不明爾德，\n時無背無側！\n爾德不明，\n以無陪無卿！\n文王曰咨！\n咨女殷商。\n天不湎爾以酒，\n不義從式。\n既愆爾止，\n靡明靡晦，\n式號式呼，\n俾晝作夜！\n文王曰咨！\n咨女殷商。\n如蜩如螗，\n如沸如羹。\n小大近喪，\n人尚乎由行。\n內奰于中國，\n覃及鬼方！\n文王曰咨！\n咨女殷商。\n匪上帝不時，\n殷不用舊。\n雖無老成人，\n尚有典刑。\n曾是莫聽？\n大命以傾！\n文王曰咨！\n咨女殷商。\n人亦有言：\n顛沛之揭，\n枝葉未有害，\n本實先撥。\n殷鑒不遠，\n在夏后之世！\n《蕩》八章，\n章八句。\n\n256《抑》\n\n《抑》、\n衛武公刺厲王，\n亦以自警也。\n\n抑抑威儀！\n維德之隅。\n人亦有言：\n「靡哲不愚。\n庶人之愚，\n亦職維疾。\n哲人之愚，\n亦維斯戾。\n\n無競維人，\n四方其訓之。\n有覺德行，\n四國順之。\n訏謨定命，\n遠猶辰告。\n敬慎威儀，\n維民之則！\n其在于今，\n興迷亂于政！\n顛覆厥德，\n荒湛于酒。\n女雖湛樂從，\n弗念厥紹？\n罔敷求先王。\n克共明刑！\n肆皇天弗尚！\n如彼泉流，\n無淪胥以亡。\n夙興夜寐，\n洒埽庭內。\n維民之章：\n脩爾車馬，\n弓矢戎兵。\n用戒戎作，\n用逷蠻方。\n\n質爾人民，\n謹爾侯度，\n用戒不虞。\n慎爾出話，\n敬爾威儀，\n無不柔嘉。\n白圭之玷，\n尚可磨也。\n斯言之玷，\n不可為也！\n無易由言，\n無曰苟矣！\n莫捫朕舌，\n言不可逝矣！\n無言不讎，\n無德不報。\n惠于朋友，\n庶民小子。\n子孫繩繩，\n萬民靡不承！\n視爾友君子，\n輯柔爾顏，\n不遐有愆？\n相在爾室，\n尚不媿于屋漏？\n無曰不顯，\n莫予云覯！\n神之格思，\n不可度思，\n矧可射思！\n辟爾為德，\n俾臧俾嘉。\n淑慎爾止，\n不愆于儀。\n不僭不賊，\n鮮不為則。\n投我以桃，\n報之以李。\n彼童而角，\n實虹小子！\n荏染柔木，\n言緡之絲。\n溫溫恭人，\n維德之基。\n其維哲人，\n告之話言，\n順德之行。\n其維愚人，\n覆謂我僭，\n民各有心！\n於乎小子！\n未知臧否。\n匪手攜之，\n言示之事。\n匪面命之，\n言提其耳。\n借曰未知，\n亦既抱子！\n民之靡盈：\n誰夙知而莫成？\n昊天孔昭！\n我生靡樂。\n視爾夢夢，\n我心慘慘。\n誨爾諄諄，\n聽我藐藐。\n匪用為教，\n覆用為虐。\n借曰未知，\n亦聿既耄！\n於乎小子！\n告爾舊止。\n聽用我謀，\n庶無大悔。\n天方艱難，\n曰喪厥國。\n取譬不遠，\n昊天不忒。\n回遹其德，\n俾民大棘？《抑》十二章，\n三章章八句，\n九章章十句。\n\n257《桑柔》\n\n《桑柔》、\n芮伯刺厲王也。\n\n菀彼桑柔，\n其下侯旬，\n捋采其劉。\n瘼此下民，\n不殄心憂。\n倉兄填兮！\n倬彼昊天，\n寧不我矜。\n\n四牡騤騤，\n旟旐有翩。\n亂生不夷，\n靡國不泯。\n民靡有黎，\n具禍以燼。\n於乎有哀！\n國步斯頻。\n\n國步蔑資，\n天不我將。\n靡所止疑，\n云徂何往？\n君子實維：\n秉心無競。\n誰生厲階，\n至今為梗？\n憂心慇慇，\n念我土宇。\n我生不辰，\n逢天僤怒。\n自西徂東，\n靡所定處。\n多我覯痻，\n孔棘我圉。\n\n為謀為毖，\n亂況斯削。\n告爾憂恤，\n誨爾序爵。\n誰能執熱，\n逝不以濯？\n其何能淑，\n載胥及溺？\n如彼遡風，\n亦孔之僾。\n民有肅心，\n荓云不逮。\n好是稼穡，\n力民代食；\n稼穡維寶，\n代食維好。\n\n天降喪亂，\n滅我立王？\n降此蟊賊，\n稼穡卒痒。\n哀恫中國！\n具贅卒荒？\n靡有旅力，\n以念穹蒼！\n維此惠君！\n民人所瞻。\n秉心宣猶，\n考慎其相。\n維彼不順！\n自獨俾臧。\n自有肺腸，\n俾民卒狂。\n\n瞻彼中林，\n甡甡其鹿。\n朋友已譖，\n不胥以穀。\n人亦有言：\n「進退維谷！\n維此聖人！\n瞻言百里。\n維彼愚人！\n覆狂以喜。\n匪言不能，\n胡斯畏忌？\n維此良人！\n弗求弗迪。\n維彼忍心！\n是顧是復。\n民之貪亂，\n寧為荼毒？\n大風有隧，\n有空大谷。\n維此良人！\n作為式穀。\n維彼不順！\n征以中垢。\n\n大風有隧，\n貪人敗類。\n聽言則對，\n誦言如醉。\n匪用其良，\n覆俾我悖！\n嗟爾朋友！\n予豈不知而作？\n如彼飛蟲，\n時亦弋獲。\n既之陰女，\n反予來赫？\n民之罔極，\n職涼善背！\n為民不利，\n如云不克？\n民之回遹，\n職競用力！\n民之未戾，\n職盜為寇，\n涼曰不可。\n覆背善詈，\n雖曰匪予，\n既作爾歌！\n《桑柔》十六章，\n八章章八句，\n八章章六句。\n\n258《雲漢》\n\n《雲漢》、\n仍叔美宣王也。\n宣王承厲王之烈，\n內有撥亂之志，\n遇災而懼，\n側身脩行，\n欲銷去之。\n天下喜於王化復行。\n百姓見憂，\n故作是詩也。\n\n倬彼雲漢，\n昭回于天。\n王曰於乎！\n何辜今之人？\n天降喪亂，\n饑饉薦臻。\n靡神不舉，\n靡愛斯牲。\n圭璧既卒，\n寧莫我聽？\n旱既大甚，\n蘊隆蟲蟲。\n不殄禋祀，\n自郊徂宮。\n上下奠瘞，\n靡神不宗。\n后稷不克，\n上帝不臨？\n秏斁下土，\n寧丁我躬！\n旱既太甚，\n則不可推？\n兢兢業業，\n如霆如雷。\n周餘黎民，\n靡有孑遺。\n昊天上帝，\n則不我遺；\n胡不相畏，\n先祖于摧？\n旱既太甚，\n則不可沮？\n赫赫炎炎，\n云我無所。\n大命近止！\n靡瞻靡顧。\n群公先正，\n則不我助；\n父母先祖，\n胡寧忍予？\n旱既太甚，\n滌滌山川。\n旱魃為虐，\n如惔如焚。\n我心憚暑，\n憂心如熏。\n群公先正，\n則不我聞；\n昊天上帝，\n寧俾我遯？\n旱既太甚，\n黽勉畏去。\n胡寧瘨我以旱？\n憯不知其故！\n祈年孔夙，\n方社不莫。\n昊天上帝，\n則不我虞；\n敬恭明神，\n宜無悔怒！\n旱既太甚，\n散無友紀。\n鞫哉庶正！\n疚哉冢宰！\n趣馬師氏，\n膳夫左右！\n靡人不周，\n無不能止。\n瞻卬昊天，\n云如何里？\n瞻卬昊天，\n有嘒其星。\n大夫君子，\n昭假無贏，\n大命近止！\n無棄爾成。\n何求為我？\n以戾庶正！\n瞻卬昊天，\n曷惠其寧？《雲漢》八章，\n章十句。\n\n259《崧高》\n\n《崧高》、\n尹吉甫美宣王也。\n天下復平，\n能建國、\n親諸侯、\n襃賞申伯焉。\n\n崧高維嶽，\n駿極于天。\n維嶽降神！\n生甫及申。\n維申及甫！\n維周之翰。\n四國于蕃，\n四方于宣。\n\n亹亹申伯！\n王纘之事。\n于邑于謝，\n南國是式。\n王命召伯：\n定申伯之宅。\n登是南邦，\n世執其功。\n\n王命申伯：\n式是南邦。\n因是謝人，\n以作爾庸。\n王命召伯：\n徹申伯土田。\n王命傅御：\n遷其私人。\n\n申伯之功，\n召伯是營。\n有俶其城，\n寢廟既成。\n既成藐藐，\n王錫申伯：\n四牡蹻蹻，\n鉤膺濯濯。\n\n王遣申伯，\n路車乘馬：\n我圖爾居，\n莫如南土。\n錫爾介圭，\n以作爾寶。\n往近王舅！\n南土是保。\n\n申伯信邁，\n王餞于郿。\n申伯還南，\n謝于誠歸。\n王命召伯：\n徹申伯土疆？\n以峙其粻，\n式遄其行。\n\n申伯番番！\n既入于謝，\n徒御嘽嘽。\n周邦咸喜：\n戎有良翰。\n不顯申伯？\n王之元舅，\n文武是憲！\n申伯之德，\n柔惠且直。\n揉此萬邦，\n聞于四國。\n吉甫作誦，\n其詩孔碩。\n其風肆好，\n以贈申伯！《崧高》八章，\n章八句。\n\n260《烝民》\n\n《烝民》、\n尹吉甫美宣王也。\n任賢使能，\n周室中興焉。\n\n天生烝民，\n有物有則。\n民之秉彝，\n好是懿德。\n天監有周，\n昭假于下，\n保茲天子，\n生仲山甫！\n仲山甫之德，\n柔嘉維則：\n令儀令色，\n小心翼翼。\n古訓是式，\n威儀是力。\n天子是若，\n明命使賦。\n\n王命仲山甫：\n式是百辟，\n纘戎祖考，\n王躬是保。\n出納王命，\n王之喉舌。\n賦政于外，\n四方爰發。\n\n肅肅王命，\n仲山甫將之。\n邦國若否，\n仲山甫明之。\n既明且哲，\n以保其身。\n夙夜匪解，\n以事一人！\n人亦有言：\n『柔則茹之，\n剛則吐之。\n維仲山甫，\n柔亦不茹，\n剛亦不吐。\n不侮矜寡，\n不畏彊禦！』\n人亦有言：\n『德輶如毛，\n民鮮克舉之。\n我儀圖之，\n維仲山甫舉之，\n愛莫助之。\n袞職有闕，\n維仲山甫補之！』\n仲山甫出祖，\n四牡業業，\n征夫捷捷，\n每懷靡及。\n四牡彭彭，\n八鸞鏘鏘。\n王命仲山甫：\n城彼東方。\n\n四牡騤騤，\n八鸞喈喈。\n仲山甫徂齊，\n式遄其歸。\n吉甫作誦，\n穆如清風。\n仲山甫永懷，\n以慰其心！《烝民》八章，\n章八句。\n\n261《韓奕》\n\n《韓奕》、\n尹吉甫美宣王也。\n能錫命諸侯。\n\n奕奕梁山，\n維禹甸之。\n有倬其道。\n韓侯受命，\n王親命之：\n\n纘戎祖考！\n無廢朕命！\n夙夜匪解，\n虔共爾位，\n朕命不易。\n榦不庭方，\n以佐戎辟。\n\n四牡奕奕，\n孔脩且張。\n韓侯入覲，\n以其介圭，\n入覲于王。\n\n王錫韓侯：\n淑旂綏章，\n簟茀錯衡。\n玄袞赤舄，\n鉤膺鏤鍚。\n鞹鞃淺幭，\n鞗革金厄。\n\n韓侯出祖，\n出宿于屠。\n顯父餞之，\n清酒百壺。\n其殽維何？\n\n炰鱉鮮魚。\n其蔌維何？\n維筍及蒲。\n其贈維何？\n乘馬路車。\n籩豆有且，\n侯氏燕胥。\n\n韓侯取妻，\n汾王之甥，\n蹶父之子。\n韓侯迎止，\n于蹶之里。\n\n百兩彭彭，\n八鸞鏘鏘，\n不顯其光？\n諸娣從之，\n祁祁如雲。\n韓侯顧之，\n爛其盈門！\n蹶父孔武！\n靡國不到。\n為韓姞相攸，\n莫如韓樂。\n\n孔樂韓土！\n川澤訏訏，\n魴鱮甫甫，\n麀鹿噳噳。\n有熊有羆，\n有貓有虎。\n慶既令居，\n韓姞燕譽！\n溥彼韓城！\n燕師所完。\n以先祖受命，\n因時百蠻。\n\n王錫韓侯：\n其追其貊，\n奄受北國，\n因以其伯。\n實墉實壑，\n實畝實藉。\n獻其貔皮，\n赤豹黃羆。\n\n《韓奕》六章，\n章十二句。\n\n262《江漢》\n\n《江漢》、\n尹吉甫美宣王也。\n能興衰撥亂，\n命召公平淮夷。\n\n江漢滔滔，\n武夫浮浮。匪安匪遊，\n淮夷來求！\n\n既出我車，\n既設我旟。\n匪安匪舒，\n淮夷來鋪！\n江漢湯湯，\n武夫洸洸。\n經營四方，\n告成于王。\n四方既平，\n王國庶定。\n時靡有爭，\n王心載寧。\n\n江漢之滸，\n王命召虎：\n式辟四方，\n徹我疆土。\n匪疚匪棘，\n王國來極，\n于疆于理，\n至于南海。\n\n王命召虎：\n來旬來宣。\n文武受命，\n召公維翰。\n無曰予小子！\n召公是似。\n肇敏戎公，\n用錫爾祉！\n釐爾圭瓚，\n秬鬯一卣；\n告于文人。\n錫山土田，\n于周受命，\n自召祖命。\n虎拜稽首：\n天子萬年！\n虎拜稽首，\n對揚王休。\n作召公考，\n天子萬壽！\n明明天子，\n令聞不已。\n矢其文德，\n洽此四國！《江漢》六章，\n章八句。\n\n263《常武》\n\n《常武》、\n召穆公美宣王也。\n有常德以立武事，\n因以為戒然。\n\n赫赫明明，\n王命卿士，\n南仲大祖；\n大師皇父。\n整我六師，\n以脩我戎。\n既敬既戒，\n惠此南國！\n王謂尹氏，\n命程伯休父：\n左右陳行，\n戒我師旅。\n率彼淮浦，\n省此徐土。\n不留不處？\n三事就緒！\n赫赫業業，\n有嚴天子！\n王舒保作：\n匪紹匪遊，\n徐方繹騷！\n震驚徐方，\n如雷如霆，\n徐方震驚！\n王奮厥武！\n如震如怒。\n進厥虎臣，\n闞如虓虎。\n鋪敦淮濆，\n仍執醜虜。\n截彼淮浦，\n王師之所！\n王旅嘽嘽！\n如飛如翰，\n如江如漢。\n如山之苞，\n如川之流。\n緜緜翼翼，\n不測不克，\n濯征徐國！\n王猶允塞！\n徐方既來。\n徐方既同，\n天子之功！\n四方既平，\n徐方來庭。\n徐方不回，\n王曰還歸！\n《常武》六章，\n章八句。\n\n264《瞻卬》\n\n《瞻卬》、\n凡伯刺幽王大壞也。\n\n瞻卬昊天！\n則不我惠？\n孔填不寧，\n降此大厲！\n邦靡有定，\n士民其瘵。\n蟊賊蟊疾，\n靡有夷屆。\n罪罟不收，\n靡有夷瘳！\n人有土田，\n女反有之。\n人有民人，\n女覆奪之。\n此宜無罪，\n女反收之。\n彼宜有罪，\n女覆說之。\n\n哲夫成城，\n哲婦傾城。\n懿厥哲婦！\n為梟為鴟。\n婦有長舌，\n維厲之階。\n亂匪降自天，\n生自婦人。\n匪教匪誨，\n時維婦寺！\n鞫人忮忒，\n譖始竟背。\n豈曰不極，\n伊胡為慝？\n如賈三倍，\n君子是識；\n婦無公事，\n休其蠶織？\n天何以刺？\n何神不富？\n舍爾介狄，\n維予胥忌？\n不弔不祥，\n威儀不類。\n人之云亡，\n邦國殄瘁！\n天之降罔，\n維其優矣？\n人之云亡，\n心之憂矣！\n天之降罔，\n維其幾矣？\n人之云亡，\n心之悲矣！\n觱沸檻泉，\n維其深矣？\n心之憂矣，\n寧自今矣：\n不自我先，\n不自我後！\n藐藐昊天，\n無不克鞏。\n無忝皇祖，\n式救爾後！\n《瞻卬》七章，\n三章章十句，\n四章章八句。\n\n265《召旻》\n\n《召旻》、\n凡伯刺幽王大壞也。\n旻、閔也。\n閔天下無如召公之臣也。\n\n旻天疾威！\n天篤降喪。\n瘨我饑饉，\n民卒流亡，\n我居圉卒荒！\n天降罪罟！\n蟊賊內訌。\n昏椓靡共，\n潰潰回遹，\n實靖夷我邦？\n皋皋訿訿，\n曾不知其玷？\n兢兢業業，\n孔填不寧，\n我位孔貶？\n如彼歲旱，\n草不潰茂，\n如彼棲苴。\n我相此邦，\n無不潰止！\n維昔之富，\n不如時！\n維今之疚，\n不如茲！\n彼疏斯粺，\n胡不自替？\n職兄斯引！\n池之竭矣，\n不云自頻。\n泉之竭矣，\n不云自中。\n溥斯害矣！\n職兄斯弘，\n不災我躬？\n昔先王受命，\n有如召公。\n日辟國百里，\n今也日蹙國百里。\n於乎哀哉！\n維今之人，\n不尚有舊？《召旻》七章，\n四章章五句，\n三章章七句。\n\n《蕩之什》十一篇，\n九十二章，\n七百六十九句。\n\n"}
{"id": "KR1c0001_026", "series": "KR1c0001", "text": "** 26 周頌清廟之什第一\n\n266《清廟》\n\n《清廟》、\n祀文王也。\n周公既成洛邑，\n朝諸侯，\n率以祀文王焉。\n\n於穆清廟！\n肅雝顯相，\n濟濟多士，\n秉文之德。\n對越在天，\n駿奔走在廟。\n不顯不承？\n無射於人斯！《清廟》一章，\n八句。\n\n267《維天之命》\n\n《維天之命》、\n大平告文王也。\n\n維天之命，\n於穆不已！\n於乎不顯\n文王之德之純！\n\n假以溢我？\n我其收之。\n駿惠我文王，\n曾孫篤之！\n《維天之命》一章，\n八句。\n\n268《維清》\n\n《維清》、\n奏象舞也。\n\n維清緝熙，\n文王之典，\n肇禋。\n迄用有成，\n維周之禎！《維清》一章，\n五句。\n\n269《烈文》\n\n《烈文》、\n成王即政，\n諸侯助祭也。\n\n烈文辟公！\n錫茲祉福。\n惠我無疆，\n子孫保之。\n\n無封靡于爾邦，\n維王其崇之。\n念茲戎功，\n繼序其皇之。\n\n無競維人？\n四方其訓之。\n不顯維德，\n百辟其刑之。\n於乎\n前王不忘！《烈文》一章，\n十三句。\n\n270《天作》\n\n《天作》、\n祀先王先公也。\n\n天作高山，\n大王荒之。\n彼作矣，\n文王康之。\n彼徂矣，\n岐有夷之行。\n子孫保之！《天作》一章，\n七句。\n\n271《昊天有成命》\n\n《昊天有成命》、\n郊祀天地也。\n\n昊文有成命，\n二后受之。\n成王不敢康，\n夙夜基命宥密。\n於緝熙！\n單厥心。\n肆其靖之！\n《昊天有成命》一章，\n七句。\n\n272《我將》\n\n《我將》、\n祀文王於明堂也。\n\n我將我享，\n維羊維牛，\n維天其右之！\n儀式刑文王之典，\n\n日靖四方。\n伊嘏文王！\n既右饗之。\n\n我其夙夜，\n畏天之威。\n于時保之！《我將》一章，\n十句。\n\n273《時邁》\n\n《時邁》、\n巡守告祭柴望也。\n\n時邁其邦，\n昊天其子之，\n\n實右序有周。\n薄言震之，\n莫不震疊。\n懷柔百神，\n及河喬嶽，\n允王維后！\n\n明昭有周，\n式序在位。\n載戢干戈，\n載櫜弓矢。\n我求懿德，\n肆于時夏，\n允王保之！《時邁》一章，\n十五句。\n\n274《執競》\n\n《執競》、\n祀武王也。\n\n執競武王！\n無競維烈。\n不顯成康，\n上帝是皇！\n\n自彼成康，\n奄有四方，\n斤斤其明。\n\n鐘鼓喤喤，\n磬筦將將，\n降福穰穰！\n\n降福簡簡，\n威儀反反。\n既醉既飽，\n福祿來反！《執競》一章，\n十四句。\n\n275《思文》\n\n《思文》、\n后稷配天也。\n\n思文后稷！\n克配彼天。\n立我烝民，\n莫匪爾極。\n\n貽我來牟，\n帝命率育，\n無此疆爾界，\n陳常于時夏！\n《思文》一章，\n八句。\n\n《清廟之什》十篇，\n十章，\n九十五句。\n\n"}
{"id": "KR1c0001_027", "series": "KR1c0001", "text": "** 27 周頌臣工之什第二\n\n276《臣工》\n\n《臣工》、\n諸侯助祭，\n遣於廟也。\n\n嗟嗟臣工！\n敬爾在公。\n王釐爾成，\n來咨來茹：\n\n嗟嗟保介！\n維莫之春。\n亦又何求？\n如何新畬？\n於皇來牟！\n將受厥明。\n\n明昭上帝。\n迄用康年。\n命我眾人：\n庤乃錢鎛，\n奄觀銍艾！\n《臣工》一章，\n十五句。\n\n277《噫嘻》\n\n《噫嘻》、\n春夏祈穀于上帝也。\n\n噫嘻、成王！\n既昭假爾。\n率時農夫，\n播厥百穀。\n駿發爾私，\n終三十里；\n亦服爾耕，\n十千維耦！《噫嘻》一章，\n八句。\n\n278《振鷺》\n\n《振鷺》、\n二王之後來助祭也。\n\n振鷺于飛，\n于彼西雝。\n我客戾止，\n亦有斯容。\n\n在彼無惡，\n在此無斁。\n庶幾夙夜，\n以永終譽。\n《振鷺》一章，\n八句。\n\n279《豐年》\n\n《豐年》、\n秋冬報也。\n\n豐年多黍多稌！\n亦有高廩，\n萬億及秭。\n為酒為醴，\n烝畀祖妣。\n以洽百禮，\n降福孔皆！《豐年》一章，\n七句。\n\n280《有瞽》\n\n《有瞽》、\n始作樂而合乎祖也。\n\n有瞽有瞽！\n在周之庭。\n設業設虡，\n崇牙樹羽。\n應田縣鼓，\n鞉磬柷圉。\n既備乃奏，\n簫管備舉。\n喤喤厥聲，\n\n肅雝和鳴，\n先祖是聽！\n我客戾止，\n永觀厥成！《有瞽》一章，\n十三句。\n\n281《潛》\n\n《潛》、\n季冬薦魚，\n春獻鮪也。\n\n猗與漆沮！\n潛有多魚：\n有鱣有鮪，\n鰷鱨鰋鯉。\n以享以祀，\n以介景福！\n《潛》一章，\n六句。\n\n282《雝》\n\n《雝》、\n禘大祖也。\n\n有來雝雝，\n至止肅肅。\n相維辟公，\n天子穆穆。\n\n於薦廣牡！\n相予肆祀。\n假哉皇考！\n綏予孝子。\n\n宣哲維人，\n文武維后。\n燕及皇天，\n克昌厥後。\n\n綏我眉壽，\n介以繁祉！\n既右烈考，\n亦右文母！《雝》一章，\n十六句。\n\n283《載見》\n\n《載見》、\n諸侯始見乎武王廟也。\n\n載見辟王，\n曰求厥章：\n龍旂陽陽，\n和鈴央央。\n鞗革有鶬，\n休有烈光！\n\n率見昭考，\n以孝以享。\n以介眉壽，\n永言保之。\n思皇多祜！\n烈文辟公，\n綏以多福，\n俾緝熙于純嘏！\n《載見》一章，\n十四句。\n\n284《有客》\n\n《有客》、\n微子來見祖廟也。\n\n有客有客！\n亦白其馬。\n有萋有且！\n敦琢其旅。\n\n有客宿宿，\n有客信信。\n言授之縶，\n以縶其馬。\n\n薄言追之，\n左右綏之。\n既有淫威，\n降福孔夷！\n《有客》一章，\n十二句。\n\n285《武》\n\n《武》、\n奏《大武》也。\n\n於皇武王！\n無競維烈。\n允文文王！\n克開厥後。\n嗣武受之，\n勝殷遏劉，\n耆定爾功。\n《武》一章，\n七句。\n\n《臣工之什》十篇，\n十章一百六句。\n\n"}
{"id": "KR1c0001_028", "series": "KR1c0001", "text": "** 28 周頌閔予小子之什第三\n\n286《閔予小子》\n\n《閔予小子》、\n嗣王朝於廟也。\n\n閔予小子！\n遭家不造，\n嬛嬛在疚。\n於乎皇考！\n永世克孝。\n\n念茲皇祖！\n陟降庭止。\n維予小子！\n夙夜敬止。\n\n於乎皇王！\n繼序思不忘。《閔予小子》一章，\n十一句。\n\n287《訪落》\n\n《訪落》、\n嗣王謀於廟也。\n\n訪予落止：\n率時昭考。\n於乎悠哉！\n朕未有艾。\n將予就之，\n繼猶判渙。\n\n維予小子！\n未堪家多難。\n紹庭上下，\n陟降厥家：\n休矣皇考！\n以保明其身。\n\n《訪落》一章，\n十二句。\n\n288《敬之》\n\n《敬之》、\n群臣進戒嗣王也。\n\n敬之敬之！\n天維顯思，\n命不易哉！\n無曰\n高高在上，\n陟降厥士；\n日監在茲。\n\n維予小子！\n不聰敬止？\n日就月將，\n學有緝熙于光明。\n佛時仔肩，\n示我顯德行！《敬之》一章，\n十二句。\n\n289《小毖》\n\n《小毖》、\n嗣王求助也。\n\n予其懲\n而毖後患。\n莫予荓蜂，\n自求辛螫。\n肇允彼桃蟲，\n拚飛維鳥。\n未堪家多難，\n予又集于蓼！\n《小毖》一章，\n八句。\n\n290《載芟》\n\n《載芟》、\n春籍田而祈社稷也。\n\n載芟載柞，\n其耕澤澤。\n\n千耦其耘，\n徂隰徂畛。\n\n侯主侯伯，\n侯亞侯旅，\n侯彊侯以。\n有嗿其饁，\n思媚其婦，\n有依其士。\n有略其耜，\n俶載南畝。\n\n播厥百穀，\n實函斯活。\n驛驛其達，\n有厭其傑。\n\n厭厭其苗，\n緜緜其麃。\n\n載穫濟濟，\n有實其積，\n萬億及秭。\n為酒為醴，\n烝畀祖妣，\n以洽百禮。\n\n有飶其香，\n邦家之光！\n有椒其馨，\n\n胡考之寧！\n匪且有且，\n匪今斯今，\n振古如茲！《載芟》一章，\n三十一句。\n\n291《良耜》\n\n《良耜》、\n秋報社稷也。\n\n畟畟良耜！\n俶載南畝。\n\n播厥百穀，\n實函斯活。\n\n或來瞻女：\n載筐及筥，\n其饟伊黍。\n\n其笠伊糾，\n其鎛斯趙，\n以薅荼蓼。\n\n荼蓼朽止，\n黍稷茂止。\n\n穫之挃挃，\n積之栗栗。\n其崇如墉，\n其比如櫛，\n以開百室。\n\n百室盈止，\n婦子寧止。\n\n殺時犉牡，\n有捄其角。\n以似以續，\n續古之人！《良耜》一章，\n二十三句。\n\n292《絲衣》\n\n《絲衣》、\n繹賓尸也。\n高子曰：\n靈星之尸也。\n\n絲衣其紑！\n載弁俅俅。\n自堂徂基，\n自羊徂牛，\n鼐鼎及鼒。\n兕觥其觩，\n旨酒思柔。\n不吳不敖，\n胡考之休！\n《絲衣》一章，\n九句。\n\n293《酌》\n\n《酌》、\n告成《大武》也。\n言能酌先祖之道以養天下也。\n\n於鑠王師！\n遵養時晦。\n時純熙矣，\n是用大介。\n我龍受之，\n蹻蹻王之造；\n載用有嗣，\n實維爾公，\n允師！\n《酌》一章，\n九句。\n\n294《桓》\n\n《桓》、\n講武類禡也。\n桓、武志也。\n\n綏萬邦，\n婁豐年，\n天命匪解。\n桓桓武王！\n保有厥士，\n于以四方；\n克定厥家。\n於昭于天，\n皇以間之！《桓》一章，\n九句。\n\n295《賚》\n\n《賚》、\n大封於廟也。\n賚、予也。\n言所以錫予善人也。\n\n文王既勤止！\n我應受之。\n敷時繹思：\n我徂維求定，\n時周之命。\n於繹思！《賚》一章，\n六句。\n\n296《般》\n\n《般》、\n巡守而祀四嶽河海也。\n\n於皇時周！\n陟其高山，\n嶞山喬嶽；\n允猶翕河。\n敷天之下，\n裒時之對，\n時周之命！《般》一章，\n七句。\n\n《閔予小子之什》十一篇，\n十一章，\n百三十七句。\n\n"}
{"id": "KR1c0001_029", "series": "KR1c0001", "text": "** 29 魯頌駉之什\n\n297《駉》\n\n《駉》、\n頌僖公也。\n僖公能遵伯禽之法，\n儉以足用，\n寬以愛民，\n務農重穀，\n牧于坰野，\n魯人尊之。\n於是季孫行父請命于周，而史克作是頌。\n\n駉駉牧馬，\n在坰之野。\n薄言駉者？\n有驈有皇，\n有驪有黃，\n以車彭彭。\n思無疆：\n思馬斯臧！\n\n駉駉牧馬！\n在坰之野。\n薄言駉者？\n有騅有駓，\n有騂有騏，\n以車伾伾。\n思無期：\n思馬斯才！\n駉駉牧馬！\n在坰之野。\n薄言駉者？\n有驒有駱，\n有駵有雒，\n以車繹繹。\n思無斁：\n思馬斯作！\n駉駉牧馬！\n在坰之野。\n薄言駉者？\n有駰有騢，\n有驔有魚，\n以車袪袪。\n思無邪：\n思馬斯徂！《駉》四章，\n章八句。\n\n298《有駜》\n\n《有駜》、\n頌僖公君臣之有道也。\n\n有駜有駜！\n駜彼乘黃。\n夙夜在公，\n在公明明。\n振振鷺！\n鷺于下。\n鼓咽咽，\n醉言舞。\n于胥樂兮！\n有駜有駜！\n駜彼乘牡。\n夙夜在公，\n在公飲酒。\n振振鷺！\n鷺于飛。\n鼓咽咽，\n醉言歸。\n于胥樂兮！\n有駜有駜！\n駜彼乘駽。\n夙夜在公，\n在公載燕。\n自今以始，\n歲其有！\n君子有穀，\n詒孫子。\n于胥樂兮！\n《有駜》三章，\n章九句。\n\n299《泮水》\n\n《泮水》、\n頌僖公能脩泮宮也。\n\n思樂泮水！\n薄采其芹。\n魯侯戾止，\n言觀其旂。\n其旂茷茷，\n鸞聲噦噦。\n無小無大，\n從公于邁。\n\n思樂泮水！\n薄采其藻。\n魯侯戾止，\n其馬蹻蹻。\n其馬蹻蹻？\n其音昭昭：\n載色載笑，\n匪怒伊教。\n\n思樂泮水！\n薄采其茆。\n魯侯戾止，\n在泮飲酒。\n既飲旨酒，\n永錫難老！\n順彼長道，\n屈此群醜！\n穆穆魯侯！\n敬明其德。\n敬慎威儀，\n維民之則。\n允文允武！\n昭假烈祖。\n靡有不孝，\n自求伊祜。\n\n明明魯侯！\n克明其德。\n既作泮宮，\n淮夷攸服。\n矯矯虎臣！\n在泮獻馘。\n淑問如皋陶，\n在泮獻囚。\n\n濟濟多士！\n克廣德心。\n桓桓于征，\n狄彼東南。\n烝烝皇皇！\n不吳不揚。\n不告于訩，\n在泮獻功。\n\n角弓其觩，\n束矢其搜。\n戎車孔博，\n徒御無斁。\n既克淮夷，\n孔淑不逆。\n式固爾猶，\n淮夷卒獲。\n\n翩彼飛鴞，\n集于泮林。\n食我桑黮，\n懷我好音。\n憬彼淮夷，\n來獻其琛：\n元龜象齒，\n大賂南金。\n《泮水》八章，\n章八句。\n\n300《閟宮》\n\n《閟宮》、\n頌僖公能復周公之宇也。\n\n閟宮有侐！\n實實枚枚。\n赫赫姜嫄！\n其德不回，\n上帝是依。\n無災無害，\n彌月不遲。\n是生后稷，\n\n降之百福：\n黍稷重穋，\n稙稺菽麥。\n奄有下國，\n俾民稼穡。\n有稷有黍，\n有稻有秬。\n奄有下土，\n纘禹之緒。\n\n后稷之孫，\n實維大王。\n居岐之陽，\n實始翦商。\n至于文武，\n纘大王之緒。\n\n致天之屆，\n于牧之野：\n無貳無虞！\n上帝臨女。\n敦商之旅，\n克咸厥功。\n王曰叔父！\n建爾元子，\n俾侯于魯。\n大啟爾宇，\n為周室輔。\n\n乃命魯公，\n俾侯于東。\n錫之山川，\n土田附庸。\n周公之孫，\n莊公之子。\n龍旂承祀，\n\n六轡耳耳。\n春秋匪解，\n享祀不忒：\n皇皇后帝！\n皇祖后稷！\n享以騂犧，\n是饗是宜，\n降福既多。\n周公皇祖，\n亦其福女。\n\n秋而載嘗，\n夏而楅衡。\n白牡騂剛，\n犧尊將將。\n毛炰胾羹，\n籩豆大房。\n萬舞洋洋，\n\n孝孫有慶。\n俾爾熾而昌，\n俾爾壽而臧。\n保彼東方！\n魯邦是常。\n不虧不崩，\n不震不騰。\n三壽作朋，\n如岡如陵。\n\n公車千乘，\n朱英綠縢，\n二矛重弓。\n公徒三萬，\n貝冑朱綅，\n烝徒增增。\n戎狄是膺，\n荊舒是懲，\n則莫我敢承！\n\n俾爾昌而熾，\n俾爾壽而富。\n黃髮台背，\n壽胥與試。\n俾爾昌而大，\n俾爾耆而艾。\n萬有千歲，\n眉壽無有害！\n泰山巖巖，\n魯邦所詹：\n奄有龜蒙，\n遂荒大東。\n至于海邦，\n淮夷來同。\n莫不率從，\n魯侯之功！\n保有鳧繹，\n遂荒徐宅，\n至于海邦，\n淮夷蠻貊。\n及彼南夷，\n莫不率從，\n莫敢不諾，\n魯侯是若！\n天錫公純嘏！\n眉壽保魯。\n居常與許，\n復周公之宇。\n魯侯燕喜，\n令妻壽母。\n宜大夫庶士，\n邦國是有。\n既多受祉，\n黃髮兒齒！\n徂來之松，\n新甫之柏，\n是斷是度，\n是尋是尺。\n松桷有舄！\n路寢孔碩，\n新廟奕奕。\n奚斯所作：\n孔曼且碩，\n萬民是若！\n《閟宮》八章，\n二章章十七句，\n一章十二句，\n一章三十八句，\n二章章八句，\n二章章十句。\n\n《駉》四篇，\n二十三章，\n二百四十三句。\n\n"}
{"id": "KR1c0001_030", "series": "KR1c0001", "text": "** 30 商頌\n\n301《那》\n\n《那》、\n祀成湯也。\n微子至于戴公，\n其間禮樂廢壞。\n有正考甫者得《商頌》十二篇於周之大師，\n以《那》為首。\n\n猗與那與！\n置我鞉鼓。\n奏鼓簡簡，\n衎我烈祖。\n\n湯孫奏假，\n綏我思成！\n鞉鼓淵淵，\n嘒嘒管聲。\n既和且平，\n依我磬聲。\n於赫湯孫！\n穆穆厥聲：\n\n庸鼓有斁，\n萬舞有奕。\n我有嘉客，\n亦不夷懌？\n\n自古在昔，\n先民有作。\n溫恭朝夕，\n執事有恪。\n\n顧予烝嘗，\n湯孫之將！《那》一章，\n二十二句。\n\n302《烈祖》\n\n《烈祖》、\n祀中宗也。\n\n嗟嗟烈祖！\n有秩斯祜。\n申錫無疆，\n及爾斯所。\n\n既載清酤，\n賚我思成。\n亦有和羹，\n既戒既平。\n鬷假無言，\n時靡有爭。\n綏我眉壽，\n黃耇無疆。\n\n約軝錯衡，\n八鸞鶬鶬。\n以假以享，\n我受命溥將。\n自天降康，\n豐年穰穰！\n來假來饗，\n降福無疆。\n\n顧予烝嘗，\n湯孫之將！《烈祖》一章，\n二十二句。\n\n303《玄鳥》\n\n《玄鳥》、\n祀高宗也。\n\n天命玄鳥，\n降而生商。\n宅殷土芒芒。\n古帝命武湯，\n正域彼四方。\n\n方命厥后，\n奄有九有。\n商之先后，\n受命不殆，\n\n在武丁孫子。\n武丁孫子！\n武王靡不勝。\n龍旂十乘，\n大糦是承。\n\n邦畿千里，\n維民所止，\n肈域彼四海。\n\n四海來假，\n來假祁祁，\n景員維河。\n殷受命咸宜，\n百祿是何！《玄鳥》一章，\n二十二句。\n\n304《長發》\n\n《長發》、\n大禘也。\n\n濬哲維商！\n長發其祥。\n洪水芒芒，\n禹敷下土方。\n外大國是疆，\n幅隕既長。\n有娀方將，\n帝立子生商！\n玄王桓撥！\n受小國是達，\n受大國是達。\n率履不越，\n遂視既發。\n相土烈烈，\n海外有截！\n帝命不違！\n至于湯齊。\n湯降不遟，\n聖敬日躋。\n昭假遟遟；\n上帝是祗，\n帝命式于九圍。\n\n受小球大球，\n為下國綴旒，\n何天之休。\n不競不絿，\n不剛不柔，\n敷政優優：\n百祿是遒！\n受小共大共，\n為下國駿厖，\n何天之龍。\n敷奏其勇：\n不震不動，\n不戁不竦。\n百祿是總！\n武王載旆，\n有虔秉鉞。\n如火烈烈，\n則莫我敢曷。\n苞有三蘖，\n莫遂莫達。\n九有有截：\n韋顧既伐，\n昆吾夏桀！\n昔在中葉，\n有震且業。\n允也天子！\n降予卿士，\n實維阿衡，\n實左右商王！\n《長發》七章，\n一章八句，\n四章章七句，\n一章九句，\n一章六句。\n\n305《殷武》\n\n《殷武》、\n祀高宗也。\n\n撻彼殷武！\n奮伐荊楚。\n冞入其阻，\n裒荊之旅。\n有截其所，\n湯孫之緒！\n維女荊楚！\n居國南鄉。\n昔有成湯：\n自彼氐羌，\n莫敢不來享，\n莫敢不來王，\n曰商是常！\n天命多辟，\n設都于禹之績：\n歲事來辟，\n勿予禍適！\n稼穡匪解！\n天命降監，\n下民有嚴。\n不僭不濫，\n不敢怠遑。\n命于下國，\n封建厥福。\n\n商邑翼翼，\n四方之極。\n赫赫厥聲，\n濯濯厥靈。\n壽考且寧，\n以保我後生！陟彼景山，\n松柏丸丸。\n是斷是遷，\n方斲是虔。\n松桷有梴，\n旅楹有閑，\n寢成孔安！\n\n《殷武》六章，\n三章章六句，\n二章章七句，\n一章五句。\n\n《那》五篇，\n十六章，\n百五十四句。\n\n"}
