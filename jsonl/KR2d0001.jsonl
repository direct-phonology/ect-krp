{"id": "KR2d0001_001", "series": "KR2d0001", "text": "天生民而制其度度小大以正權輕重以極明本末以立中立中以補損補損以知足爵以明等極極以正民正中外以成命正上下以順政政以内自邇彌興自逺逺邇備極終也微補在分微在明明王是以敬微而順分分次以知和知和以知樂知樂以知哀哀樂以知慧内外以知人凡民生而有好有惡小得其所好則喜大得其所好則樂小遭其所惡則憂大遭其所惡則哀凡民之所好惡生物是好死物是惡民至有好而不讓不從其所好必犯法無以事上民至有惡不讓不去其所惡必犯法無以事上徧行於此尚有頑民而况曰以可去其惡而得其所好民能居乎若不力何以求之力爭則力政力政則無讓無讓則無禮無禮雖得所好民樂乎若不樂乃所惡也凡民不忍好惡不能分次不次則奪奪則戰戰則何以養老幼何以救痛疾死喪何以胥役也明王是以極等以斷好惡教民次分力竟任壯養老長幼有報民是以胥役也夫力竟非衆不尅衆非和不衆和非中不立中非禮不慎禮非樂不履明王是以無樂非人無哀非人人是以衆人衆賞多罸少政之美也罸多賞少政之惡也罸多則困賞多則乏乏因無醜教乃不至是故民主明醜以長子孫子孫習服鳥獸仁德土宜天時百物行治治之初□初哉治化則順是故無順非厲長幼成而生曰順極天生民而成大命命司德正之以禍福立明王以順之曰大命有常小命日成成則敬有常則廣廣以敬命則度至于極夫司德司義而賜之福祿福祿在人能無懲乎若懲而悔過則度至于極夫或同不義而降之禍在人能無懲乎若懲而悔過則度至于極夫民生而醜不明無以明之能無醜乎若有醜而競行不醜則度至于極天民生而樂生無以榖之能無勸乎若勸之以忠則度至于極夫民生而惡死無以畏之能無恐乎若恐而承教則度至于極六極既通六間具塞通道通天以正人正人莫如有極道天莫如無極道天有極則不威不威則不昭正人無極則不信不信則不行明王昭天信人以度功地以利之使信人畏天則度至于極夫天道三人道三天有命有禍有福人有醜有紼絻有斧鉞以人之醜當天之命以紼絻當天之福以斧鉞當天之禍六方三述其極一也不知則不存極命則民墯民墯則曠命曠命以誡其上則殆於亂極福則民祿民祿則于善于善則不行極禍則民鬼民鬼則淫祭淫祭則罷家極醜則民叛民叛則傷人傷人則不義極賞則民賈其上賈其上則民無讓無讓則不順極罸則民多詐多詐則不忠不忠則無報凡此六者政之始也明王是故昭命以命之曰大命世罸小命罸身福莫大於行義禍莫大於淫祭醜莫大於傷人賞莫大於信義讓莫大於賈上罸莫大於貪詐古之明王奉此六者以牧萬民民用而不失撫之以惠和之以均斂之以哀娛之以樂慎之以禮教之以藝震之以政動之以事勸之以賞畏之以罸臨之以忠行之以權權不法忠不忠罸不服賞不從勞事不震政不成藝不淫禮有時樂不滿哀不至均不壹惠不忍人凡此物攘之屬也惠而不忍人人不勝害害不如死均一則不和哀至則匱樂滿則荒禮無時則不貴藝淫則害于才政成則不長事震則寡功以賞從勞勞而不至以法從中則賞賞不必中以權從法則行行不必以知權權以知微微以知始始以知終天有常性人有常順順在可變性在不改不改可因因在好惡好惡生變變習生常常則生醜醜命生德明王於是生政以正之民生而有習有常以習為常以常為慎民若生于中習常為常夫習民乃常為自血氣始明王自血氣耳目之習以明之醜醜明乃樂義樂義乃至上上賢而不窮哀樂不淫民知其至而至于子孫民乃有古古者因民以順民夫民羣居而無選為政以始之始之以古終之以古行古志今政之至也政維今法維古頑貪以凝疑意以兩平兩以參參伍以權權數以多多難以允允德以慎慎微以始而敬終乃不困困在坌誘在王民乃茍茍乃不明哀樂不時四徵不顯六極不服八政不順九德有奸九奸不遷萬物不至夫禮非剋不承非樂不竟民是乏生好惡有四徵喜樂憂哀動之以則發之以文成之以名行之以化六極命聽福賞禍罸六極不嬴八政和平八政夫妻父子兄弟君臣八政不逆九德純恪九德忠信敬剛柔和固貞順順言曰政順政曰遂遂偽曰姧奸物在目奸聲在耳耳因有皆疑疑言有樞樞動有和和意無等萬民無法在赦復在古古者明王奉法以明幽幽王奉幽以廢法奉則一人也而績功不同明王是以敬微而順分民生而有欲有惡有樂有哀有德有則則有九聚德有五寳哀有四忍樂有三豐惡有二咎欲有一極極有七事咎有三尼豐有三頻忍有四教寳有五大聚有九酌九酌一取允移人二宗傑以觀三發滯以正民四貸官以屬五人曰必禮六往來取此七商賈易資八農人美利九寵可動五大一大知率謀二大武劒勇三大工賦事四大商行賄五大農假貸四教一守之以信二因親就年三取戚免梏四樂生身復三頻一曰頻祿質瀆二陰福靈極三留身散真三尼一除戎咎醜二申親考疏三假時權要七事一騰咎信志二援拔瀆謀三聚疑沮事四騰屬威衆五處寛身降六陵塞勝備七錄兵免戎一極惟事昌道開蓄伐伐有三穆七信一幹二御三安十二來三穆一絶靈破城二筮竒昌為三龜從兆㓙七信一仁之慎散二智之完巧三勇之精富四族之寡賄五商之淺資六農之少積七貴之爭寵一斡勝權輿二御一樹惠不􁂠二既用兹憂三安一定居安帑二貢貴得布三刑罪布財十二來一弓二矢歸射三輪四輿歸御五鮑六魚歸蓄七陶八冶歸竈九柯十匠歸林十一竹十二葦歸時三穆七信一幹二御三安十二來伐道咸布物無不落落物取配維有永究急哉後失時成年年榖足賔祭祭以盛大馴鍾絶服美義淫皂畜約制餘子務藝宫室城郭修為備供有嘉萊於是日滿年儉榖不足賔祭以中盛樂唯鍾皷不服美三牧五庫補攝凡美不修餘子務穡於是糺秩年饑則勤而不賔舉祭以薄樂無鍾鼓凡美禁書不早羣車不雕攻兵備不制民利不淫征當商旅以救窮乏聞隨卿下鬻塾分助有匡以綏無者於是救困大荒有禱無祭國不稱樂企不滿壑刑罸不修舍用振穹君親巡方卿參告糴餘子倅運開口同食民不藏糧曰有匡禆民畜唯牛羊於民大疾惑殺一人無赦男守疆戎禁不出五庫不膳喪禮無度察以薄資禮無樂宫不幃嫁娶不以時賔旅設位有賜"}
{"id": "KR2d0001_002", "series": "KR2d0001", "text": "大國不失其威小國不失其卑敵國不失其權岠嶮伐夷并小奪亂强攻弱而襲不正武之經也伐亂伐疾伐疫武之順也賢者輔之亂者取之作者勸之怠者沮之恐者懼之欲者趣之武之用也美男破老美女破舌淫圖破淫巧破時淫樂破正淫言破義武之毁也赦其衆遂其咎撫其闕助其囊武之間也餌敵以分而照其儲以伐輔德追時之權武之尚也春違其農秋伐其穡夏取其麥冬寒其衣服春秋欲舒冬夏欲亟武之時也長勝短輕勝重直勝曲衆勝寡强勝弱飽勝饑肅勝怒先勝後疾勝遲武之勝也追戎無恪窮冦不挌力倦氣竭乃易克武之追也既勝人舉旗以號令命吏禁掠無取侵暴爵位不謙田宅不虧各寧其親民服如化武之撫也百姓咸服偃兵興德夷厥險阻以毁其服四方畏服奄有天下武之定也思靜振勝允文維記昭告周行維旌所在收武釋賄無遷厥里官校屬軄因其百吏公貨少多賑賜窮士救瘠補病賦均田布命夫復服用損憂耻孤寡無告獲厚咸喜咸問外戚書其所在遷同氏姓位之宗子率用十五綏用安教用顯允若得父母寛以政之孰云不聽聽言靡悔遵養時晦晦明遂語于時允武死思復生生思復所人知不棄愛守正户上下和協靡敵不下執彼玉珪以居其宇庶民咸畊童壯無輔無拂其取通其疆土民之望兵若待父母是故天下一旦而定有四海武有六制政攻侵伐搏戰善政不攻善攻不侵善侵不伐善伐不搏善搏不戰政有四戚五和攻有四攻五良侵有四聚三斂伐有四時三與搏有三哀四赦戰有六厲五衛六庠五虞四戚一内姓二外婚三友朋四同里五和一有天無惡二有人無郄三同好相固四同惡相助五逺宅不薄此九者政之因也四攻者一攻天時二攻地宜三攻人德四攻行利五良一取仁二取智三取勇四取材五取藝此九者攻之開也四聚一酌之以仁二懷之以樂三旁聚封人四設圍以信三斂一男女比二工次三祗人死此七者侵之酌也四時一春違其農二夏食其榖三秋取其刈四冬凍其葆三興一政以和時二伐亂以治三伐饑以飽此七者伐之機也三哀一要不羸二喪人三擯厥親四赦一勝人必羸二取威信復三人樂生身四赦民所惡此七者搏之來也六厲一仁厲以行二智厲以道三武厲以勇四師厲以士五校正厲御六射師厲伍五衛一明仁懷怒二明智輔謀三明武攝勇四明材攝士五明藝攝官五虞一鼓走疑二備從來三佐軍舉旗四采虞人謀五後動撚之無競惟害有功無敗畏嚴大武曰維四方畏威乃寧天作武修戎兵以助義正違順天行五官官候厥政謂有所亡城郭溝渠高厚是量既踐戍野備慎其殃敬其嚴君乃戰赦十藝必明加之以十因靡敵不荒陣若雲布侵若風行輕車翼衛在戎二方我師之窮靡人不剛十藝一大援二明從三餘子四長興五伐人六刑餘七三疑八間書九用少十興怨十因一樹仁二勝欲三賔客四通旅五親戚六無告七同事八程巧九能十利事藝因伐用是謂强轉應天順時時有寒暑風雨饑疾民乃不處移散不敗農乃商賈委以淫樂賂以美女主人若扙至城下高堙臨内日夜不解方陣並功云何能禦雖易必敬是謂明武城高難平湮之以土開之以走路俄傳器櫓因風行火障水水下惠用元元文誨其寡旁隧外權隳城湮溪老弱單處其謀乃難既克和服使衆咸宜竟其金革是謂大夷凡攻之道必得地勢以順天時觀之以今稽之以古攻其逆政毁其地阻立之五教以惠其下矜寡無告寔為之主五教允中枝葉代興國為偽巧後宫飾女荒田逐獸田獵之所㳺觀崇臺泉池在下淫樂無既百姓辛苦上有困令乃有極上困下騰戎遷其野敦行王法濟用金鼓降以列陣無悅怒按道攻巷無襲門户無受貨賂攻用弓弩上下禱祀靡神不下具行衝梯振以長旗懷戚思終左右憤勇無食六畜無聚子女羣振若電造於城下鼓行參呼以正什伍上有軒冕斧鉞在下勝國若化故曰明武維周王宅程三年遭天之大荒作大匡以詔牧其方三州之侯咸率王乃召冢卿三老三吏大夫百執事之人朝于大庭問罷病之故政事之失刑罸之戾哀樂之尤賔客之盛用度之費及關市之征山林之匱田宅之荒溝渠之害怠墯之過驕頑之虐水旱之菑曰不榖不德政事不時國家罷病不能胥匡二三子尚助不糓官考厥職鄉問其人因其耆老及其總害慎問其故無隠乃情及某日以告于廟有不用命有常不赦王既發命入食不舉百官質方不食饔及期日質明王麻衣以朝朝中無采衣官考其軄鄉問其利因謀其菑旁匡於衆無敢有違詰退驕頑方收不服慎惟怠墯什伍相保動勸游居事節時茂農夫任户户盡夫出農廩分鄉鄉命受糧程課物徴躬競比藏藏不粥糴糴不加均賦洒其弊鄉正保貸成年不償信誠匡助以輔殖財財殖足食克賦為征數口以食食均有賦外食不贍開關通糧糧窮不轉孤寡不廢滯不轉留戍城不留足以守出旅分均馳車送逝旦夕運糧於是告四方逰旅旁生忻通津濟道宿所至如歸幣租輕乃作母以行其子易資貴賤以均逰旅使無滯無粥熟無室市權内外以立均無蚤暮閭次均行均行衆從積而勿以罸助均無使之窮平均無乏利民不淫無播蔬無食種以數度多少省用祈而不賔祭服潄不制車不雕飾人不食肉畜不食榖國不鄉射樂不牆合牆屋有補無作資農不敗務非公卿不賔賔不過具哭不留日登降一等庶人不獨葬伍有植送往迎來亦如之有不用命有常不違維三月既生魄文王合六州之侯奉勤于商商王用宗讒震怒無疆諸侯不娛逆諸文王文王弗忍乃作程典以命三忠曰助余體民無小不敬如毛在躬拔之痛無不省政失患作作而無備死亡不誡誡在往事備必慎備思地思地慎制思制慎人思人慎德德開開乃無患慎德必躬恕恕以明德德當天而慎下下為上貸力競以讓讓德乃行慎下必翼上上中立而下比爭省和而順慎同携乃爭和乃比比事無政無政無選無選民乃頑頑乃害上故選官以明訓頑民乃順慎守其教小大有度以備菑冦協其三族固其四援明其伍侯習其武誡依其山川通其舟車利其守務士大夫不雜於工商士之子不知義不可以長幼工不族居不足以給官族不鄉别不可以入惠為上不明為下不順無醜輕其行多其愚不習慎地必為之圖以舉其物物其善惡度其高下利其陂溝愛其農時修其等列務其土實差其施賦設得其宜宜協其務務應其趣慎用必愛工攻其材商通其材百物鳥獸魚鼈無不順時生穯省用不濫其度津不行火藪林不伐牛羊不盡齒不屠土勸不極美美不害用用乃思慎備不敬不意多用寡立親用勝懷逺逺格而邇安於安思危於始思終於邇思備於逺思近於老思行不備無違嚴戒程寤解第十三秦隂解第十四九政解第十五九開解第十六劉法解第十七文開解第十八保開解第十九八繁解第二十"}
{"id": "KR2d0001_003", "series": "KR2d0001", "text": "維二十三祀庚子朔九州之侯咸格于周王在酆昧爽立于少庭王告周公旦曰嗚呼諸侯咸格來慶辛苦役商吾何保守何用行旦拜手稽首曰商為無道棄德刑範欺侮羣臣辛苦百姓忍辱諸侯莫大之綱福其亡亡人惟庸王其祀德純禮明允無二卑位柔色金聲以合之王乃命三公九卿及百姓之人曰恭敬齊潔咸格而祀于上帝商饋始于王因饗諸侯重禮庶吏出送于郊樹昏于崇内備五祥六衛七厲十敗四葛外用四蠧五落六容七惡五祥一君選擇二官得度三務不舍四不行賂五察民困六衛一明仁懷恕二明智毁謀三明武攝勇四明才攝士五明德法官六明命攝政七厲一翼勤厲務二動正厲民三靜兆厲武四翼藝厲物五翼言厲復六翼敬厲衆七翼知厲道十敗一佞人敗樸二諂言毁積三陰資自舉四女貨速禍五比黨不揀六佞說鬻獄七神龜敗卜八賔祭推榖九忿言自辱十異姓亂族四葛一葛其農時不移二費其土慮不化三正賞罸獄無姦竒四葛其戎謀族乃不罸四蠧一美好怪竒以治之二淫言流說以服之三群巧仍興以力之四神巫靈寵以惑之五落一示吾貞以移其名二微降霜雪以取松柏三信蟜萌莫能安宅四厚其禱巫其謀乃獲五流德飄狂以明其惡六容一游言二行商工三軍旅之庸四外風之所揚五因失而亡作事應時時乃喪六厚使以往來其所藏七惡一以物角兵二令美其前而厚其傷三間於大國安得吉㓙四交其所親靜之以物則以流其身五率諸侯以朝賢人而已猶不往六令之有求遂以生尤七見親所親勿與深謀命友人疑旦拜曰嗚呼王孫其尊天下適無見過過適無好自益以明而迹嗚呼敬哉視五祥六衛七厲十敗四葛不修國乃不固務周四蠧五落六容七惡不時不允不率不緩反以自薄嗚呼深念之哉重維之哉不深乃權不重從權乃慰不從乃潰瀆不可復戒後人復戒後人其用汝謀王曰允哉維王二月既生魄王在酆立于少庭兆墓九開開厥後人八儆五戒八儆一旦于開二躬修九過三族修九禁四無競維義五習用九教六用守備七足用九利八寧用懷五戒一祗用謀宗二經内戒工三無逺親戚四雕無薄五禱無憂玉及為人盡不足王拜儆我後人謀競不可以藏戒後人其用汝謀維宿不悉日不足維三十有五祀王念曰多正月丙子拜望食無時汝開後嗣謀曰嗚呼于來後之人余聞在昔曰明明非常維德曰為明食無時汝夜何脩非躬何慎非言何擇非德嗚呼敬之哉汝恭聞不命賈粥不讎謀念之哉不索禍招無曰不免不庸不茂不次人菑不謀遷棄非人朕聞用人不以謀説說惡諂言色不知適適不知謀謀泄汝躬不允嗚呼敬之哉後之人朕聞曰謀有共軵如乃而舍人之好佚而無窮貴而不傲富而不驕兩而不爭聞而不遥逺而不絶窮而不匱者鮮矣汝謀斯何嚮非翼維有共枳枳亡重大害小不堪柯引維德之用用皆在國謀大鮮無害嗚呼汝何敬非時何擇非德德枳維大人大人枳維卿卿枳維大夫大夫枳維士登登皇皇枳維國國枳維都都枳維邑邑枳維家家枳維欲無疆動有三極用有九因因有四戚五私極明與與有畏勸汝何異非義何畏非世何勸非樂謀獲三極無疆動獲九因無限務用三德順攻奸言彼翼翼在意仭時德春育生素草肅疎數滿夏育長美柯華務水潦秋初藝不節落冬大劉倍信何謀本時歳至天視嗚呼汝何監非時何務非德何興非因何用非極維周于民人謀競不可以後戒後戒宿不悉日不足維文王告夢懼後祀之無保庚辰詔太子發曰汝敬之哉民物多變民何嚮非利利維生痛痛維生樂樂維生禮禮維生義義維生仁嗚呼敬之哉民之適敗上察下遂信何向非私私維生抗抗維生奪奪維生亂亂維生亡亡維生死嗚呼敬之哉汝慎守勿失以詔有司夙夜勿忘若民之嚮引汝慎何非遂遂時不逺非本非標非微非煇壤非壤不高水非水不流嗚呼敬之哉倍本者槁汝何葆非監不維一保監順時維周于民之適敗無有時葢後戒後戒謀念勿擇文王授命之九年時維暮春在鄗太子發曰吾語汝所保所守守之哉厚德廣惠忠信愛人君子之行不為驕侈不為靡㤗不淫於美括柱茅茨為愛費山林非時不升斤斧以成草木之長川澤非時不入網罟以成魚鼈之長不麛不卵以成鳥獸之長畋漁以時童不夭胎馬不馳騖土不失宜土可犯材可蓄潤濕不榖樹之竹葦莞蒲礫石不可榖樹之葛木以為絺綌以為材用故凡土地之間者聖人裁之並為民利是魚鼈歸其泉鳥歸其林孤寡辛苦咸賴其生山以遂其材工匠以為其器百物以平其利商賈以通其貨工不失其務農不失其時是謂和德土多民少非其土也土少人多非其人也是故土多發政以漕四方四方流之土少安帑而外其務方輸夏箴曰中不容利民乃外次開望曰土廣無守可襲伐土狹無食可圍竭二禍之來不稱之災天有四殃水旱饑荒其至無時非務積聚何以備之夏箴曰小人無兼年之食遇天饑妻子非其有也大夫無兼年之食遇天饑臣妾輿馬非其有也戒之哉弗思弗行至無日矣不明開塞禁舍者其如天下何人各修其學而尊其名聖人制之故諸横生盡以養從從生盡以養一丈夫無殺夭胎無伐不成材無墯四時如此者十年有十年之積者王有五年之積者霸無二年之積者亡生十殺一者物十重生一殺十者物頓空十重者王頓空者亡兵强勝人人强勝天能制其有者則能制人之有不能制其有者則人制之令行禁止王始也出一曰神明出二曰分光出三曰無適異出四曰無適與無適與者亡維王元祀一月既生魄王召周公旦曰嗚呼維在文考之緒功維周禁五戎五戎不禁厥民乃淫一曰土觀幸時政匱不疑二曰獄讎刑蔽奸吏濟貨三曰聲樂飾女滅德四曰維勢是輔維禱是怙五曰盤游安居枝葉維落五者不距自生戎旅故必以德為本以義為術以信為動以成為心以决為計以節為勝務在審時紀綱為序和均里以匡辛苦見冦戚靡適無勝國若化不動金鼓善戰不鬭故曰柔武四方無拂奄有天下維王一祀二月王在酆宻命訪於周公旦曰嗚呼余夙夜維商宻不顯誰和告歳之有秋今余不獲其落若何周公曰兹在德敬在周其維天命王其敬命逺戚無十和無再失維明德無佚佚不可還維文考恪勤戰戰何敬何好何惡時不敬殆哉王拜曰允哉余聞國有四戚五和七失九因十淫非不敬不知今而言維格余非廢善以自塞維明戒是祗周公拜曰兹順天天降寤于程程降因于商商今生葛葛右有周維王其明用開和之言言孰敢不格四戚一内同外二外婚姻三官同師四哀同勞五和一有天維國二有地維義三同好維樂四同惡維哀五逺方不爭七失一立在廢二廢在祗三比在門四諂在内五私在外六私在公七公不違九因一神有不饗二德有所守三才有不官四事有不均五兩有必爭六富有别七貪有匱八好有遂九敵有勝十淫一淫政破國動不時民不保二淫好破義言不協民乃不和三淫樂破德德不純民乃失常四淫動破醜醜不足民乃不讓五淫中破禮禮不同民乃不協六淫采破服服不度民乃不順七淫文破典典不式教民乃不類八淫權破故故不法官民乃無法九淫貨破職百官令不承十淫巧破用用不足百意不成嗚呼十淫不違危哉今商維兹其唯第兹念不承殆哉若人之有政令廢令無赦乃廢天之命訖文考之功緒忍民之苦不祥若農之服田務耕而不耨維草其宅之既秋而不穫維禽其饗之人而獲饑去誰哀之王拜曰格乃言嗚呼夙夜戰戰何畏非道何惡非是不敬殆哉維王二祀一月既生魄王召周公旦曰嗚呼余夙夜忌商知道極敬聽以勤天命周公拜手稽首曰在我文考順明三極躬是四察循用五行戒視七順順道九紀三極既明五行乃常四察既是七順乃辨明勢天道九紀咸當順德以謀罔惟不行三極一維天九星二維地九州三維人四佐四察一目察維極二耳察維聲三口察維言四心察維念五行一黑位水二赤位火三蒼位木四白位金五黄位土七順一順天得時二順地得助三順民得和四順利財足五順得助明六順仁無失七順道有功九紀一辰以紀日二宿以紀旬三日以紀德四月以紀刑五春以紀生六夏以紀長七秋以紀殺八冬以紀藏九歳以紀終時候天視可監時不失以知吉㓙王拜曰允哉余聞在昔訓典中規非時罔有恪言曰正余不足維王三祀二月丙辰朔王在鄗召周公旦曰嗚呼敬哉朕聞曰何脩非躬躬有四位九德何擇非人人有十姦何有非謀謀有十散不圉我哉何慎非言言有三信信以生寳寳以貴物物周為器美好寳物無常維其所貴信無不行行之以神振之以寳順之以事明衆以備改曰以庸庶格懷患四位一曰定二曰正三曰靜四曰敬敬位丕哉靜乃時非正位不廢定得安宅九德一孝子畏哉乃不亂謀二悌弟乃知序序乃倫倫不騰上上乃不崩三慈惠兹知長幼知長幼樂養老四忠恕是謂四儀風言大極意定不移五中正是謂權斷補損知選六恭遜是謂容德以法從權安上無慝七寛𢎞是謂寛宇准德以義樂獲純嘏八温直是謂明德喜怒不郄主人乃服九兼武是謂明刑惠而能忍尊天大經九德廣備次世有聲十姦一窮于靜二酒行于理三辯惠于智四移潔于清五死勇于武六展允于信七比譽于讓八阿衆于名九專愚于果十愎孤于貞十散一廢行乃泄三淺薄間瞞其謀乃獲四説咷輕意乃傷營立五行恕而不願弗憂其圖六極言不度其謀乃費七以親為疎其謀乃虚八心私慮適百事乃僻九愚而自信不知所守十不釋太約見利忘親三信一春生夏長無私民乃不迷二秋落冬殺有常政乃盛行三人治百物物德其德是謂信極而其余也信既極矣嗜欲在在不知義欲在美好有義是謂生寳周公拜手稽首興曰臣既能生寳恐未有子孫其敗既能生寳未能生仁恐無後親王寳生之恐失王㑹道維其廢王拜曰格而言維時余勸之以安位教之廣用寳而亂亦非我咎上設榮祿不患莫仁仁以愛祿允維典程既得其祿又増其名上下咸勸孰不競仁維子孫之謀寳以為常維王三祀王在酆謀言告聞王召周公旦曰嗚呼商其咸辜維日望謀建功謀言多信今如其何周公曰時至矣乃興師循故初用三同一戚取同二任用能三矢無聲三讓一近市二賤粥三施資三虞一邊不侵内二道不敺收三郊不留人王曰嗚呼允從三三無咈厥徵可因與周同愛愛㣲無疾疾取不取疾至致備由禱不德不德不成害不在小終維實大悔後乃無帝念不謟應時作謀不敏殆哉周公曰言斯允格誰從己出出而不允乃菑往而不往乃弱士卒咸若周一心維四月朔王告儆召周公旦曰嗚呼謀泄哉今朕寤有商驚予欲與無口則欲攻無庸以三不足戒乃不興憂其深矣周公曰天下不虞周驚以寤王王其敬命奉若稽古維王克明三德維則戚和逺人維庸攻玉禱赦有罪懐庶有兹封福監戒善敗䕶守勿失無虎傅翼將飛入官擇人而食不驕不恡時乃無敵王拜曰允哉余聞日維乃予謀謀時用臧不泄不竭維天而已余維與汝監舊之葆咸祗曰戒戒維宿天道尚右日月西移地道尚左水道東流人道尚中耳目役心心有四佐不和曰廢地有五行不通曰惡天有四時不時曰㓙天道曰祥地道曰義人道曰禮知祥則壽知義則立知禮則行禮義順祥曰吉吉禮左還順地以利本武禮右還順天以利兵將居中軍順人以利陣人有中曰參無中曰兩兩爭曰弱三和曰疆男生而成三女生而成五以室成室成以民生民民以度左右手五左右足各履五曰四枝元首曰末五五十五曰元卒一卒居前曰開一卒居後曰敦左右一卒曰閭四卒成衛曰伯三伯一長曰佐三佐一長曰右三右一長曰正三正一長曰卿三卿一長曰辟辟必明卿必仁正必智右必和佐必伯必勤卒必力辟不明無以慮官卿不仁無以集衆伯不勤無以行令卒不力無以承訓均卒力貌而無比比則不順均伯勤勞而無携携則不和均佐和敬而無留留則無成均右肅恭而無羞羞則不興辟必文聖如度元忠尚讓親均惠下集固介德危言不干德曰正正及神人曰極世世能極曰帝曰若稽古曰昭天之道熈帝之載揆民之任夷德之用總之以咸殷等之以禁成之以和咸康于民卿格維時監于列辟敬惟三事永有休哉三事一倡德二和亂三終齊德有七倫亂有五遂齊有五備五備一同往路以揆逺邇二明要醜友德以衆爾庸三明辟章逺以肅民教四明義倡爾衆教之以服五要權文德不畏强寵五遂一道其通一决其壅二絶無赦不疑三挫銳無赦不危四閒兵無用不害五復尊離羣不敵七倫一毁城寡守不路二通道不戰三小國不㓙不伐四正維昌靜不疑五睦忍寧於百姓六禁害求濟民七一德訓民民乃章欽哉欽哉余夙夜求之無射"}
{"id": "KR2d0001_004", "series": "KR2d0001", "text": "王乃出圖商至于鮮原召邵公奭畢公高王曰嗚呼敬之哉無競惟人人允忠惟事惟敬小人難保后降惠于民民罔不格惟風行賄賄無成事緜緜不絶蔓蔓若何毫末不掇將成斧柯王乃厲翼于尹氏八士唯固允讓德降為則振于四方行有令問成和不逆加用禱巫神人允順王赫奮烈八方咸發高城若地商庶若化約期于牧案用師旅商不足滅分禱上下王食無疆王不食言庶赦定宗尹氏八士太師三公咸作有績神無不饗王克配天合于四海惟乃永寧周車三百五十乗陣于牧野帝辛從武王使尚父與伯夫致師王既以虎賁戎車馳商師商師大敗商辛奔内登於廩臺之上屏遮而自燔于火武王乃手太白以麾諸侯諸侯畢拜遂揖之商庶百姓咸俟于郊羣賔僉進曰上天降休再拜稽首武王答拜先入適王所乃尅射之三發而後下車而擊之以輕呂斬之以黄鉞折懸諸太白適二女之所乃既縊王又射之三發乃右擊之以輕吕斬之以𤣥鉞懸諸小白乃出場于厥軍及期百夫荷素質之旗于王前叔振奏拜假又陳常車周公把大鉞召公把小鉞以夾王㤗顛閎夭皆執輕吕以奏王王入即位于社太卒之左羣臣畢從毛伯鄭奉明水衛叔傅禮召公奭贊采師尚父牽牲尹逸筴曰殷末孫受德迷先成湯之明侮滅神祗不祀明暴商邑百姓其彰顯聞於昊天上帝周公再拜稽首乃出立王子武庚命管叔相乃命召公釋箕子之囚命畢公衛叔出百姓之囚乃命南宫忽振鹿臺之財巨橋之粟乃命南宫百達史佚遷九鼎三巫乃命閎夭封比干之墓乃命宗祀崇賔饗禱之于軍乃班惟十有三祀王在管管叔自作殷之監東隅之侯咸受賜于王王乃旅之以上東隅用大匡順九則八宅六位寛儉恭敬夙夜有嚴昭質非樸樸有不明明執於私私囘不中中忠於欲思慧醜詐昭信非展展盡不伊伊言於允思復醜譖昭讓非背背黨雍德德讓於敬思賢醜爭昭位非忿忿非直直立於衆思直醜比昭政非閑閑非逺節節政於進思止醜殘昭靜非窮窮居非意意動於行思靜醜躁昭潔非為為窮非㳙㳙潔於行思義醜貪昭因非疾疾非不貞貞固於事思任醜誕昭明九則九醜自齊齊則曰知悖則死勇勇知害上則不登于明堂明堂所以明道明道惟法法人惟重老重老惟寳嗚呼在昔文考戰戰惟時祗祗汝其夙夜濟濟無競惟人惟允惟讓不逺羣正不邇䜛邪汝不時行汝害于士士惟都人孝悌子孫不官則不長官戒有敬官朝道舍賔祭器曰八宅綏比新故外内貴賤曰六位大官備武小官成長大匡□攝外用和大中匡用均勞故禮新小匡用惠施舍靜衆禁請無怨順生分殺不忘不憚俾若九則生欲在國國咸敬順維敬敬惟讓讓惟禮辟不及寛有永假惟十有三祀王在管管蔡開宗循王禁九慝昭九行濟九醜尊九德止九過務九勝傾九戒固九守順九典九慝一不類二不服三不則四務有不功五外有内通六幼不觀國七間不通徑八家不開列九大禁不令路徑九行一仁二行三讓四言五固六始七義八意九勇九醜思勇醜忘思意醜變思治醜亂思固醜轉思信醜奸思讓醜殘思行醜頑思仁醜舋九德一忠二慈三祿四賞五民之利六商工受資七祗民之死八無奪農九足民之財九過一視民傲二聽民暴三逺慎而近􁀙四法令亂五仁善是誅六不察而好殺七不念害行八思前後九偷其身不路而助無漁九勝一二三同惡潛謀四同好和困五師征惡六迎旋便路七明賂施舍八幼子移成九迪名書新九戒一内有柔成二示有危傾三旅有罷寘四亂有立信五教用康經六合詳毁成七邑守維人八饑有兆積九勞休無期九守一仁守以均二智守以等三固守以典四信守維假五城溝守立六亷守以名七戒守以信八競守以備九國守以謀九典一祗道以明之二稱賢以賞之三典師以教之四四戚以勞之五位長以遵之六群長以老之七群醜以移之八什長以行之九戒卒以將之嗚呼充虚為害無由不通無虚不敗維武王勝殷撫國綏民乃觀於殷政告周公旦曰嗚呼殷政總總若風草有所積有所虚和此如何周公曰聞之文考來逺賔亷近者道别其陰陽之利相土地之宜水土之便營邑制命之曰大聚先誘之以四郊王親在之賔大夫免列以選赦刑以寛復亡解辱削赦重皆有數此謂行風乃令縣鄙商旅曰能來三室者與之一室之祿闢開脩道五里有郊十里有井二十里有舍逺旅來至關人易資舍其委市有五均早暮如一送行逆來振乏救窮考弱疾病孤子寡獨惟政所先民有欲畜發令以國為邑以邑為鄉以鄉為閭禍灾相卹資喪比服五户為伍以首為長十夫為什以年為長合閭立教以威為長合旅同親以敬為長飲食相約興彈相庸耦耕耘男女有婚墳墓相連民乃有親六畜有群室屋既完民乃歸之鄉立巫醫具百藥以備疾灾畜五味以備百草立勤人以職孤立正長以順幼立職喪以卹死立大葬以正同立君子以脩禮樂立小人以教用兵立鄉射以習容春和獵耕耘以習遷行教芧與樹藝比長立職與田疇皆通立祭祀與歳榖登下厚薄此謂德教若其㓙土陋民賤食貴貨是不知政山林藪澤以因其工匠役工以政其材商賈趣市以合其用外商資貴而來貴物益賤資賤物出貴物以通其器夫然則關夷市平財無鬱廢商不乏資百工不失其時無愚不教無窮乏則此謂和德若有不言乃政其㓙陂溝道路藂苴丘墳不可樹榖者樹以材木春發枯槁夏發葉榮秋發實䔫冬發薪烝以匡窮困揖其民力相更為師因其土宜以為民資則生無乏用死無傳尸此謂仁德旦聞禹之禁春三月山林不登斧以成草木之長夏三月川澤不入網罟以成魚鼈之長且以并農力執成男女之功夫然則有生而不失其宜萬物不失其性人不失其事天不失其時以成萬財萬財既成放此為人此謂正德泉深而魚鼈歸之草木茂而鳥獸歸之稱賢使能官有材而歸之關市平商賈歸之分地薄斂農民歸之水性歸下農民歸利王若欲求天下民先設其利而民自至譬之若冬日之陽夏日之陰不召而民自來此謂歸德五德既明民乃知常武王再拜曰嗚呼允哉天民側側余知其極有宜乃召昆吾冶而銘之金版藏府而朔之維四月乙未日武王成辟四方通殷命有國惟一月丙辰旁生魄若翼日丁巳王乃歩自于周征伐商王紂越若來二月既死魄越五日甲子朝至接于商則咸劉商王紂執夫惡臣百人太公望命禦方來丁卯望至告以馘俘戊辰王遂禦循目祀文王時日王立政吕他命伐越戯方壬申荒新至告以馘俘侯來命伐靡集于陳辛巳至告以馘俘甲申百弇以虎賁誓命伐衛告以馘俘辛亥薦俘殷王鼎武王乃翼矢珪矢憲告天宗上帝王不革服格于廟秉語治庶國籥人九終王烈祖自太王太伯王季虞公文王邑考以列升維告殷罪籥人造王秉黄鉞正國伯壬子王服衮衣矢琰格廟籥人造王秉黄鉞正邦君癸酉薦殷俘王士百人籥人造王矢琰秉黄鉞執戈王奏庸大享一終王拜首稽首王定奏其大享三終甲寅謁我殷于牧野王佩赤白旂籥人奏武王入進萬獻明明三終乙卯籥人奏崇禹生開三鍾終王定庚子陳本命伐磨百韋命伐宣方新荒命伐蜀乙巳陳本命新荒蜀磨至告禽霍侯俘艾佚侯小臣四十有六禽禦八百有三百兩告以馘俘百韋至告以禽宣力禽禦三十兩告以馘俘百韋命伐厲告以馘俘武王狩禽虎二十有二猫二麋五千二百三十五犀十有二氂七百二十有一熊百五十有一羆百一十有八豕三百五十有二貉十有八麈十有六麝五十麋三十鹿三千五百有八武王遂征四方凡憝國九十有九國馘魔億有十萬七千七百七十有九俘人三億萬有二百三十凡服國六百五十有二時四月既旁生魄越六日庚戍武王朝至燎于周維予冲子綏文武王降自車乃俾史佚繇書于天號武王乃廢于紂矢惡臣人百人伐右厥甲小子鼎大師伐厥四十夫家君鼎帥司徒司馬初厥于郊號武王乃夾于南門用俘皆施佩衣衣先或入武王在祀太師負商王紂懸首白旂妻二首赤旂乃以先馘入燎于周廟若翼日辛亥祀于位用籥于天位越五日乙卯武王乃以庶祀馘于國周廟翼予冲子斷牛六斷羊二庶國乃竟告于周廟曰古朕聞文考修商人典以斬紂身告于天于稷用小牲羊犬豕於百神水土于誓社曰惟予冲子綏文考至于冲子用牛于天于稷五百有四用小牲羊豕于百神水土社二千七百有一商王紂于商郊時甲子夕商王紂取天智玉琰㻱身厚以自焚凡厥有庶告焚玉四千五日武王乃俾於千人求之四千庶則銷天智玉五在火中不銷凡天智玉武王則寳與同凡武王俘商舊玉億有百萬箕子耆德"}
{"id": "KR2d0001_005", "series": "KR2d0001", "text": "王若曰告爾伊舊何父幾耿肅執乃殷之舊官人序文及太史比小史昔及百官里居獻民來尹師之敬諸戒疾聽朕言用胥生蠲尹王曰嗟爾衆予言若敢顧天命予來致上帝之威命明罸今惟新誥命爾敬諸朕話言自一言至于十話言其惟明命爾王曰在昔后稷惟上帝之言克播百榖登禹之績凡在天下之庶民罔不維后稷之元榖用烝享在商先誓正明祀上帝亦維我后稷之元榖用告和用胥飲食肆商先誓王維厥故斯用顯我西土今在商紂昏憂天下弗顯上帝昏虐百姓奉天之命上帝弗顯乃命朕文考曰殪商之多罪紂肆予小子發弗敢忘天命朕考胥翕稷政肆上帝曰必伐之予惟甲子尅致天之大罸帝之來革紂之予亦無敢違大命敬諸昔在我西土我其有言胥告商之百無罪其惟一夫予既殛紂承天命予亦來休命爾百姓里居君子其周即命爾冢邦君無敢其有不告見于我有周其比冢邦君我無攸愛上帝曰必伐之今予惟明告爾予其往追紂達􁨜集之于上帝天王其有命爾百姓獻民其有綴艿夫自敬其有斯天命不令爾百姓無告西土疾勤其斯有何重天維用重勤興起我罪勤我無克乃一心爾多子其人自敬助天永休于我西土爾百姓其亦有安處在彼宜在天命及惻興亂予保奭其介有斯勿用天命若朕言在周曰商百姓無罪朕命在周其乃先作我肆罪疾予惟以先王之道御復正爾百姓越則非朕負亂惟爾在我王曰百姓我聞古商先哲王成湯克辟上帝保生商民克用三德疑商民弗懷用辟厥辟今紂棄成湯之典肆上帝命我小國曰革商國肆予明命汝百姓其斯弗用朕命其斯爾冢邦君商庶百姓予則劉滅之上曰靃予天命維既咸汝克承天休于我有周斯小國于有命不易昔我盟津帝休辨商其有何國命予小子肆我殷戎亦辨百度美左右予予肆劉殷之命今予維篤祐爾予史太史違我史視爾靖疑胥敬請其斯一話敢逸僭予則上帝之明命予爾拜拜百姓越爾庶義庶刑予維及西土我乃其來即刑乃敬之哉庶聽朕言罔胥告維王尅殷國君諸侯乃厥獻民徵主九牧之師見王于殷郊王乃升汾之阜以望商邑永歎曰嗚呼不淑兊天對遂命一日維顯畏弗忘王至于周自至于丘中具明不寢王小子御告叔旦叔旦亟奔即王曰久憂勞問周不寢曰安予告于王曰嗚呼旦惟天不享于殷發之未生至于今六十年夷羊在牧飛鴻過野天自幽不享于殷乃今有成維天建殷厥徵天民名三百六十夫弗顧亦不賔成用戾于今嗚呼于憂茲難近飽于卹辰是不室我來所定天保何寢能欲王曰旦予克致天之明命定天保依天室志我共惡俾從殷王紂四方赤宜未定我于西土我維顯服及德之方明叔旦泣涕干常悲不能對王傳于後王曰旦汝維朕達弟子有使汝汝播食不遑暇食矧其有乃室今維天使子惟二神授朕靈期于未致予休于近懐子朕室汝維幼子大有知昔皇祖底于今朂厥遺得顯義告期付于朕身肆若農服田饑以望穫予有不顯朕卑皇祖不得高位于上帝汝幼子庚厥心庶乃來班朕大環兹于有虞意乃懷厥妻子德不可追于上民亦不可答于朕下不賔在高祖維天不嘉于降來省汝其可瘳于茲乃今我兄弟相後我筮龜其何所即今用建庶建叔旦恐泣涕共手王曰嗚呼旦我圖夷茲殷其惟依天其有憲命求茲無逺天有求繹相我不難自洛汭延于伊汭居陽無固其有夏之居我南望過于三塗我北望過于有嶽丕願瞻過于河宛瞻于伊洛無逺天室其曰茲曰度邑惟十有二祀四月王告夢丙辰出金枝郊寳開和細書命詔周公旦立後嗣屬小子誦文及寳典王曰嗚呼敬之哉汝勤之無葢周未知所周不周商無也朕不敢望敬守勿失以詔寘小子曰允哉汝夙夜勤心之無窮也維王不豫于五日召周公旦曰嗚呼敬之哉昔天初降命于周維在文考克致天之命汝維敬哉先後小子勤在維政之失政有三機五權汝敬格之哉克中無苗以保小子于位三機一疑家二疑德三質士疑家無授衆疑德無舉士質士無逺齊吁敬之哉天命無常敬在三機五權一曰地地以權民二曰物物以權官三曰鄙鄙以權庶四曰刑刑以權常五曰食食以權爵不遵承括食不宣不宣授臣極賞則淈淈得不食極刑則仇仇至乃别鄙庶則奴奴乃不滅國大則驕驕乃不給官無庶則荷荷至乃辛物庶則爵乃不和地庶則荒荒則聶人庶則匱匱乃匿嗚呼敬之哉汝慎和稱五權維中是以以長小子于位實維永寧成王九年大開告用周公曰嗚呼余夙夜之勤今商孽競時逋播以輔余何循何循何慎王其敬文命無易天不虞在昔文考躬修五典勉茲九功敬人畏天教以六則四守五示三極祗應八方立忠協義乃作三極一天有九列别時陰陽二地有九州别起五行三人有四佐佐官維明五示顯允明所望五示一明位示士二明惠示衆三明主示寧四安宅示孥五利用示產產足窮家懷思終主為之宗德以輔衆和乃同四守一政盡人材材盡致死二土守其城溝三障水以禦冦四大有沙炭之政六則一和衆二發鬱三明怨四轉怒五懼疑六因欲九功一賔好在笥二淫巧破制三好危破事四任利敗功五神巫動衆六盡哀民匱七荒樂無别八無制破教九任謀生詐和集集以禁實有離莫遂通其五典一言父典祭祭祀昭天百姓若敬二顯父登德德降為則則信民寧三正父登過過慎於武設備無盈四機父登失修官官無不敬五制哀節用政治民懷五典有常政乃重開之守内則順意外則順敬内外不爽是曰明王王拜曰允哉維予聞曰何鄉非懷懷人惟思思若不及禍格無日式皇敬哉余小子思繼厥常以昭文祖定武考之列嗚呼余夙夜不寧武王克殷乃立王子祿父俾守商祀建管叔于東建蔡叔霍叔于殷俾監殷臣武王既歸成歳十二月崩鎬肂于岐周周公立相天子三叔及殷東徐奄及熊盈以略周公召公内弭父兄外撫諸侯九年夏六月葬武王於畢二年又作師旅臨衛政殷殷大震潰降辟三叔王子祿父北奔管叔經而卒乃囚蔡叔于郭淩凡所征熊盈簇十有七國俘維九邑俘殷獻民遷于九畢俾康叔宇于殷俾中旄父宇于東周公敬念于後日予畏同室克追俾中天下及將致政乃作大邑成周于土中城方千七百二十丈郛方七百里南繫于洛水地因于㓨山以為天下之大湊制郊甸方六百里國西土為方千里分以百縣縣有四郡郡有鄙大縣城方王城三之一小縣立城方王城九之一都鄙不過百室以便野事農居鄙得以庶士士居國家得以諸公大夫凡工賈胥市臣僕州里俾無交為乃設丘兆于南郊以上帝配后稷日月星辰先王皆與食諸受命於周乃建大社於周中其壝東青土南赤土西白土北驪土中央舋以黄土將建諸侯鑿取其方一面之土苞以黄土苴以白茅以為土封故曰授則土於周室乃位五宫大廟宗宫考宫路寢明堂咸有四阿反玷重亢重郎常累復格藻梲設移旅楹惷常畫内階𤣥階堤唐山廧應門庫臺𤣥閫維正月庚午周公格左閎門㑹羣門曰嗚呼下邑小國克有耉老據屏位建沈入非不用明刑維其開告于予嘉德之説命我辟王小至于大我聞在昔有國誓王之不綏于卹乃維其有大門宗子勢臣内不茂揚肅德訖亦有孚以助厥辟勤王國王家乃方求論擇元聖武夫羞于王所其善臣以至十有分私予茍克有常罔不允通咸獻言在于王所人斯是助王恭明祀敷明刑王用有監明憲朕命用克和有成用能承天嘏命百姓兆民用周不茂在王庭先用有勸永有于上下人斯既助厥勤勞王家先人神祗報職用休俾嗣在厥家三國用寧小人用格能稼穡咸祀天神戎兵克慎軍用克多王用奄有四鄰逺土丕承萬子孫用末被先王之靈光至于厥後嗣弗見先王之明刑維時㞋胥學于非夷以家相厥室弗卹王國王家維德是用以昏求臣作威不祥不屑惠聽無辜之亂亂是羞于王王阜良乃惟不順之言于是人斯乃非維直以應維作誣以對俾無依無助譬若略犬驕用逐禽其猶不克有獲是人斯乃䜛賊􁀬嫉以不利于厥家國嫉譬若匹夫之有婚妻曰予獨服在寢以自露厥家媚夫有邇無逺乃食葢善夫俾莫通在士王所乃惟有奉狂夫是陽是繩以為上是挼司事于正長命用迷亂獄用無成小民率穡保用無用壽亡以嗣天用弗保媚夫先受殄罸國亦不寧嗚呼敬哉監于兹朕維其及朕藎臣夫明爾德以助予一人憂無維乃身之暴皆卹爾假予德憲資告予元譬若衆略常扶予險乃而予于濟汝無作維正月既生魄王訪于周公曰嗚呼朕聞維時兆厥工非不顯朕實不明維士非不務而不得助大則驕小則懾懾謀不極予重位與輕服非共得福厚用遺庸止生郄庸行信貳衆輯群政不輯自匿嗚呼予夙勤之無或告余非不念念不知周公曰於敢稱乃武王之言曰微言入心夙喻動衆大乃不驕行惠於小衆乃不懾連官集乗同憂若一謀有不行兹惟重告爯庸厲以餌士權先申之明約必遺之其位不尊其謀不陽我不畏敬材在四方無擅于人塞匿勿行患戚咸服孝悌乃明明立威耻亂使衆之道撫之以惠内姓無感外姓無讁人知其罪上之明審教幼乃勤貧賤制設九備乃無亂謀九備一忠正不荒美好乃不作惡四説聲色憂樂盈匿五碩信傷辯曰費六出觀好怪内乃淫巧七謀躁内乃荒異八好威民衆日􁀙九富寵極足是大極内心其離九備既明我貴保之應恊以動逺邇同功謀和適同覆以觀之上明仁義援貢有備聚財多以援成功克禁淫謀衆匿乃雍順得以動人以立行輯佐之道上必盡其志然後得其謀無其信雖危不動以昭其乃得人上危而轉下乃不親王拜曰允哉允哉敬天行道"}
{"id": "KR2d0001_006", "series": "KR2d0001", "text": "惟一月既南至昏昴畢見日短極基踐長微陽動于黄泉陰慘于萬物是月斗柄建子始昏北指陽氣虧草木萌蕩日月俱起于牽牛之初右囘而行月周天起一次而與日合宿日行月一次周天歴舍于十有二辰終則復始是謂日月權輿周正歳道數起于時一而成于十次一為首其義則然凡四時成歳有春夏秋冬各有孟仲季以名十有二月中氣以著時應春三月中氣雨水春分榖雨夏三月中氣小滿夏至大暑秋三月中氣處暑秋分霜降冬三月中氣小雪冬至大寒閏無中氣斗指兩辰之間萬物春生夏長秋収冬藏天地之正四時之極不易之道夏數得天百王所同其在商湯用師于夏除民之災順天革命改正朔變服殊號一文一質示不相沿以建丑之月為正易民之視若天時大變亦一代之事亦越我周王致伐于商改正異械以垂三統至於敬授民時巡狩祭享猶自夏焉是謂周月以紀于政立春之日東風解凍又五日蟄蟲始振又五日魚上冰風不解凍號令不行蟄蟲不振陰姧陽魚不上冰甲胄私藏雨水之日獺祭魚又五日鴻鴈來又五日草木萌動獺不祭魚國多盜賊鴻鴈不來逺人不服草木不萌動果䔫不熟驚蟄之日桃始華又五日倉庚鳴又五日鷹化為鳩桃始不華是謂陽否倉庚不鳴臣不主鷹不化鳩冦戎數起春分之日𤣥鳥至又五日雷乃發聲又五日始電𤣥鳥不至婦人不雷不發聲諸侯民不始電君無威震清明之日桐始華又五日田䑕化為鴽又五日虹始見桐不華歳有大寒田䑕不化鴽國多貪殘虹不見婦人苞亂榖雨之日萍始生又五日鳴鳩拂其羽又五日戴勝降于桑萍不生陰氣憤盈鳴鳩不拂其羽國不治兵戴勝不降于桑政教不中立夏之日螻蟈鳴又五日蚯蚓出又五日王瓜生螻蟈不鳴水潦淫漫蚯蚓不出嬖奪后王瓜不生困於百姓小滿之日苦菜秀又五日靡草死又五日小暑至苦菜不秀賢人潛伏靡草不死國縱盜賊小暑不至是謂陰慝芒種之日螳螂生又五日鵙始鳴又五日反舌無聲螳螂不生是謂陰息鵙不始鳴令姧壅偪反舌有聲佞人在側夏至之日鹿角解又五日蜩始鳴又五日半夏生鹿角不解兵戈不息蜩不鳴貴臣放逸半夏不生民多厲疾小暑之日温風至又五日螅蟀居壁又五日鷹乃學習温風不至國無寛教螅蟀不居壁急迫之暴鷹不學習不備戎盜大暑之日腐草化為螢又五日土潤溽暑又五日大雨時行腐草不化為螢榖實鮮落土潤不溽暑物不應罸大雨不時行國無恩澤立秋之日凉風至又五日白露降又五日寒蟬鳴凉風不至無嚴政白露不降民多邪病寒蟬不鳴人皆力爭處暑之日鷹乃祭鳥又五日天地始肅又五日禾乃登鷹不祭鳥師旅無功天地不肅君臣乃農不登榖暖氣為灾白露之日鴻鴈來又五日𤣥鳥歸又五日羣鳥養羞鴻鴈不來逺人背畔𤣥鳥不歸室家離散羣鳥不養羞下臣驕慢秋分之日雷始收聲又五日蟄蟲培户又五日水始涸雷不始收聲諸侯淫佚蟄蟲不培户靡有賴水不始涸甲蟲為害寒露之日鴻鴈來賔又五日爵入大水化為蛤又五日菊有黄華鴻鴈不來小民不服爵不入大水失時之極菊無黄華土不稼穡霜降之日豺乃祭獸又五日草木黄落又五日蟄蟲咸俯豺不祭獸爪牙不良草木不黄落是為愆陽蟄蟲不咸俯民多流亡立冬之日水始冰又五日地始凍又五日雉入大水為蜃水不冰是謂陰負地不始凍咎徴之咎雉不入大水國多淫婦小雪之日虹藏不見又五日天氣上騰地氣下降又五日閉塞而成冬虹不藏婦不專一天氣不上騰地氣不下降君臣相嫉不閉塞而成冬母后淫佚大雪之日鴠鳥不鳴又五日虎始交又五日荔挺生鴠鳥不鳴虎不始交荔挺不生卿士專權冬至之日蚯蚓結又五日麈角解又五日水泉動蚯蚓不結君政不行麈角不解兵甲不藏水泉不動陰不承陽小寒之日鴈北向又五日鵲始巢又五日雉始雊鴈不北向民不懷主鵲不始巢國不寧雉不始雊國大水大寒之日雞始乳又五日鷙鳥厲疾又五日水澤腹堅雞不始乳淫女亂男鷙鳥不厲國不除兵水澤不腹堅言乃不從維周公旦太公望開嗣王業攻于牧野之中終葬乃制諡叙法諡者行之迹也號者功之表也車服位之章也是以大行受大名細行受小名行出於己名生於人一人無名曰神稱善間曰聖敬賔厚禮曰聖德象天地曰帝靜民則法曰皇仁義所在曰王立制及衆曰公執應八方曰侯壹德不解曰簡平易不疵曰簡經緯天地曰文道德博厚曰文學勤好問曰文慈惠愛民曰文愍民惠禮曰文錫民爵位曰文剛彊直理曰武威彊叡德曰武克定禍亂曰武刑民克服曰武大志多窮曰武敬事供上曰恭尊賢貴義曰恭尊賢敬讓曰恭既過能改曰恭執事堅固曰恭安民長悌曰恭執禮敬賔曰恭芘親之門曰恭尊長讓善曰恭淵源流通曰恭照臨四方曰明譖訴不行曰明威儀悉備曰欽大慮靜民曰定安民大慮曰定安民法古曰定純行不二曰定謀慮不威曰德辟地有德曰襄甲胄有勞曰襄有伐而還曰釐質淵受諫曰釐慈惠愛親曰釐博聞多能曰獻聰明叡哲曰獻温柔聖善曰懿五宗安之曰孝恊時肇享曰孝秉德不囘曰孝大慮行節曰孝執心克莊曰齊輔輕供就曰齊温年好樂曰康安樂撫民曰康令民安樂曰康安民立政曰成布德執義曰穆中情見貌曰穆敏以敬慎曰傾昭德有勞曰昭聖文周達曰昭保民耆艾曰胡彌年壽考曰胡彊毅果敢曰剛追補前過曰剛柔德考衆曰靜供已鮮言曰靜寛樂令終曰靜治而清省曰平執事有制曰平布綱治紀曰平由義而濟曰景布義行剛曰景清白守節曰貞大慮克就曰貞不隠無克曰貞彊以剛果曰威猛以彊果曰威彊毅信正曰威辟土服逺曰桓道德純一曰思不𤯝兆民曰思外内思索曰思追悔前過曰思柔質受課曰惠能思辨衆曰元行義説民曰元始建國都曰元主義行德曰元兵甲亟作曰莊叡通克服曰莊死於原野曰莊屢征伐曰莊武而不遂曰莊克殺秉正曰夷安心好靜曰夷執義揚善曰懷慈義短折曰懷夙夜警戒曰敬夙夜恭事曰敬象方益平曰敬合善法典曰敬述善不克曰丁述義不悌曰丁有功安民曰烈秉德遵業曰烈剛克為伐曰翼思慮深逺曰翼剛德克就曰肅執心决斷曰肅愛民好洽曰戴典禮不塞曰戴死而志成曰靈亂而不損曰靈極知鬼事曰靈不勤成名曰靈死見鬼能曰靈好祭鬼神曰靈短折不成曰殤未家短折曰殤不顯尸國曰隠隠拂不成曰隠年中早夭曰悼肆行勞祀曰悼恐懼從處曰悼不思忘愛曰刺愎佷遂禍曰刺外内從亂曰荒好樂怠政曰荒在國逢難曰愍使民折傷曰愍在國連憂曰愍禍亂方作曰愍蚤孤短折曰哀恭仁短折曰哀蚤孤有位曰幽壅遏不通曰幽動祭亂常曰幽克威捷行曰魏克威惠禮曰魏去禮逺衆曰煬醜心動懼曰甄容儀恭美曰勝威德剛武曰圉聖善周聞曰宣治民克盡曰行見中外曰慤勝敵壯志曰勇照切寧民曰商狀古述今曰譽心能制義曰庶好和不爭曰安外内真復曰白不生其國曰聲致戮無辜曰厲官人應實曰知㓙年無榖曰糠名實不爽曰質不悔前過曰戾温良好樂曰良怙威肆行曰醜勤政無私曰類好變動民曰躁慈和徧服曰順滿志多窮曰感危身奉上曰忠思慮深逺曰息政外交曰推疏逺繼位曰紹彰義掩過曰堅肇敏行成曰直内外賔服曰止華言無實曰教誨不倦曰長愛民在刑曰克嗇於賜與曰愛逆天虐民曰煬好亷自克曰節擇善而從曰比好更改舊曰易名與實爽曰謬思厚不爽曰愿貞心大度曰匡隠哀之也施為文也除為武也辟地為襄視逺為桓剛克為發柔克為懿履亡為莊有過為僖施而不成曰宣惠而内德曰獻治而生𤯝為平亂而不損為靈由義而濟為景失無則以其明餘象也和㑹也勤勞也遵循也爽傷也肇始也乂治也康安也怙恃也享祀也胡大也服敗也康順也就㑹也􁀙過也錫與也典常也肆施也糠虚也叡聖也惠愛也綏安也堅長也耆彊也考成也周至也懷思也式法也敏疾也捷克也載事也彌久也大維商紂暴虐脯鬼侯以享諸侯天下患之四海兆民欣戴文武是以周公相武王以伐紂夷定天下既克紂六年而武王崩成王嗣幼弱未能踐天子之位周公攝政君天下弭亂六年而天下大治乃㑹方國諸侯於宗周大朝諸侯明堂之位天子之位負斧扆南面立率公卿士侍于左右三公之位中階之前北靣東上諸侯之位阼階之東西靣北上諸伯之位西階之西東靣北上諸子之位門内之東北靣東上諸男之位門内之西北靣東上九夷之國東門之外西靣北上八蠻之國南門之外北靣東上六戎之國西門之外東靣南上五狄之國北門之外南靣東上四塞九之國世告至者應門之外北靣東上宗周明堂之位也明堂明諸侯之尊卑也故周公建焉而明諸侯於明堂之位制禮作樂頒度量而天下大服萬國各致其方賄七年致位於成王維四年孟夏王初祈禱于宗廟乃嘗麥于太祖是月王命大正正刑書爽明僕告既駕少祝導王亞祝迎王降階即假于太宗少宗少祕于社各牡羊一牡豕三史導王于北階王陟階在東序乃命太史尚太正即居于户西南向九州伯咸進在中西向宰乃承王中升自客階作筴執筴從中宰􁁉尊中于大正之前太祝以王命作筴筴告太宗王命祕作筴許諾乃北向繇書于内楹之門王若曰宗揜大正昔天之初作二后乃設建典命赤帝分正二卿命蚩尤于宇少昊以臨四方司上天末成之慶蚩尤乃逐帝爭于涿鹿之河九隅無遺赤帝大懾乃説于黄帝執蚩尤殺之于中異以甲兵釋怒用大正順天思序紀于大帝用名之曰絶轡之野乃命少昊請司馬鳥師以正五帝之宫故名曰質天用大成至于今不亂其在殷之五子忘伯禹之命假國無正用胥興作亂遂㓙厥國皇天哀禹賜以彭壽思正夏略今予小子聞有古遺訓予亦述朕文考之言不易予用皇威不忘祗天之明典令我大治用我九宗正州伯教告于我相在大國有殷之辟自其作于古是威厥邑無類于冀州嘉我小國小國其命余克長國王嗚呼敬之哉如木既顛厥巢其猶有枝葉作休爾弗敬恤爾執以屏助予一人集天之顯亦爾子孫其能常憂恤乃事勿畏多寵無愛乃嚚亦無或刑于鰥寡􁁉罪惠乃其常無别于民衆臣咸興受大正書乃降大史筴刑書九篇以升授大正乃左還自兩柱之間箴大正曰欽之哉諸正敬功爾頌審三節無思民因順爾臨獄無頗正刑有掇夫循乃德式監不逺以有此人保寧爾國克戒爾服世世是其不殆維公咸若太史乃降太正坐舉書乃中降再拜稽首王命太史正升拜于上王則退是月士師乃命太宗序于天時祠大暑乃命少宗祠風雨百享士師用受其胾以為之資邑乃命百姓遂享于富無思民疾供百享歸祭閭率里君以為之資野宰乃命冢邑縣都祠于太祠乃風雨也宰用受其職胾以為之資采君乃命天御豐穡享祠為施大夫以為資箴太史乃藏之于盟府以為歳典維四月既生魄王在東宫召公告周公曰嗚呼朕聞武考不知乃問不得乃學俾資不肖永無惑矣今朕不知明德所則政教所行字民之道禮樂所生非不念而知故問伯父周公再拜稽首曰臣聞之文考能求士者智也與民利者仁也能收民獄者義也能督民過者德也為民犯難者武也智能親智仁能親仁義能親義德能親德武能親武五者昌于國曰明明能見物高能致物物備咸至曰帝帝鄉在地曰本本生萬物曰世世可則曰至至德照天百姓驚備有好醜民無不戒顯父登德德降則信信則民寧為畏為極民無淫慝生民知常利之道則國疆序民好醜必固其務均分以利之則民安用以資之則民樂明德以師之則民讓生之樂之則母之禮也政之教之遂以成之則父之禮也父母之禮以加于民其慈古之聖王樂體其政士有九等皆得其宜曰材多人有八政皆得其則曰禮服士樂其生而務其宜是故奏皷以章樂奏舞以觀禮奏歌以觀和禮樂既和其上乃不危王拜曰允哉幼愚敬守以為本典"}
{"id": "KR2d0001_007", "series": "KR2d0001", "text": "王曰嗚呼大師朕維民務官論用有徵觀誠考言視聲觀色觀隠揆德可得聞乎周公曰亦有六徵嗚呼乃齊以揆之一曰富貴者觀其有禮施貧賤者觀其有德守嬖寵者觀其不驕奢隠約者觀其不懾懼其少者觀其恭敬好學而能悌其壯者觀其亷潔務行而勝私其老者觀其思慎而彊其所不定者觀其不踰父子之間觀其和友君臣之間觀其忠惠鄉黨之間觀其信誠省其居處觀其方省其喪哀觀其貞良省其出入觀其交友省其交友觀其任亷設之以謀以觀其智示之以難以觀其勇煩之以事以觀其治臨之以利以觀其不貪濫之以樂以觀其不荒喜之以觀其輕之以觀其重醉之酒以觀其恭從之色以觀其常道之以觀其不二昵之以觀其不狎復徵其言以觀其精曲省其行以觀其備此之謂觀誠二曰方與之言以觀其志以淵其器寛以悌其色儉而不諂其禮先人其言後人見其所不足曰益者也好臨人以色高人以氣賢人以言防其所不足發其所能曰損者也其貌直而不止其言正而不私不飾其美不隠其惡不防其過曰有質者也其貌曲媚其言工巧飾其見物務其小證以故自説曰無質者也喜怒以物其色不變煩亂以事而志不營深導以利而心不移臨懾以威而氣不卑曰平心而固守者也喜怒以物而心變易煩亂以事而志不治導之以利而心遷移臨懾以威而氣惵懼曰鄙心而假氣者也設之以物而數决敬之以卒而度應不文而辯曰有慮者也難决以物難悦以守一而不可變因而不知止曰愚依人也營之以物而不誤犯之以卒而不懼置義而不可遷臨之貨色而不過曰果敢者也移易以言志不能固己諾無决曰弱志者也順予之弗為喜非奪之弗為怒沉靜而寡言多稽而險貌曰質靜者也屏言弗顧自順而弗䕶非是而彊之曰始誣者也微而能發察而能深寛順而恭儉温柔而能斷果敢而能屈曰志治者也華廢而誣巧言令色皆以無為有者也此之謂考言三曰誠在其中必見諸外以其聲處其實氣初生物物生有聲聲有剛柔清濁好惡咸發于聲心氣華誕者其聲流散心氣順信者其聲順節心氣鄙戾者其聲醒醜心氣寛柔者其聲温和信氣中易義氣時舒和氣簡備勇氣壯力聽其聲處其氣考其所為觀其所由以其前觀其後以其隠觀其顯以其小占其大此之謂視聲四曰民有五氣喜怒欲懼憂喜氣内蓄雖欲隠之陽喜必見怒氣内蓄雖欲隠之陽怒必見欲氣懼氣憂悲之氣皆隠之陽氣必見五氣誠于中發形于外民情不可隠也喜色猶然以出怒色薦然以侮欲色嫗然以愉懼色薄然以下憂悲之色瞿然以靜誠智必有難盡之色誠仁必有可尊之色誠勇必有可新之色誠潔必有難汙之色誠必有可信之色質浩然固以安偽蔓然亂以煩雖欲改之中色弗聽此之謂觀色五曰民生則有陰有陽人多隠其情飾其偽以攻其名有隠於仁賢者有隠於智理者有隠於文藝者有隠於亷勇者有隠於交友者如此不可不察也小施而好德小讓而爭大言願以為質愛以為忠尊其得以改其名如此隠於仁賢者也前總唱功慮誠弗及佯為不言内誠不足色示有餘自順而不讓措辭而弗遂此隠於智理者也動人以言竭而弗終問則不對佯為不窮貌而有餘假道而自順因之初窮則託深如此者隠於文藝者也言以為亷矯厲以為勇内恐外誇亟稱其説以詐臨人如此隠於亷勇者也自事其親而好以告人飾其見物不誠於内發名以事親自以名私其身如此隠於忠孝者也比周以相譽知賢可徵而左右不同不同而交交必重心説而身弗近而實不至懼不盡見於衆而貌克如此隠於交友也此之謂觀隱六曰言行不類終始相悖外内不合雖有假節見行曰非成質者也言忠行夷爭靡及私弗求及情忠而寛貌莊而安曰有仁者也事變而能治效窮而能達措身立方而能遂曰有知者也少言以行恭儉以讓有知而言弗發有施而弗德曰謙良者也微忽之久而可復幽間之獨而弗克其行亡如存曰順信者也貴富恭儉而能施嚴威有禮而不驕曰有德者也隠約而不懾安樂而不奢勤勞而不變喜怒而有度曰有守者也直方而不毁亷潔而不戾彊立而無私曰有經者也虚以待命不召不至不問不言言不過行行不過道曰沈靜者也忠愛以事親驩以盡力而不回敬以盡力而不曰忠孝者也合志而同方共其憂而任其難行忠信而不疑隠逺而不舍曰交友者也志色亂氣其人甚偷進退多巧就人甚數辭不至少其所不足謀而不已曰偽詐者也言行亟變從容克易好惡無常行身不篤曰無誠者也少知而不大决少能而不大成規小物而不知大倫曰華誕者也規諫而不類道行而不平曰竊名者也故曰事阻者不夷時者不回果敢者也飾貌者不靜假節者不平多私者不義揚言者寡信此之謂揆德成周之會墠上張赤弈陰羽天子南面立絻無繁露朝服八十物搢挺唐叔荀叔周公在左太公望在右皆絻亦無繁露朝服七十物搢笏旁天子而立於堂上堂下之右唐公虞公南面立焉堂下之左殷公夏公立焉皆南面絻有繁露朝服五十物皆搢笏為諸侯之有疾病者阼階之南祝淮氏榮氏次之皆西南彌宗旁之為諸侯有疾病者之醫藥所居相者太史魚太行人皆朝服有繁露堂下之東面郭叔掌為天子菉幣焉絻有繁露内臺西面者正北方應侯曹叔伯舅中舅比服次之要服次之荒服次之西方東面正北方伯父中子次之方千里之外為比服方千里之内為要服三千里之内為荒服是皆朝於内者堂後東北為赤弈焉浴盆在其中其西天子車立馬乗亦青陰羽鳬旌中臺之外其右㤗士臺右彌士受贄者八人東面者四人陳幣當外臺天𤣥􁁉宗馬十二王𤣥繚碧基十二參方𤣥繚璧豹虎皮十二四方𤣥繚璧琰十二外臺之四隅張赤弈為諸侯欲息者皆息焉命之曰爻閭周公旦主東方所之青馬黑􁁉謂之母兒其守營牆者衣青操弓執矛西面者正北方稷慎大麈穢人前兒前鬼若彌猴立行聲似小兒良夷在子在子身人首脂其腹炙之霍則鳴曰在子揚州禺禺魚名解隃冦發人鹿鹿者若鹿迅走俞人雖馬青丘狐九尾周頭煇􁀙煇􁀙者羊也黑齒白鹿白馬白民乗黄乗黄者似騏背有兩角東越海蛤歐人蟬蛇蟬蛇順食之美姑於越納姑妹珎且甌文蜃若人𤣥貝海陽大蠏自深桂會稽以􁅸皆西嚮正北方義渠以茲白茲白者若白馬鋸牙食虎豹史林以尊耳尊耳者身若虎豹尾長三尺其身食虎豹北唐戎以閭閻以隃冠渠叟以䶂犬䶂犬者露犬也能飛食虎豹樓煩以星施星施者珥旄十盧以牛牛者牛之小者也區陽以鼈封者若彘前後有首規矩以麟者獸也西申以鳳鳥鳳鳥者戴仁抱義掖信歸有徳丘羌鸞鳥巴人以比翼鳥方揚以皇鳥蜀人以文翰文翰者若臯雞方人以孔鳥卜人以丹沙夷用閵采康民以桴苡者其實如李食之宜子州靡費費其形人身技踵自笑笑則上唇翕其目食人北方謂之吐嘍都郭生生若黄狗人面能言奇幹善芳善芳者頭若雄雞佩之令人不昧皆東嚮北方臺正東髙夷嗛羊嗛羊者羊而四角獨鹿卭卭距虛善走也孤竹距虚不令支𤣥模不屠何青能東胡黄羆山戎菽其西般吾白虎屠州黑豹禺氏騊駼大夏兹白牛犬戎文馬而赤鬛縞身目若黄金名古黄之乘數楚毎牛毎牛者牛之小者也匈戎狡犬狡犬者巨身四尺果皆北嚮權扶三目白州北閭北閭者其革若于伐其木以為車終行不敗禽人管路人大竹長沙鼈其西魚復鼓鐘鐘牛蠻揚之翟倉吾翡翠翡翠者所以取羽其餘皆可知自古之政南人至衆皆北嚮伊尹朝獻商書不周書録中以事類來附湯問伊尹曰諸侯來獻或無馬牛之所生而獻逺方之物事實相反不利今吾欲因其地勢所有獻之必易得而不貴其為四方獻令伊尹受命於是為四方令曰臣請正東符屢仇州伊慮漚深九夷十蠻越漚鬋髪文身請令以魚支之鞞鰂之醬鮫􁀙利劒為獻正南甌鄧桂國損子産里濮九菌請令以珠璣珻瑁象齒文犀翠羽菌鸖短狗為獻正西崑崙狗國鬼親枳已闟耳貫胸雕題離丘漆齒請令以丹青白旄紕罽江厯龍角神龜為獻正北空同大夏莎車姑他旦畧貎胡戎翟匈奴樓煩月氏􁊴犁其龍東胡請令以槖駞白玉野馬騊駼駃騠良弓為獻湯曰善"}
{"id": "KR2d0001_008", "series": "KR2d0001", "text": "王若曰祖祭公次予小子䖍䖍在位昊天疾威予多時溥愆我聞祖不豫有加予維敬省不弔天降疾病予畏之威公其告予懿德祭公拜手稽首曰天子謀父疾維不瘳朕身尚在兹朕魂在于天昭王之所朂宅天命王曰嗚呼公朕皇祖文王烈祖武王度下國作陳周維皇皇上帝度其心寘之明德付俾於四方用應受天命敷文在下我亦維有若文祖周公暨列祖召公兹申予小子追學於文武之蔑周克龕紹成康之業以將天命用夷居之大商之衆我亦維有若祖祭公之執和周國保乂王家王曰公稱丕顯之德以予小子揚文武大勲𢎞成康昭考之烈王曰公無困我哉俾百僚乃心率輔弼予一人祭公拜手稽首曰允乃詔畢桓于黎民般公曰天子謀父疾維不瘳敢告天子皇天改大殷之命維文王受之維武王大尅之咸茂厥功維天貞文王之重用威亦尚寛壮厥心康受乂之式用休亦先王茂綏厥心敬恭承之維武王申大命戡厥敵公曰天子自三公上下辟于文武文武之子孫大開方封于下土天之所錫武王時疆土丕維周之后稷之受命是永宅之維我後嗣旁建宗子丕維周之始并嗚呼天子三公監于夏商之既敗丕則無遺後難至于萬億年守序終之既畢丕乃有利宗丕維文王由之公曰嗚呼天子我不則寅哉寅哉汝無以戾罪疾喪時二王大功汝無以嬖御固莊后汝無以小謀敗大作汝無以嬖御士疾大夫卿士汝無以家相亂王室而莫恤其外尚皆以時中乂萬國嗚呼三公汝念哉汝無泯泯芬芬厚顔忍醜時維大不弔哉昔在先王我亦維丕以我辟險于難不失于正我亦以免沒我世嗚呼三公予維不起朕疾汝其皇敬哉茲皆保之曰康子之攸保朂教誨之世祀無絶不我周有常刑王拜手稽首黨言維正月王在成周昧爽召三公左史戎夫曰今夕朕寤遂事驚予乃取遂事之要俾戎夫言之朔望以聞信不行義不立則哲士凌君政禁而生亂皮氏以亡諂諛日近方正日逺則邪人專國政禁而生亂華氏以亡好貨財珎怪則邪人進邪人進則賢良目蔽而逺賞罸無位隨財而行夏后氏以亡嚴兵而不者其臣懾其臣懾而不敢忠不敢忠則民不親其吏刑始於親逺者寒心殷商以亡樂專於君者權專於臣權專於臣則刑專於民君娱於樂臣爭於權民盡於刑有虞氏以亡奉孤以專命者謀主必畏其威而疑其前事挾德而責數日疏位均而爭平林以亡大臣有錮職譁誅者危昔者質沙三卿朝而無禮君怒而久拘之譁而弗加譁卿謀變質沙以亡外内相間下撓其民民無所附三苗以亡弱小在彊大之間存亡將由之則無天命矣不知命者死有夏之方興也扈氏弱而不恭身死國亡嬖子兩重者亡昔者義渠氏有兩子異母皆重君疾大臣分黨而爭義渠以亡功大不賞者危昔平州之功大而不賞諂臣日賞貴功日怒而生變平州之君以走出召逺不親者危昔有林氏召離戎之君而朝之至而不禮留而弗親離戎逃而去之林氏誅之天下叛林氏昔者曲集之君伐智而專事彊力而不賤其臣忠良皆伏愉州氏伐之君孤而無使曲集以亡昔者有巢氏有亂臣而貴任之以國假之以權擅國而主斷君已而奪之臣怒而生變有巢以亡斧小不勝柯者亡昔有鄶君嗇儉滅爵損祿羣臣卑讓上下不臨後小弱禁罰不行重氏伐之鄶君以亡久空重位者危昔有共工自賢自以無臣久空大官下官交亂民無所附唐氏伐之共工以亡犯難爭權疑者死昔有林氏上衡氏爭權林氏再戰弗勝上衡氏偽義弗克俱身死國亡知能均而不親並重事君者危昔有南氏有二臣貴寵力鈞勢敵竟進爭權下爭朋黨君弗禁南氏以分昔有果氏好以新易故故者疾怨新故不和内爭朋黨陰事外權有果氏以亡爵重祿輕比不成者亡昔有畢程氏損祿増爵群臣貌匱比而戾民畢程氏以亡好變故易常者亡昔陽氏之君自伐而好變事無故業官無定位民運於下陽氏以亡業形而愎者危昔榖平之君愎類無親破國弗尅業形相國外内相援榖平以亡武不止者亡昔阪泉氏用兵無已誅戰不休并兼無親文無所立智士寒心徙居至于獨鹿諸侯畔之阪泉以亡狠而無親者亡昔者縣宗之君狠而無聽執事不從宗職者疑發大事群臣解體國無立功縣宗以亡昔者𤣥都賢鬼道廢人事天謀臣不用龜䇿是從神巫用國哲士在外𤣥都以亡文武不行者亡昔者西夏性仁非兵城郭不脩武士無位惠而好賞屈而無以賞唐氏伐之城郭不守武士不用西夏以亡美女破國昔者績陽彊力四征重丘遺之美女績陽之君悦之熒惑不治大臣爭權逺近不相聽國分為二宫室破國昔者有洛氏宫室無常池囿廣大工功日進以後更前民不得休農失其時饑饉無食成湯伐之有洛以亡職方氏掌天下之圖辯其邦國都鄙四夷八蠻七閩九貉五戎六狄之人民與其財用九榖六畜之數周知其利害乃辯九州之國使同貫利東南曰揚州其山鎮曰會稽其澤藪曰具區其川三江其浸五湖其利金錫竹箭其民二男五女其畜宜雞狗鳥獸其榖宜正南曰荆州其山鎮曰衡山其澤藪曰雲夢其川江漢其浸潁湛其利丹銀齒革其民一男二女其畜宜鳥獸其榖宜稻河南曰豫州其山鎮曰華山其澤藪曰圃田其川熒洛其浸陂溠其利林漆絲枲其民二男三女其畜宜六擾其榖宜五種正東曰青州其山鎮曰沂山其澤藪曰望諸其川淮泗其浸沂沭其利蒲魚其民二男三女其畜宜雞犬其榖宜稻麥河東曰兖州其山鎮曰岱山其澤藪曰大野其川河泲其浸盧維其利蒲魚其民二男三女其畜宜六擾其榖宜四種正西曰雍州其山鎮曰嶽山其澤藪曰弦蒲其川涇汭其浸渭洛其利玉石其民三男二女其畜牛馬其榖宜黍稷東北曰幽州其山鎮曰醫無閭其澤藪曰貕養其川河泲其浸菑時其利魚鹽其民一男三女其畜宜四擾其榖宜三種河内曰冀州其山鎮曰霍山其澤藪曰揚紆其川漳其浸汾潞其利松柏其民五男三女其畜宜牛羊其榖宜黍稷正北曰并州其山鎮曰恒山其澤藪曰昭餘祁其川虖池嘔夷其浸淶易其利布帛其民二男三女其畜宜五擾其榖宜五種乃辯九服之國方千里曰王圻其外方五百里為侯服又其外方五百里為甸服又其外方五百里曰男服又其外方五百里為衛服又其外方五百里曰蠻服又其外方五百里為鎮服又其外方五百里為藩服凡國公侯伯子男以周知天下凡拜國大小相維王設其牧制其職各以其所能制其貢各以其所有王將巡狩則戒于四方曰各脩平乃守考乃職事無敢不敬戒國有大刑及王者之所行道率其屬而巡戒命王殷國亦如之"}
{"id": "KR2d0001_009", "series": "KR2d0001", "text": "芮伯若曰予小臣良夫稽道謀告子惟民父母致厥道無逺不服無道左右臣妾乃違民歸于德德則民戴否則民讎茲言允効于前不逺商紂不道夏桀之虐肆我有家嗚呼惟爾天子嗣文武業惟爾執政小子同先王之臣昏行顧道王不若專利作威佐亂進禍民將弗堪治亂信乎其行惟王暨爾執政小子攸聞古人求多聞以監戒不聞是惟弗知后除民害不惟民害害民乃非后惟其讎后作類后弗類民不知后惟其怨民至億兆后一而已寡不敵衆后其危哉嗚呼如之今爾執政小子惟以貪䛕為事不懃德以備難下民胥怨財單竭手足靡措弗堪戴上不其亂而以予小臣良夫觀天下有土之君厥德不逺罔有代德時為王之患其惟國人嗚呼惟爾執政朋友小子其惟洗爾心改爾行克憂往愆以保爾居爾乃瞶禍翫烖遂弗悛余未知王之所定矧乃惟禍發於人之攸忽於人之攸輕不存焉變之攸伏爾執政小子不圖善偷生茍安爵以賄成賢智箝口小人鼓舌逃害要利並得厥求唯曰哀哉我聞曰以言取人人飾其言以行取人人竭其行飾言無庸竭行有成惟爾小子飾言事王寔蕃有徒王貌受之終弗獲用面相誣蒙及爾顛覆爾自謂有餘予謂爾弗足敬思以德備乃禍難難至而悔悔將安及無曰予為惟爾之禍晉平公使叔譽于周見太子晉而與之言五稱而五窮逡巡而退其不遂歸告公曰太子晉行年十五而臣弗能與言君請歸聲就復與田若不反及有天下將以為誅平公將歸之師曠不可曰請使瞑臣往與之言若能幪予反而復之師曠見太子稱曰吾聞王子之語高於泰山夜寢不寐晝居不安不逺長道而求一言王子應之曰吾聞太師將來甚喜而又懼吾年甚少見子而懾盡忘吾其度師曠曰吾聞王子古之君子甚成不驕自晉始如周行不知勞王子應之曰古之君子其行至慎天下施關道路無限百姓恱之相將而逺逺人來驩視道如尺師曠告善又稱曰古之君子其行可則由舜而下其孰有廣德王子應之曰如舜者天舜居其所以利天下奉翼逺人皆得己仁此之謂天如禹者聖勞而不居以利天下好取不好與必度其正是謂之聖如文王者其大道仁其小道惠三分天下而有其二敬人無方服事於商既有其衆而返失其身此之謂仁如武王者義殺一人而以利天下異姓同姓各得之謂義師曠告善又稱曰宣辦名命異姓惡方王侯君公何以為尊何以為上王子應之曰人生而重丈夫謂之胄子胄子成人能治上官謂之士士率衆時作謂之曰伯伯能移善於衆與百姓同謂之公公能樹名與物天道俱謂之侯侯能成羣謂之君君有廣德分任諸侯而敦信曰予一人善至于四海曰天子達於四荒曰天王四荒至莫有怨訾乃登為帝師曠罄然又稱曰温恭敦敏方德不改聞物下學以起尚登帝臣乃參天子自古誰王子應之曰穆穆虞舜明明赫赫立義治律萬物皆作分均天財萬物熈熈非舜而誰能師曠東躅其足曰善哉善哉王子曰太師何舉足驟師曠曰天寒足躅是以數也王子曰請入坐遂敷席注瑟師曠歌無射曰國誠寧矣逺人來觀修義經矣好樂無荒乃注瑟於王子王子歌嶠曰何自南極至于北極絶境越國弗愁道逺師曠蹶然起曰瞑臣請歸王子賜之乗車四馬曰太師亦善御之師曠對曰御吾未之學也王子曰汝不為夫時詩云馬之剛矣轡之柔矣馬亦不剛轡亦不柔志氣塵塵取予不疑以是御之師曠對曰瞑臣無見為人辯也唯耳之恃而耳又寡聞而易窮王子汝將為天下宗乎王子曰太師何汝賤我乎自太昊以下至于堯舜禹未有一姓而再有天下者夫大當時而不伐天何可得且吾問汝之人年長短告吾師曠對曰汝聲清汗汝色赤白火色不壽王子曰吾後三年上賔于帝所汝慎無言將及汝師曠歸未及三年告死者至王者所佩在德德在利民民在順上合為在因時應事則易成謀成在周長有功在力多昌大在自克不過往數懲不困在豫慎見禍在未形除害在能斷安民在知過用兵在知時勝大患在合人心殃毒在信疑孽子在聽内化行在知和施舍在平心不幸在不聞其過福在受諫基在愛民固在親賢禍福在所宻利害在所近存亡在所用離合在出命尊在慎威安在恭已危亡在不知時見善而怠時至而疑亡正處邪是弗能居此得失之方也不可不察湯將放桀于中野士民聞湯在野皆委貨扶老携幼奔國中虚桀請湯曰國所以為國者以有家家所以為家者以有人也今國無家無人矣君有人請致國君之有也湯曰否昔大帝作道明教士民今君王滅道殘政士民惑矣吾為王明之士民復致於桀曰以薄之居濟民之賤何必君更桀與其屬五百人南徙千里止於不齊民往奔湯於中野桀復請湯言君之有也湯曰否我為君王明之士民復重請之桀與其屬五百人徙於魯魯士民復奔湯桀又曰國君明之士民復奔湯桀又曰國君之有也吾則外人有言彼以吾道是耶我將為之湯曰此君王之士也君王之民也委之何湯不能止桀湯曰欲從者從君桀與其屬五百人去湯放桀而復薄三千諸侯大會湯退再拜從諸侯之位湯曰此天子位有道者可以處之天子非一家之有也有道者之有也故天下者唯有道者理之唯有道者紀之唯有道者宜久處之湯以此讓三千諸侯莫敢即位然後湯即天子之位與諸侯誓曰隂勝陽即謂之變而天弗施雌勝雄即謂之亂而人弗行故諸侯之治政在諸侯之大夫治與從曰維哉其時告汝不聞道恐為身災讙哉民乎朕則生汝朕則形汝朕則經汝朕則亡汝朕則壽汝朕則名汝故曰文之美而以身剥自謂智也者故不足角之美殺其牛榮華之言後有茅凡彼濟者必不怠觀彼聖人必趣時石有玉而傷其山萬民之患在口言時之行也勤以徙不知道者福為禍時之徙也勤以行不知道者以福亡故曰肥豕必烹甘泉必竭直木必伐地出物而聖人是時雞鳴而人為時觀彼萬且何為求故天有時人以為正地出利而民是爭人出謀聖人是經陳五刑民乃敬教之以禮民不爭被之以刑民始聽因其能民乃靜故狐有牙而不敢以噬獂有蚤而不敢以撅勢居小者不能為大特欲正中不貪其害凡勢道者不可以不大故木之伐也而木為斧賊難而起者自近者二人同術誰昭誰暝二虎同穴誰死誰生故虎之猛也而陷於獲人之智也而陷於詐葉之美也解柯柯之美也離其枝枝之美也抜其本儼矢將至不可以無盾故澤有獸而焚其草木大威將至不可為巧焚其草木則無種大威將至不可以為勇故天之生也固有度國家之患離之以故地之生也固有植國家之患離之以謀故時之還也無私貌日之出也無私照時之行也順至無逆為天下者用大略火之燀也固定上為天下者用牧水之流也固走下不善故有桴故福之起也惡别之禍之起也惡别之故平國若之何須國覆國事國孤國屠皆若之何故日之中也仄月之朢也食威之失也陰食陽善為國者使之有行是彼萬物必有常國君而無道以微亡故天為葢地為軫善用道者終無盡地為軫天為葢善用道者終無害天地之間有滄熱善用道者終不竭陳彼五行必有勝天之所覆盡可稱故萬物之所生也性於從萬物之所反也性於同故惡姑幽惡姑明惡姑陰陽惡姑短長惡姑剛柔故海之大也而魚何為可得山之深也虎豹貔貅何為可服人智之䆳也奚為可測跂動噦息而奚為可牧玉石之堅也奚可刻陰陽之號也孰使之牝牡之合也孰交之君子不察福不來故忌而不得是生事故欲而不得是生詐欲伐而不得生斧柯欲鳥而不得生網羅欲彼天下是生為維彼幽心是生包維彼大心是生雄維彼忌心是生勝故天為高地為下察汝躬奚為喜怒天為古地為久察彼萬物名於始左名左右名右視彼萬物數為紀紀之行也利而無方行而無止以觀人情利有等維彼大道成而弗改用彼大道知其極加諸事則萬物服用其則必有羣加諸物則為之君舉其修則有理加諸物則為天子"}
{"id": "KR2d0001_010", "series": "KR2d0001", "text": "幣帛之間有巧言令色事不成車甲之間有巧言令色事不捷克事而有武色必失其德臨權而疑必離其災不捷智不可於不足并於不幾則始而施幾而弗免無功國有三守卑辭重幣以服之弱國之守也修備以待戰敵國之守也循山川之險而固之僻國之守也伐服不祥伐戰危伐險難故善伐者不伐三守伐國有六時五動四順間其疏薄其疑推其危扶其弱乗其衰暴其約此謂六時扶之而不讓振之而不動數之而不服暴之而不革威之而不恐未可伐也此謂五動立之害毁之利克之易并之能以時伐之此謂四順立之不害毁之不利唯克之易并之不能可伐也立之害毁之未利克之難并之不能可動也靜以待衆力不與爭權弗果據德不肆國若是而可毁也地荒而不振德衰而失與無苦而危矣求之以其道無不得為之以其事而時無不成有利備無患事時至而不迎大祿乃遷延之不道行事乃困不作小動大殃謀有不足者三仁廢則文謀不足勇廢則武謀不足備廢則事謀不足國有本有幹有權有倫質有樞體土地本也人民幹也敵國侔交權也政教順成倫質也君臣和樞體也土地未削人民未散國權未傾倫質未移雖有昏亂之君國未亡也國有幾失居之不可阻體之小也不果隣家難復飾也封疆侵凌難復振也服國從失難復扶也大國之無養小國之畏事不可以本權失家之交不可以枉繩失隣家之交不據直以約不虧體以陰不可虞而奪也不可䇿而服也不可親而侵也不可摩而測也不可求而循也施度於體不慮費事利於國不計勞失德喪服於隣家則不顧難矣交體侵凌則不顧權矣封疆不時得其所無為養民矣合同不得其位無畏患矣百姓屈急無藏畜矣擠社稷失宗廟離墳墓困鬼神殘宗族無為愛死矣卑辭而不聽財而無枝計戰而足近告而無顧告過而不悔請服而不得然後絶好于閉門循險近説外授以天命無為是定亡矣凡有事君民守社稷宗廟而先衰亡者皆失禮也大事不法弗可作法而不時弗可行時而失禮弗可長得禮而無備弗可成舉物不備而欲大功於天下者未之有也勢不求周流舉而不幾其成亡薄其事而求厚其功亡内無文道外無武迹往不復來者有悔而求合者亡不難不費而致大功故令未有據名而不辱應行而不困唯禮得之而無逆失之而無咎唯敬成事而不難序功而不費唯時勞而有成費而不亡唯當施而不拂成而有權久之而能唯義不知所取之量不知所施之度不知動靜之時不知吉㓙之事不知困達之謀疑此五者未可以動大事恃名不久恃功不立虚願不至妄為不祥太上敬而服其次欲而得其次奪而得其次爭而克其下動而上資其力凡建國君民内事文而和外事武而義其形慎而殺其政直而公本之以禮動之以時正之以度師之以法成之以仁此之道也有三不逺有三不近有三不畜敬謀祗德親同三不逺也聽䜛自亂聽䛕自欺近憝自惡三不近也有如忠言竭親以為信有如同好以謀易冦有如同惡合計掬慮慮泄事敗是謂好害三不畜也明器因外有三疲二用器服數犢四棓禁豐一􁀙天韋獨食器甒迤膏候屑侯樂鉍㻡參冠一竿皆素獨二丸弇焚菜膾五昔纁裏桃枝素獨蒲簟席皆素斧獨巾𤣥繢緌縞冠素紕𤣥冠組武卷組纓象瑱絺紳帶象玦朱極韋素獨簟籥捍次車羔冐純載枉綫喪勤焚纓一給器因名有三幾𤣥􁑚纁裏桃枝獨蒲席皆素布獨巾𤣥象𤣥純"}
{"id": "KR2d0001_011", "series": "KR2d0001", "text": "昭德晁公武志汲冢書十卷葢晉太康中汲郡與穆天子傳同得晉孔晁注葢孔子删採之餘凡七十篇古者天子諸侯皆有史官唯書法信實者行于世秦漢罷黜封建獨天子之史存然史官或怯而阿世貪而曲筆虚美隠惡不足考信則儒學處士必私有記述以伸其志將來賴之以證史官之失其功亦大矣以司馬遷之博聞猶采數家之言以成其書况其下者乎亦有聞見单淺記錄失實胸臆偏私褒貶弗公誤後世在觀者慎擇而已矣晉孔晁注周書十卷按隋唐經籍志藝文志皆稱此書得於晉太康中汲郡魏安釐王冢孔晁注或稱十卷或八卷大抵不殊若此則晉以前初未有此也然劉向所錄及班固並著周書七十一篇且謂孔子删削之餘而司馬遷史記武王克殷事葢與此合豈西漢世已得入中秘其後稍隠學者不道及盜發冢幸復出邪篇目比漢但闕一耳必班劉司馬所己繫之汲冢失其本矣書多駮辭宜孔子所不取戰國處士私相綴續託周為名孔子亦未見古章句或舛訛難讀聊復傳寫以待是正巽巖李燾"}
