{"id": "KR1h0001_001", "series": "KR1h0001", "text": "\n1.1孟子見梁惠王。\n王曰：\n「叟！\n不遠千里而來，\n亦將有以利吾國乎？」孟子對曰：\n「王！何必曰利？\n亦有仁義而已矣。\n\n王曰：\n『何以利吾國？』\n大夫曰：\n『何以利吾家？』\n士庶人曰：\n『何以利吾身？』\n上下交征利\n而國危矣。\n\n萬乘之國，\n弒其君者，\n必千乘之家；\n千乘之國，\n弒其君者，\n必百乘之家。\n萬取千焉，\n千取百焉，\n不為不多矣。\n苟為後義而先利，\n不奪不饜。\n\n未有仁而遺其親者也，\n未有義而後其君者也。\n王亦曰仁義而已矣，\n何必曰利？」\n1.2孟子見梁惠王。\n王立於沼上，\n顧鴻鴈麋鹿，\n曰：\n「賢者亦樂此乎？」\n孟子對曰：\n「賢者而後樂此，\n不賢者雖有此，不樂也。\n\n《詩》云：\n『經始靈臺，\n經之營之，\n庶民攻之，\n不日成之。\n經始勿亟，\n庶民子來。\n\n王在靈囿，\n麀鹿攸伏，\n麀鹿濯濯，\n白鳥鶴鶴。\n王在靈沼，\n於牣魚躍。』\n\n文王以民力為臺為沼，\n而民歡樂之，\n謂其臺曰靈臺，\n謂其沼曰靈沼，\n樂其有麋鹿魚鼈。\n古之人與民偕樂，\n故能樂也。\n\n《湯誓》曰：\n『時日害喪，\n予及女皆亡。』\n民欲與之皆亡，\n雖有臺池鳥獸，\n豈能獨樂哉？」\n1.3梁惠王曰：\n「寡人之於國也，\n盡心焉耳矣。\n河內凶，\n則移其民於河東，\n移其粟於河內。\n河東凶\n亦然。\n\n察鄰國之政，\n無如寡人之用心者。\n鄰國之民不加少，\n寡人之民不加多，\n何也？」\n孟子對曰：\n「王好戰，\n請以戰喻。\n\n填然鼓之，\n兵刃既接，\n棄甲曳兵而走。\n或百步而後止，\n或五十步而後止。\n以五十步笑百步，\n則何如？」\n曰：\n「不可；\n直不百步耳，\n是亦走也。」\n曰：\n「王如知此，\n則無望民之多於鄰國也。不違農時，穀不可勝食也；\n數罟不入洿池，魚鼈不可勝食也；\n斧斤以時入山林，材木不可勝用也。\n\n穀與魚鼈不可勝食，\n材木不可勝用，\n是使民養生喪死無憾也。\n養生喪死無憾，\n王道之始也。\n五畝之宅，樹之以桑，\n五十者可以衣帛矣。\n雞豚狗彘之畜，無失其時，\n七十者可以食肉矣。\n百畝之田，勿奪其時，\n數口之家可以無飢矣。\n\n謹庠序之教，\n申之以孝悌之義，\n頒白者不負戴於道路矣。\n\n七十者衣帛食肉，\n黎民不飢不寒，\n然而不王者，\n未之有也。\n「狗彘食人食而不知檢，\n塗有餓莩而不知發；\n人死，則曰：\n『非我也，歲也。』\n是何異於刺人而殺之，曰：\n『非我也，兵也。』\n\n王無罪歲，\n斯天下之民至焉。」\n1.4梁惠王曰：\n「寡人願安承教。」孟子對曰：\n「殺人以梃與刃，\n有以異乎？」\n曰：\n「無以異也。」「以刃與政，\n有以異乎？」曰：「無以異也。」\n曰：\n「庖有肥肉，\n廄有肥馬，\n民有飢色，\n野有餓莩，\n此率獸而食人也。\n\n獸相食，\n且人惡之；\n為民父母，\n行政，不免於率獸而食人，\n惡在其為民父母也？\n\n仲尼曰：\n『始作俑者，\n其無後乎！』\n為其象人而用之也。\n如之何\n其使斯民飢而死也？」\n1.5梁惠王曰：\n「晉國、\n天下莫強焉，\n叟之所知也。\n\n及寡人之身，\n東敗於齊，\n長子死焉；\n西喪地於秦七百里；\n南辱於楚。\n\n寡人恥之，\n願比死者壹洒之，\n如之何則可？」\n孟子對曰：\n「地方百里\n而可以王。\n王如施仁政於民，\n省刑罰，\n薄稅斂，\n深耕易耨；\n\n壯者以暇日修其孝悌忠信，\n入以事其父兄，\n出以事其長上，\n可使制梃以撻秦楚之堅甲利兵矣。\n「彼奪其民時，\n使不得耕耨\n以養其父母。\n父母凍餓，\n兄弟妻子離散。\n\n彼陷溺其民，\n王往而征之，\n夫誰與王敵？\n故曰：\n『仁者無敵。』\n王請勿疑！」\n1.6孟子見梁襄王，\n出，\n語人曰：\n「望之不似人君，\n就之而不見所畏焉。\n\n卒然問曰：\n『天下惡乎定？』「吾對曰：\n『定于一。』『孰能一之？』對曰：\n『不嗜殺人者能一之。』『孰能與之？』「對曰：\n『天下莫不與也。\n\n王知夫苗乎？\n七八月之間旱，\n則苗槁矣。\n天油然作雲，\n沛然下雨，\n則苗浡然興之矣。\n其如是，\n孰能禦之？\n\n今夫天下之人牧，\n未有不嗜殺人者也。\n如有不嗜殺人者，\n則天下之民皆引領而望之矣。\n\n誠如是也，\n民歸之，\n由水之就下，\n沛然誰能禦之？』」\n1.7齊宣王問曰：\n「齊桓、晉文之事\n可得聞乎？」\n孟子對曰：\n「仲尼之徒\n無道桓文之事者，\n是以後世無傳焉，\n臣未之聞也。\n無以，則王乎？」\n曰：\n「德何如\n則可以王矣？」曰：\n「保民而王，\n莫之能禦也。」曰：\n「若寡人者，可以保民乎哉？」曰：\n「可。」\n曰：\n「何由知吾可也？」曰：\n「臣聞之胡齕曰：\n王坐於堂上，\n有牽牛而過堂下者，\n\n王見之，\n曰：\n『牛何之？』\n對曰：\n『將以釁鍾。』\n王曰：\n『舍之！\n吾不忍其觳觫，\n若無罪而就死地。』\n\n對曰：\n『然則廢釁鍾與？』\n曰：\n『何可廢也？\n以羊易之！』\n不識有諸？」曰：\n「有之。」\n曰：\n「是心足以王矣。\n百姓皆以王為愛也，\n臣固知王之不忍也。」\n王曰：\n「然；\n誠有百姓者。\n齊國雖褊小，\n吾何愛一牛？\n即不忍其觳觫，\n若無罪而就死地，\n故以羊易之也。」\n曰：\n「王無異於百姓之以王為愛也。\n以小易大，\n彼惡知之？\n王若隱其無罪而就死地，\n則牛羊何擇焉？」\n王笑曰：\n「是誠何心哉？\n我非愛其財而易之以羊也。\n宜乎百姓之謂我愛也。」\n曰：\n「無傷也，\n是乃仁術也，\n見牛未見羊也。\n君子之於禽獸也，\n見其生，\n不忍見其死；\n聞其聲，\n不忍食其肉。\n是以君子遠庖廚也。」\n王說，曰：\n「《詩》云：\n『他人有心，\n予忖度之。』\n夫子之謂也。\n\n夫我乃行之，\n反而求之，\n不得吾心。\n夫子言之，\n於我心有戚戚焉。\n此心之所以合於王者，何也？」\n曰：\n「有復於王者曰：\n『吾力足以舉百鈞，\n而不足以舉一羽；\n明足以察秋毫之末，\n而不見輿薪。』\n則王許之乎？」曰：\n「否。」\n「今恩足以及禽獸，\n而功不至於百姓者，\n獨何與？\n\n然則一羽之不舉，\n為不用力焉；\n輿薪之不見，\n為不用明焉；\n百姓之不見保，\n為不用恩焉。\n故王之不王，\n不為也，\n非不能也。」\n曰：\n「不為者與不能者之形\n何以異？」曰：\n「挾太山以超北海，\n語人曰：\n『我不能。』\n是誠不能也。\n\n為長者折枝，\n語人曰：\n『我不能。』\n是不為也，\n非不能也。\n\n故王之不王，\n非挾太山以超北海之類也；\n王之不王，\n是折枝之類也。\n\n「老吾老，以及人之老；\n幼吾幼，以及人之幼。\n天下可運於掌。\n\n《詩》云，\n『刑于寡妻，\n至于兄弟，\n以御于家邦。』\n言舉斯心加諸彼而已。\n\n故推恩足以保四海，\n不推恩無以保妻子。\n古之人所以大過人者，\n無他焉，\n善推其所為而已矣。\n\n今恩足以及禽獸，\n而功不至於百姓者，\n獨何與？「權，然後知輕重；\n度，然後知長短。\n物皆然，\n心為甚。\n王請度之！\n「抑王興甲兵，\n危士臣，\n搆怨於諸侯，\n然後快於心與？」\n王曰：\n「否；\n吾何快於是？\n將以求吾所大欲也。」曰：\n「王之所大欲可得聞與？」王笑而不言。\n\n曰：\n「為肥甘不足於口與？\n輕煖不足於體與？\n抑為采色不足視於目與？\n聲音不足聽於耳與？\n便嬖不足使令於前與？\n王之諸臣皆足以供之，\n而王豈為是哉？」\n曰：\n「否；\n吾不為是也。」曰：\n「然則王之所大欲可知已，\n\n欲辟土地，\n朝秦楚，\n莅中國\n而撫四夷也。\n以若所為求若所欲，\n猶緣木而求魚也。」\n王曰：\n「若是其甚與？」曰：\n「殆有甚焉。\n緣木求魚，\n雖不得魚，\n無後災。\n以若所為\n求若所欲，\n盡心力而為之，\n後必有災。」\n曰：\n「可得聞與？」曰：\n「鄒人與楚人戰，\n則王以為孰勝？」曰：\n「楚人勝。」\n曰：\n「然則小固不可以敵大，\n寡固不可以敵眾，\n弱固不可以敵強。\n海內之地\n方千里者九，\n齊集有其一。\n以一服八，\n何以異於鄒敵楚哉？\n\n蓋亦反其本矣。「今王發政施仁，\n使天下仕者皆欲立於王之朝，\n耕者皆欲耕於王之野，\n商賈皆欲藏於王之市，\n行旅皆欲出於王之塗，\n天下之欲疾其君者，\n皆欲赴愬於王。\n\n其若是，\n孰能禦之？」\n王曰：\n「吾惽，\n不能進於是矣。\n願夫子輔吾志，\n明以教我。\n我雖不敏，\n請嘗試之。」\n曰：\n「無恆產而有恆心者，\n惟士為能。\n若民，則無恆產，\n因無恆心。\n苟無恆心，\n放辟邪侈，\n無不為已。\n\n及陷於罪，\n然後從而刑之，\n是罔民也。\n焉有仁人在位\n罔民而可為也？\n\n是故明君制民之產，\n必使仰足以事父母，\n俯足以畜妻子，\n樂歲終身飽，\n凶年免於死亡；\n然後驅而之善，\n故民之從之也輕。\n今也制民之產，\n仰不足以事父母，\n俯不足以畜妻子；\n樂歲終身苦，\n凶年不免於死亡。\n此惟救死而恐不贍，\n奚暇治禮義哉？「王欲行之，\n則盍反其本矣：\n\n五畝之宅，樹之以桑，\n五十者可以衣帛矣。\n雞豚狗彘之畜，無失其時，\n七十者可以食肉矣。\n百畝之田，勿奪其時，\n八口之家可以無飢矣。\n\n謹庠序之教，\n申之以孝悌之義，\n頒白者不負戴於道路矣。\n\n老者衣帛食肉，\n黎民不飢不寒，\n然而不王者，\n未之有也。」\n\n"}
{"id": "KR1h0001_002", "series": "KR1h0001", "text": "\n\n2.1莊暴見孟子，曰：\n「暴見於王，\n王語暴以好樂，\n暴未有以對也。」\n曰：\n「好樂何如？」\n孟子曰：\n「王之好樂甚，\n則齊國其庶幾乎！」他日，\n見於王曰：\n「王嘗語莊子以好樂，\n有諸？」\n王變乎色，曰：\n「寡人非能好先王之樂也，\n直好世俗之樂耳。」曰：\n「王之好樂甚，\n則齊其庶幾乎！\n今之樂猶古之樂也。」\n曰：\n「可得聞與？」曰：\n「獨樂樂，\n與人樂樂，\n孰樂？」曰：\n「不若與人。」\n曰：\n「與少樂樂，\n與眾樂樂，\n孰樂？」曰：\n「不若與眾。」\n臣請為王言樂。\n今王鼓樂於此，\n百姓聞王鍾鼓之聲、\n管籥之音，\n舉疾首蹙頞而相告曰：\n『吾王之好鼓樂，\n夫何使我至於此極也？\n父子不相見，\n兄弟妻子離散。』\n\n今王田獵於此，\n百姓聞王車馬之音，\n見羽旄之美，\n舉疾首蹙頞而相告曰：\n『吾王之好田獵，\n夫何使我至於此極也？\n父子不相見，\n兄弟妻子離散。』\n\n此無他，\n不與民同樂也。\n\n「今王鼓樂於此，\n百姓聞王鍾鼓之聲、\n管籥之音，\n舉欣欣然有喜色而相告曰：\n『吾王庶幾無疾病與，\n何以能鼓樂也？』\n\n今王田獵於此，\n百姓聞王車馬之音，\n見羽旄之美，\n舉欣欣然有喜色而相告曰：\n『吾王庶幾無疾病與，\n何以能田獵也？』\n\n此無他，\n與民同樂也。\n今王與百姓同樂，則王矣。」\n2.2齊宣王問曰：\n「文王之囿方七十里，\n有諸？」\n孟子對曰：\n「於傳有之。」曰：\n「若是其大乎？」曰：\n「民猶以為小也。」\n曰：\n「寡人之囿方四十里，\n民猶以為大，\n何也？」\n曰：\n「文王之囿方七十里，\n芻蕘者往焉，\n雉兔者往焉，\n與民同之。\n民以為小，\n不亦宜乎？\n\n臣始至於境，\n問國之大禁，\n然後敢入。\n臣聞郊關之內\n有囿方四十里，\n殺其麋鹿者\n如殺人之罪。\n\n則是方四十里為阱於國中。\n民以為大，不亦宜乎？」\n2.3齊宣王問曰：\n「交鄰國有道乎？」孟子對曰：\n「有。\n\n惟仁者為能以大事小，\n是故湯事葛，\n文王事混夷。\n惟智者為能以小事大，\n故大王事獯鬻，\n句踐事吳。\n\n以大事小者，樂天者也；\n以小事大者，畏天者也。\n樂天者保天下，\n畏天者保其國。\n\n《詩》云：\n『畏天之威，\n于時保之。』」\n王曰：\n「大哉言矣！\n寡人有疾，\n寡人好勇。」\n對曰：\n「王請無好小勇。\n夫撫劍疾視曰：\n『彼惡敢當我哉！』\n此匹夫之勇，\n敵一人者也。\n王請大之！\n《詩》云：\n『王赫斯怒，\n爰整其旅，\n以遏徂莒，\n以篤周祜，\n以對于天下。』\n此文王之勇也。\n文王一怒\n而安天下之民。\n\n「《書》曰：\n『天降下民，\n作之君，\n作之師，\n惟曰其助上帝寵之。\n四方有罪無罪惟我在，\n天下曷敢有越厥志？』\n\n一人衡行於天下，\n武王恥之。\n此武王之勇也。\n而武王亦一怒\n而安天下之民。\n\n今王亦一怒\n而安天下之民，\n民惟恐王之不好勇也。」\n2.4齊宣王見孟子於雪宮。\n王曰：\n「賢者亦有此樂乎？」孟子對曰：\n「有。\n\n人不得，\n則非其上矣。\n不得而非其上者，\n非也；\n為民上而不與民同樂者，\n亦非也。\n\n樂民之樂者，\n民亦樂其樂；\n憂民之憂者，\n民亦憂其憂。\n樂以天下，\n憂以天下，\n然而不王者，\n未之有也。\n\n「昔者齊景公問於晏子曰：\n『吾欲觀於轉附朝儛，\n遵海而南，\n放於琅邪，\n吾何脩而可以比於先王觀也？』\n「晏子對曰：\n『善哉問也！\n天子適諸侯曰巡狩。\n巡狩者、巡所守也。\n諸侯朝於天子曰述職。\n述職者、述所職也。\n\n無非事者。\n春省耕而補不足，\n秋省斂而助不給。\n\n夏諺曰：\n「吾王不遊，\n吾何以休？\n吾王不豫，\n吾何以助？\n一遊一豫，\n為諸侯度。」\n\n今也不然：\n師行而糧食，\n飢者弗食，\n勞者弗息。\n睊睊胥讒，\n民乃作慝。\n方命虐民，\n飲食若流。\n流連荒亡，\n為諸侯憂。\n\n從流下而忘反\n謂之流，\n從流上而忘反\n謂之連，\n從獸無厭\n謂之荒，\n樂酒無厭\n謂之亡。\n\n先王無流連之樂、\n荒亡之行。\n惟君所行也。』\n「景公說，\n大戒於國，\n出舍於郊。\n於是始興發、補不足。\n\n召大師曰：\n『為我作君臣相說之樂！』\n蓋《徵招》《角招》是也。\n其詩曰：\n『畜君何尤？』\n畜君者、\n好君也。」\n2.5齊宣王問曰：\n「人皆謂我毀明堂，\n毀諸？已乎？」孟子對曰：\n「夫明堂者、王者之堂也。\n王欲行王政，\n則勿毀之矣。」\n王曰：\n「王政可得聞與？」對曰：\n「昔者文王之治岐也，\n耕者九一，\n仕者世祿，\n關市譏而不征，\n澤梁無禁，\n罪人不孥。\n\n老而無妻曰鰥，\n老而無夫曰寡，\n老而無子曰獨，\n幼而無父曰孤。\n此四者，\n天下之窮民而無告者。\n文王發政施仁，\n必先斯四者。\n\n《詩》云，\n『哿矣富人，\n哀此煢獨。』」王曰：\n「善哉言乎！」曰：\n「王如善之，\n則何為不行？」\n王曰：\n「寡人有疾，\n寡人好貨。」對曰：\n「昔者公劉好貨，\n\n《詩》云：\n『乃積乃倉，\n乃裹餱糧，\n于橐于囊。\n思戢用光。\n弓矢斯張，\n干戈戚揚，\n爰方啟行。』\n\n故居者有積倉，\n行者有裹囊也，\n然後可以『爰方啟行』。\n王如好貨，\n與百姓同之，\n於王何有？」\n王曰：\n「寡人有疾，\n寡人好色。」對曰：\n「昔者太王好色，\n愛厥妃。\n\n《詩》云：\n『古公亶父，來朝走馬，\n率西水滸，至于岐下，\n爰及姜女，聿來胥宇。』\n\n當是時也，\n內無怨女，\n外無曠夫。\n王如好色，\n與百姓同之，\n於王何有？」\n2.6孟子謂齊宣王曰：\n「王之臣有託其妻子於其友\n而之楚遊者，\n比其反也，\n則凍餒其妻子，\n則如之何？」王曰：\n「棄之。」\n曰：\n「士師不能治士，\n則如之何？」王曰：\n「已之。」曰：\n「四境之內不治，\n則如之何？」王顧左右而言他。\n\n2.7孟子見齊宣王，曰：\n「所謂故國者，\n非謂有喬木之謂也，\n有世臣之謂也。\n王無親臣矣，\n昔者所進，\n今日不知其亡也。」\n王曰：\n「吾何以識其不才而舍之？」曰：\n「國君進賢，如不得已，\n將使卑踰尊，\n䟽踰戚，\n可不慎與？\n\n左右皆曰賢，\n未可也；\n諸大夫皆曰賢，\n未可也；\n國人皆曰賢，\n然後察之；\n見賢焉，\n然後用之。\n\n左右皆曰不可，\n勿聽；\n諸大夫皆曰不可，\n勿聽；\n國人皆曰不可，\n然後察之；\n見不可焉，\n然後去之。\n\n左右皆曰可殺，\n勿聽；\n諸大夫皆曰可殺，\n勿聽；\n國人皆曰可殺，\n然後察之；\n見可殺焉，\n然後殺之。\n故曰：國人殺之也。\n如此，\n然後可以為民父母。」\n2.8齊宣王問曰：\n「湯放桀，\n武王伐紂，\n有諸？」孟子對曰：\n「於傳有之。」曰：\n「臣弒其君，\n可乎？」\n曰：\n「賊仁者\n謂之『賊』，\n賊義者\n謂之『殘』。\n殘賊之人\n謂之『一夫』。\n聞誅一夫紂矣，\n未聞弒君也。」\n2.9孟子謂齊宣王曰：\n「為巨室，\n則必使工師求大木。\n工師得大木，\n則王喜，\n以為能勝其任也。\n匠人斲而小之，\n則王怒，\n以為不勝其任矣。\n\n夫人幼而學之，\n壯而欲行之，\n王曰：\n『姑舍女所學而從我』，\n則何如？\n\n今有璞玉於此，\n雖萬鎰，\n必使玉人彫琢之。\n至於治國家，\n則曰：\n『姑舍女所學而從我』，\n則何以異於教玉人彫琢玉哉？」\n2.10齊人伐燕，勝之。\n宣王問曰：\n「或謂寡人勿取，\n或謂寡人取之。\n以萬乘之國伐萬乘之國，\n五旬而舉之，\n人力不至於此。\n不取，必有天殃。\n取之，何如？」\n孟子對曰：\n「取之而燕民悅，\n則取之。\n古之人有行之者，\n武王是也。\n取之而燕民不悅，\n則勿取。\n古之人有行之者，\n文王是也。\n\n以萬乘之國伐萬乘之國，\n簞食壺漿以迎王師，\n豈有它哉？\n避水火也。\n如水益深，\n如火益熱，\n亦運而已矣。」\n2.11齊人伐燕，\n取之。\n諸侯將謀救燕。\n宣王曰：\n「諸侯多謀伐寡人者，\n何以待之？」\n孟子對曰：\n「臣聞七十里為政於天下者，\n湯是也。\n未聞以千里畏人者也。\n《書》曰：\n『湯一征，\n自葛始。』\n天下信之，\n\n東面而征，\n西夷怨；\n南面而征，\n北狄怨，\n曰：\n『奚為後我？』\n\n民望之，\n若大旱之望雲霓也。\n歸市者不止，\n耕者不變，\n誅其君而弔其民，\n若時雨降。\n民大悅。\n《書》曰：\n『徯我后，\n后來其蘇。』\n\n今燕虐其民，\n王往而征之，\n民以為將拯己於水火之中也，\n簞食壺漿以迎王師。\n若殺其父兄，\n係累其子弟，\n毀其宗廟，\n遷其重器，\n如之何其可也？\n\n天下固畏齊之彊也，\n今又倍地\n而不行仁政，\n是動天下之兵也。\n王速出令，\n反其旄倪，\n止其重器，\n謀於燕眾，\n置君而後去之，\n則猶可及止也。」\n2.12鄒與魯鬨。\n穆公問曰：\n「吾有司死者三十三人，\n而民莫之死也。\n誅之，\n則不可勝誅；\n不誅，\n則疾視其長上之死而不救，\n如之何則可（也）？」\n孟子對曰：\n「凶年饑歲，\n君之民老弱轉乎溝壑，\n壯者散而之四方者，幾千人矣；\n而君之倉廩實，\n府庫充，\n有司莫以告，\n是上慢而殘下也。\n\n曾子曰：\n『戒之戒之！\n出乎爾者，\n反乎爾者也。』\n夫民今而後得反之也。\n君無尤焉！\n君行仁政，\n斯民親其上、\n死其長矣。」\n2.13滕文公問曰：\n「滕、小國也，\n間於齊、楚。\n事齊乎？\n事楚乎？」\n孟子對曰：\n「是謀非吾所能及也。\n無已，\n則有一焉：\n鑿斯池也，\n築斯城也，\n與民守之，\n效死而民弗去，\n則是可為也。」\n2.14滕文公問曰：\n「齊人將築薛，\n吾甚恐，\n如之何則可？」\n孟子對曰：\n「昔者大王居邠，\n狄人侵之，\n去之岐山之下居焉。\n非擇而取之，\n不得已也。\n苟為善，\n後世子孫必有王者矣。\n\n君子創業垂統，\n為可繼也。\n若夫成功，\n則天也。\n君如彼何哉？\n強為善而已矣。」\n2.15滕文公問曰：\n「滕、小國也；\n竭力以事大國，\n則不得免焉，\n如之何則可？」\n孟子對曰：\n「昔者大王居邠，\n狄人侵之。\n事之以皮幣，\n不得免焉；\n事之以犬馬，\n不得免焉；\n事之以珠玉，\n不得免焉。\n\n乃屬其耆老而告之曰：\n『狄人之所欲者，吾土地也。\n吾聞之也：\n君子不以其所以養人者害人。\n二三子何患乎無君？\n我將去之。』\n\n去邠，踰梁山，\n邑于岐山之下居焉。\n邠人曰：\n『仁人也，\n不可失也。』\n從之者如歸市。\n或曰：\n『世守也，\n非身之所能為也。\n效死勿去。』「君請擇於斯二者。」\n2.16魯平公將出，\n嬖人臧倉者請曰：\n「他日君出，\n則必命有司所之。\n今乘輿已駕矣，\n有司未知所之，\n敢請。」公曰：\n「將見孟子。」\n曰：\n「何哉，君所為輕身以先於匹夫者？\n以為賢乎？\n禮義由賢者出；\n而孟子之後喪踰前喪。\n君無見焉！」公曰：\n「諾。」\n樂正子入見，曰：\n「君奚為不見孟軻也？」曰：\n「或告寡人曰：\n『孟子之後喪踰前喪』，\n是以不往見也。」\n曰：\n「何哉，君所謂踰者？\n前以士，後以大夫；\n前以三鼎，而後以五鼎與？」曰：\n「否；\n謂棺椁衣衾之美也。」曰：\n「非所謂踰也，\n貧富不同也。」\n樂正子見孟子，曰：\n「克告於君，\n君為來見也。\n嬖人有臧倉者沮君，\n君是以不果來也。」\n曰：\n「行，或使之；\n止，或尼之。\n行止，非人所能也。\n吾之不遇魯侯，\n天也。\n臧氏之子\n焉能使予不遇哉？」\n\n"}
{"id": "KR1h0001_003", "series": "KR1h0001", "text": "\n\n3.1公孫丑問曰：\n「夫子當路於齊，\n管仲、晏子之功，可復許乎？」孟子曰：\n「子誠齊人也，\n知管仲、晏子而已矣。\n\n或問乎曾西曰：\n『吾子與子路孰賢？』\n曾西蹴然曰：\n『吾先子之所畏也。』\n曰：\n『然則吾子與管仲孰賢？』\n\n曾西艴然不悅，曰：\n『爾何曾比予於管仲？\n管仲得君如彼其專也，\n行乎國政如彼其久也，\n功烈如彼其卑也；\n爾何曾比予於是？』」\n\n曰：\n「管仲，曾西之所不為也，\n而子為我願之乎？」\n曰：\n「管仲以其君霸，\n晏子以其君顯。\n管仲、晏子猶不足為與？」曰：\n「以齊王，\n由反手也。」\n曰：\n「若是，\n則弟子之惑滋甚。\n且以文王之德，\n百年而後崩，\n猶未洽於天下；\n武王、周公繼之，\n然後大行。\n今言王若易然，\n則文王不足法與？」\n曰：\n「文王何可當也？\n由湯至於武丁，\n賢聖之君六七作，\n天下歸殷久矣，\n久則難變也。\n武丁朝諸侯，\n有天下，猶運之掌也。\n\n紂之去武丁未久也，\n其故家遺俗，流風善政，猶有存者；\n又有微子、微仲、王子比干、箕子、膠鬲，\n皆賢人也，\n相與輔相之，\n故久而後失之也。\n\n尺地，莫非其有也；\n一民，莫非其臣也；\n然而文王猶方百里起，\n是以難也。\n\n齊人有言曰：\n『雖有智慧，\n不如乘勢；\n雖有鎡基，\n不如待時。』\n\n今時則易然也：\n夏后、殷、周之盛，\n地未有過千里者也，\n而齊有其地矣；\n雞鳴狗吠相聞，\n而達乎四境，\n而齊有其民矣。\n\n地不改辟矣，\n民不改聚矣，\n行仁政而王，\n莫之能禦也。\n\n且王者之不作，\n未有䟽於此時者也；\n民之憔悴於虐政，\n未有甚於此時者也。\n飢者易為食，\n渴者易為飲。\n\n孔子曰：\n『德之流行，\n速於置郵而傳命。』\n\n當今之時，\n萬乘之國行仁政，\n民之悅之，\n猶解倒懸也。\n故事半古之人，\n功必倍之，\n惟此時為然。」\n3.2公孫丑問曰：\n「夫子加齊之卿相，\n得行道焉，\n雖由此、霸王不異矣。\n如此，則動心否乎？」孟子曰：\n「否；\n我四十不動心。」\n曰：\n「若是，\n則夫子過孟賁遠矣。」曰：\n「是不難，\n告子先我不動心。」曰：\n「不動心有道乎？」曰：\n「有。\n\n北宮黝之養勇也；\n不膚橈，\n不目逃，\n思以一豪挫於人，\n若撻之於市朝；\n\n不受於褐寬博，\n亦不受於萬乘之君；\n視刺萬乘之君，\n若刺褐夫；\n無嚴諸侯，\n惡聲至，\n必反之。\n\n孟施舍之所養勇也，\n曰：\n『視不勝猶勝也；\n量敵而後進，\n慮勝而後會，\n是畏三軍者也。\n舍豈能為必勝哉？\n能無懼而已矣。』\n\n孟施舍似曾子，\n北宮黝似子夏。\n夫二子之勇，\n未知其孰賢，\n然而孟施舍守約也。\n\n昔者曾子謂子襄曰：\n『子好勇乎？\n吾嘗聞大勇於夫子矣：\n自反而不縮，\n雖褐寬博，\n吾必惴焉；\n自反而縮，\n雖千萬人，吾往矣。』\n孟施舍之守氣，\n又不如曾子之守約也。」\n曰：\n「敢問\n夫子之不動心與告子之不動心，\n可得聞與？」\n「告子曰：\n『不得於言，\n勿求於心；\n不得於心，\n勿求於氣。』\n不得於心，\n勿求於氣，\n可；\n不得於言，\n勿求於心，\n不可。\n\n夫志、氣之帥也，\n氣、體之充也。\n夫志至焉，\n氣次焉；\n故曰：\n『持其志，\n無暴其氣。』」\n「既曰：『志至焉，\n氣次焉。』\n又曰：\n『持其志、\n無暴其氣』者\n何也？」\n曰：\n「志壹則動氣，\n氣壹則動志也，\n今夫蹶者趨者，\n是氣也，\n而反動其心。」\n「敢問夫子惡乎長？」曰：\n「我知言，\n我善養吾浩然之氣。」「敢問何謂浩然之氣？」曰：\n「難言也。\n其為氣也，\n至大至剛，\n以直養而無害，\n則塞于天地之間。\n\n其為氣也，\n配義與道；\n無是，餒也。\n是集義所生者，\n非義襲而取之也。\n行有不慊於心，\n則餒矣。」\n我故曰：\n「告子未嘗知義，\n以其外之也。\n\n必有事焉，\n而勿正\n心，\n勿忘，\n勿助長也。\n無若宋人然：\n\n宋人有閔其苗之不長而揠之者，\n芒芒然歸，\n謂其人曰：\n『今日病矣！\n予助苗長矣！』\n其子趨而往視之，\n苗則槁矣。」\n\n天下之不助苗長者寡矣。\n以為無益而舍之者，\n不耘苗者也；\n助之長者，\n揠苗者也，\n非徒無益，\n而又害之。\n\n「何謂知言？」曰：\n「詖辭知其所蔽，\n淫辭知其所陷，\n邪辭知其所離，\n遁辭知其所窮。\n\n生於其心，\n害於其政；\n發於其政，\n害於其事。\n聖人復起，\n必從吾言矣。」\n「宰我、子貢善為說辭；\n冉牛、\n閔子、顏淵善言德行。\n孔子兼之，\n曰：\n『我於辭命，\n則不能也。』\n然則夫子既聖矣乎？」\n曰：\n「惡！\n是何言也？\n昔者子貢問於孔子曰：\n『夫子聖矣乎？』\n孔子曰：\n『聖則吾不能，\n我學不厭而教不倦也。』\n\n子貢曰：\n『學不厭，\n智也；\n教不倦，\n仁也。\n仁且智，\n夫子既聖矣。』夫聖、\n孔子不居，\n是何言也？」\n「昔者竊聞之：\n子夏、子游、子張\n皆有聖人之一體，\n冉牛、閔子、顏淵\n則具體而微，\n敢問所安。」曰：\n「姑舍是。」\n曰：\n「伯夷、伊尹何如？」曰：\n「不同道。\n非其君不事，\n非其民不使；\n治則進，\n亂則退，\n伯夷也。\n\n何事非君，\n何使非民；\n治亦進，\n亂亦進，\n伊尹也。\n可以仕則仕，\n可以止則止，\n可以久則久，\n可以速則速，\n孔子也。\n\n皆古聖人也，\n吾未能有行焉；\n乃所願，\n則學孔子也。」\n「伯夷、伊尹於孔子，\n若是班乎？」曰：\n「否；\n自有生民以來，\n未有孔子也。」「然則有同與？」曰：\n「有。\n\n得百里之地而君之，\n皆能以朝諸侯，有天下；\n行一不義，\n殺一不辜，\n而得天下，\n皆不為也。\n是則同。」\n曰：\n「敢問其所以異。」曰：\n「宰我、子貢、有若，\n智足以知聖人，\n汙不至阿其所好。\n宰我曰：\n「以予觀於夫子，\n賢於堯、舜遠矣。」\n\n子貢曰：\n「見其禮而知其政，\n聞其樂而知其德，\n由百世之後，\n等百世之王，\n莫之能違也。\n自生民以來，\n未有夫子也。」\n\n有若曰：\n『豈惟民哉？\n麒麟之於走獸，\n鳳凰之於飛鳥，\n泰山之於丘垤，\n河海之於行潦，\n類也。\n聖人之於民，\n亦類也。\n\n出於其類，\n拔乎其萃，\n自生民以來，\n未有盛於孔子也。』」\n3.3孟子曰：\n「以力假仁者霸，\n霸必有大國；\n以德行仁者王，\n王不待大，\n湯以七十里，\n文王以百里。\n\n「以力服人者，\n非心服也，\n力不贍也；\n以德服人者，\n中心悅而誠服也，\n如七十子之服孔子也。\n\n《詩》云：\n『自西自東，\n自南自北，\n無思不服。』\n此之謂也。」\n3.4孟子曰：\n「仁則榮，\n不仁則辱；\n今惡辱而居不仁，\n是猶惡濕而居下也。\n如惡之，\n莫如貴德而尊士，\n賢者在位，\n能者在職；\n\n國家閒暇，\n及是時，明其政刑。\n雖大國，\n必畏之矣。\n\n《詩》云：\n『迨天之未陰雨，\n徹彼桑土，\n綢繆牖戶。\n今此下民，\n或敢侮予？』\n\n孔子曰：\n「為此詩者，\n其知道乎！\n能治其國家，\n誰敢侮之？\n\n今國家閒暇，\n及是時，般樂怠敖，\n是自求禍也。\n禍福無不自己求之者。\n\n《詩》云：\n『永言配命，\n自求多福。』\n《太甲》曰：\n『天作孽，\n猶可違；\n自作孽，\n不可活。』\n此之謂也。」\n3.5孟子曰：\n「尊賢使能，\n俊傑在位，\n則天下之士皆悅而願立於其朝矣；\n市、廛而不征，\n法而不廛，\n則天下之商皆悅而願藏於其市矣；\n\n關、譏而不征，\n則天下之旅皆悅而願出於其路矣；\n耕者助而不稅，\n則天下之農皆悅而願耕於其野矣；\n\n廛、無夫里之布，\n則天下之民皆悅而願為之氓矣。\n\n信能行此五者，\n則鄰國之民仰之若父母矣。\n率其子弟，攻其父母，\n自生民以來未有能濟者也。\n如此，\n則無敵於天下。\n無敵於天下者，天吏也。\n然而不王者，\n未之有也。」\n3.6孟子曰：\n「人皆有不忍人之心。\n先王有不忍人之心，\n斯有不忍人之政矣。\n以不忍人之心，\n行不忍人之政，\n治天下可運之掌上。\n\n所以謂人皆有不忍人之心者，\n今人乍見孺子將入於井，\n皆有怵惕惻隱之心，\n非所以內交於孺子之父母也，\n非所以要譽於鄉黨朋友也，\n非惡其聲而然也。\n\n由是觀之，\n無惻隱之心，\n非人也；\n無羞惡之心，\n非人也；\n無辭讓之心，\n非人也；\n無是非之心，\n非人也。\n\n惻隱之心，仁之端也；\n羞惡之心，義之端也；\n辭讓之心，禮之端也；\n是非之心，智之端也。\n\n人之有是四端也，\n猶其有四體也。\n有是四端而自謂不能者，\n自賊者也；\n謂其君不能者，\n賊其君者也。\n凡有四端於我者，\n知皆擴而充之矣，\n\n若火之始然，\n泉之始達。\n苟能充之，\n足以保四海；\n苟不充之，\n不足以事父母。」\n3.7孟子曰：\n「矢人豈不仁於函人哉？\n矢人惟恐不傷人，\n函人惟恐傷人。\n巫匠亦然。\n故術不可不慎也。\n\n孔子曰：\n『里仁為美。\n擇不處仁，\n焉得智？』\n夫仁、天之尊爵也，\n人之安宅也。\n莫之禦而不仁，\n是不智也。\n\n不仁、不智，\n無禮、無義，\n人役也。\n人役而恥為役，\n由弓人而恥為弓，\n矢人而恥為矢也。\n如恥之，\n莫如為仁。\n\n仁者如射：\n射者正己而後發；\n發而不中，\n不怨勝己者，\n反求諸己而已矣。」\n3.8孟子曰：\n「子路，\n人告之以有過，則喜。\n禹聞善言，則拜。\n大舜有大焉，\n善與人同，\n舍己從人，\n樂取於人以為善。\n\n自耕稼、陶、漁\n以至為帝，\n無非取於人者。\n取諸人以為善，\n是與人為善者也。\n故君子莫大乎與人為善。」\n3.9孟子曰：\n「伯夷，非其君，不事；\n非其友，不友。\n不立於惡人之朝，\n不與惡人言；\n立於惡人之朝，\n與惡人言，\n如以朝衣朝冠坐於塗炭。\n\n推惡惡之心，\n思與鄉人立，\n其冠不正，\n望望然去之，\n若將浼焉。\n是故諸侯雖有善其辭命而至者，\n不受也。\n不受也者，\n是亦不屑就已。\n\n柳下惠不羞污君，\n不卑小官；\n進不隱賢，\n必以其道；\n遺佚而不怨，\n阨窮而不憫。\n故曰：\n『爾為爾，\n我為我，\n雖袒裼裸裎於我側，\n爾焉能浼我哉？』\n\n故由由然與之偕\n而不自失焉，\n援而止之而止。\n援而止之而止者，\n是亦不屑去已。」\n孟子曰：\n「伯夷隘，\n柳下惠不恭。\n隘與不恭，\n君子不由也。」\n\n"}
{"id": "KR1h0001_004", "series": "KR1h0001", "text": "\n\n4.1孟子曰：\n「天時不如地利，\n地利不如人和。\n三里之城，\n七里之郭，\n環而攻之而不勝。\n夫環而攻之，\n必有得天時者矣；\n然而不勝者，\n是天時不如地利也。\n\n城非不高也，\n池非不深也，\n兵革非不堅利也，\n米粟非不多也；\n委而去之，\n是地利不如人和也。\n\n故曰：\n域民不以封疆之界，\n固國不以山谿之險，\n威天下不以兵革之利。\n\n得道者多助，\n失道者寡助。\n寡助之至，\n親戚畔之；\n多助之至，\n天下順之。\n以天下之所順，\n攻親戚之所畔；\n故君子有不戰，\n戰必勝矣。」\n4.2孟子將朝王，\n王使人來曰：\n「寡人如就見者也，\n有寒疾，\n不可以風。\n朝，將視朝，\n不識可使寡人得見乎？」對曰：\n「不幸而有疾，\n不能造朝。」\n明日，出弔於東郭氏。\n公孫丑曰：\n「昔者辭以病，\n今日弔，\n或者不可乎？」曰：\n「昔者疾，\n今日愈，\n如之何不弔？」\n王使人問疾，\n醫來。\n孟仲子對曰：\n「昔者有王命，\n有采薪之憂，\n不能造朝。\n今病小愈，\n趨造於朝，\n我不識能至否乎？」\n使數人要於路，曰：\n「請必無歸，\n而造於朝！」不得已而之景丑氏宿焉。\n\n景子曰：\n「內則父子，\n外則君臣，\n人之大倫也。\n父子主恩，\n君臣主敬。\n丑見王之敬子也，\n未見所以敬王也。」\n曰：\n「惡！是何言也！\n齊人無以仁義與王言者，\n豈以仁義為不美也？\n其心曰：\n『是何足與言仁義也』云爾，\n則不敬莫大乎是。\n我非堯舜之道不敢以陳於王前，\n故齊人莫如我敬王也。」\n景子曰：\n「否；\n非此之謂也。\n禮曰：\n『父召，無諾；\n君命召，不俟駕。』\n固將朝也，\n聞王命而遂不果，\n宜與夫禮若不相似然。」\n曰：\n「豈謂是與？\n曾子曰：\n『晉楚之富，不可及也；\n彼以其富，\n我以吾仁；\n彼以其爵，\n我以吾義，\n吾何慊乎哉？』\n\n夫豈不義\n而曾子言之？\n是或一道也。\n天下有達尊三：\n爵一，\n齒一，\n德一。\n朝廷莫如爵，\n鄉黨莫如齒，\n輔世長民莫如德。\n\n惡得有其一以慢其二哉？\n故將大有為之君，\n必有所不召之臣；\n欲有謀焉，則就之。\n其尊德樂道，不如是，\n不足以有為也。\n\n故湯之於伊尹，\n學焉而後臣之，\n故不勞而王；\n桓公之於管仲，\n學焉而後臣之，\n故不勞而霸。\n\n今天下地醜德齊，\n莫能相尚，\n無他，\n好臣其所教，\n而不好臣其所受教。\n\n湯之於伊尹，\n桓公之於管仲，\n則不敢召。\n管仲且猶不可召，\n而況不為管仲者乎？」\n4.3陳臻問曰：\n「前日於齊，\n王餽兼金一百而不受；\n於宋，\n餽七十鎰而受；\n於薛，\n餽五十鎰而受。\n\n前日之不受、是，\n則今日之受、非也；\n今日之受、是，\n則前日之不受、非也。\n夫子必居一於此矣。」\n孟子曰：\n「皆是也。\n當在宋也，\n予將有遠行，\n行者必以贐；\n辭曰：\n『餽贐。』\n予何為不受？\n\n當在薛也，\n予有戒心；\n辭曰：\n『聞戒，\n故為兵餽之。』\n予何為不受？\n\n若於齊，\n則未有處也。\n無處而餽之，\n是貨之也。\n焉有君子而可以貨取乎？」\n4.4孟子之平陸，\n謂其大夫曰：\n「子之持戟之士，\n一日而三失伍，\n則去之否乎？」\n曰：\n「不待三。」「然則子之失伍也亦多矣。\n凶年饑歲，\n子之民，老羸轉於溝壑，\n壯者散而之四方者，\n幾千人矣。」\n曰：\n「此非距心之所得為也。」曰：\n「今有受人之牛羊\n而為之牧之者，\n則必為之求牧與芻矣。\n求牧與芻而不得，\n則反諸其人乎？\n抑亦立而視其死與？」曰：\n「此則距心之罪也。」\n他日，見於王曰：\n「王之為都者，\n臣知五人焉。\n知其罪者，\n惟孔距心。」\n為王誦之。\n王曰：\n「此則寡人之罪也。」\n4.5孟子謂蚔鼃曰：\n「子之辭靈丘\n而請士師，\n似也，\n為其可以言也。\n今既數月矣，\n未可以言與？」蚔鼃諫於王而不用，\n致為臣而去。\n\n齊人曰：\n「所以為蚔\n鼃則善矣；\n所以自為，\n則吾不知也。」公都子以告。\n\n曰：\n「吾聞之也：\n有官守者，\n不得其職則去；\n有言責者，\n不得其言則去。\n我無官守，\n我無言責也，\n則吾進退，\n豈不綽綽然有餘裕哉？」\n4.6孟子為卿於齊，\n出弔於滕，\n王使蓋大夫王驩為輔行。\n王驩朝暮見，\n反齊滕之路，\n未嘗與之言行事也。\n\n公孫丑曰：\n「齊卿之位，\n不為小矣；\n齊滕之路，\n不為近矣，\n反之\n而未嘗與言行事，\n何也？」\n曰：\n「夫既或治之，\n予何言哉？」\n4.7孟子自齊葬於魯，\n反於齊，\n止於嬴。\n充虞請曰：\n「前日不知虞之不肖，\n使虞敦匠事。\n嚴，\n虞不敢請。\n今願竊有請也：\n木若以美然。」\n曰：\n「古者棺椁無度，\n中古棺七寸，\n椁稱之。\n自天子達於庶人，\n非直為觀美也，\n然後盡於人心。\n\n不得，\n不可以為悅；\n無財，\n不可以為悅。\n得之為有財，\n古之人皆用之，\n吾何為獨不然？\n\n且比化者\n無使土親膚，\n於人心獨無恔乎？\n吾聞之：\n君子不以天下儉其親。」\n4.8沈同以其私問曰：\n「燕可伐與？」孟子曰：\n「可；\n子噲不得與人燕，\n子之不得受燕於子噲。\n\n有仕於此，\n而子悅之，\n不告於王\n而私與之吾子之祿爵；\n夫士也，\n亦無王命而私受之於子，\n則可乎？\n何以異於是？」\n齊人伐燕。\n或問曰：\n「勸齊伐燕，\n有諸？」曰：\n「未也；\n沈同問『燕可伐與』，\n吾應之曰：\n『可』，\n彼然而伐之也。\n\n彼如曰：『孰可以伐之？』\n則將應之曰：\n『為天吏，\n則可以伐之。』\n\n今有殺人者，\n或問之曰：\n『人可殺與』？\n則將應之曰：『可。』\n彼如曰：\n『孰可以殺之？』\n則將應之曰：\n『為士師，\n則可以殺之。』\n今以燕伐燕，\n何為勸之哉？」\n4.9燕人畔。\n王曰：\n「吾甚慚於孟子。」陳賈曰：\n「王無患焉。\n王自以為與周公\n孰仁且智？」王曰：\n「惡！\n是何言也！」\n曰：\n「周公使管叔監殷，\n管叔以殷畔；\n知而使之，\n是不仁也；\n不知而使之，\n是不智也。\n仁、智，\n周公未之盡也，\n而況於王乎？\n賈請見而解之。」\n見孟子，問曰：\n「周公何人也？」曰：\n「古聖人也。」曰：\n「使管叔監殷，\n管叔以殷畔也，有諸？」曰：\n「然。」\n曰：\n「周公知其將畔\n而使之與？」曰：\n「不知也。」「然則聖人且有過與？」曰：\n「周公，弟也；\n管叔，兄也。\n周公之過，\n不亦宜乎？\n\n且古之君子，\n過則改之；\n今之君子，\n過則順之。\n古之君子，\n其過也，如日月之食，\n民皆見之；\n及其更也，\n民皆仰之。\n\n今之君子，\n豈徒順之，\n又從為之辭。」\n4.10孟子致為臣而歸。\n王就見孟子，\n曰：\n「前日願見而不可得，\n得侍同朝，甚喜；\n今又棄寡人而歸，\n不識可以繼此而得見乎？」對曰：\n「不敢請耳，\n固所願也。」\n他日，王謂時子曰：\n「我欲中國而授孟子室，\n養弟子以萬鍾，\n使諸大夫國人皆有所矜式。\n子盍為我言之！」時子因陳子而以告孟子，\n陳子以時子之言告孟子。\n\n孟子曰：\n「然；\n夫時子惡知其不可也？\n如使予欲富，\n辭十萬而受萬，\n是為欲富乎？\n\n季孫曰：\n『異哉\n子叔疑！\n使己為政，\n不用，\n則亦已矣，\n又使其子弟為卿。\n人亦孰不欲富貴？\n而獨於富貴之中\n有私龍斷焉。』\n\n古之為市也，\n以其所有\n易其所無者，\n有司者治之耳。\n有賤丈夫焉，\n必求龍斷而登之，\n以左右望，\n而罔市利。\n\n人皆以為賤，\n故從而征之。\n征商\n自此賤丈夫始矣。」\n4.11孟子去齊，\n宿於晝。\n有欲為王留行者，\n坐而言。\n不應，\n隱几而臥。\n客不悅曰：\n「弟子齊宿而後敢言，\n夫子臥而不聽，\n請勿復敢見矣。」\n曰：\n「坐！\n我明語子。\n昔者魯繆公\n無人乎子思之側，\n則不能安子思；\n泄柳、申詳\n無人乎繆公之側，\n則不能安其身。\n\n子為長者慮，\n而不及子思；\n子絕長者乎？\n長者絕子乎？」\n4.12孟子去齊。\n尹士語人曰：\n「不識王之不可以為湯武，\n則是不明也；\n識其不可，\n然且至，\n則是干澤也。\n\n千里而見王，\n不遇故去，\n三宿而後出晝，\n是何濡滯也？\n士則茲不悅。」\n高子以告。\n曰：\n「夫尹士惡知予哉？\n千里而見王，\n是予所欲也；\n不遇故去，\n豈予所欲哉？\n予不得已也。\n予三宿而出晝，\n於予心猶以為速，\n\n王庶幾改之！\n王如改諸，\n則必反予。\n夫出晝，\n而王不予追也，\n予然後浩然有歸志。\n\n予雖然，\n豈舍王哉！\n王由足用為善；\n王如用予，\n則豈徒齊民安，\n天下之民舉安。\n\n王庶幾改之！\n予日望之！\n予豈若是小丈夫然哉？\n諫於其君而不受，\n則怒，\n悻悻然見於其面，\n去則窮日之力而後宿哉？」尹士聞之，\n曰：\n「士誠小人也。」\n4.13孟子去齊，\n充虞路問曰：\n「夫子若有不豫色然。\n前日虞聞諸夫子曰：\n『君子不怨天，\n不尤人。』」\n曰：\n「彼一時，\n此一時也。\n五百年必有王者興，\n其間必有名世者。\n由周而來，\n七百有餘歲矣。\n以其數，則過矣；\n以其時考之，則可矣。\n\n夫天\n未欲平治天下也；\n如欲平治天下，\n當今之世，\n舍我其誰也？\n吾何為不豫哉？」\n4.14孟子去齊，居休。\n公孫丑問曰：\n「仕而不受祿，\n古之道乎？」曰：\n「非也；\n\n於崇，\n吾得見王，\n退而有去志，\n不欲變，\n故不受也。\n繼而有師命，\n不可以請。\n久於齊，\n非我志也。」\n\n"}
{"id": "KR1h0001_005", "series": "KR1h0001", "text": "\n\n5.1滕文公為世子，\n將之楚，\n過宋而見孟子。\n孟子道性善，\n言必稱堯舜。\n世子自楚反，\n復見孟子。\n\n孟子曰：\n「世子疑吾言乎？\n夫道一而已矣。\n\n成覵謂齊景公曰：\n『彼、丈夫也，\n我、丈夫也；\n吾何畏彼哉？』\n顏淵曰：\n『舜、何人也？\n予、何人也？\n有為者亦若是。』\n\n公明儀曰：\n『文王、我師也；\n周公豈欺我哉？』\n今滕，絕長補短，\n將五十里也，\n猶可以為善（國）。\n《書》曰：\n『若藥不瞑眩，\n厥疾不瘳。』」\n5.2滕定公薨，\n世子謂然友曰：\n「昔者孟子嘗與我言於宋，\n於心終不忘。\n今也不幸至於大故，\n吾欲使子問於孟子，\n然後行事。」\n然友之鄒\n問於孟子。\n孟子曰：\n「不亦善乎！\n親喪，固所自盡也。\n\n曾子曰：\n『生、\n事之以禮，\n死、\n葬之以禮，\n祭之以禮，\n可謂孝矣。』\n\n諸侯之禮，\n吾未之學也；\n雖然，\n吾嘗聞之矣。\n三年之喪，\n齋疏之服，\nzhan飦粥之食，\n自天子達於庶人，\n三代共之。」\n然友反命，\n定為三年之喪。\n父兄百官皆不欲也，\n故曰：\n「吾宗國魯先君莫之行，\n吾先君亦莫之行也，\n至於子之身而反之，\n不可。\n\n且《志》曰：\n『喪祭從先祖。』\n曰：\n『吾有所受之也。』\n謂然友曰：\n「吾他日未嘗學問，\n好馳馬試劍。\n今也父兄百官不我足也，\n恐其不能盡於大事，\n子為我問孟子！」\n然友復之鄒\n問孟子。\n孟子曰：\n「然；\n不可以他求者也。\n\n孔子曰：\n『君薨，\n聽於冢宰，\n歠粥，\n面深墨，\n即位而哭，\n百官有司\n莫敢不哀，\n先之也。』\n\n上有好者，\n下必有甚焉者矣。\n君子之德，\n風也；\n小人之德，\n草也。\n草上之風，必偃。\n是在世子。」\n然友反命。\n世子曰：\n「然；\n是誠在我。」\n五月居廬，\n未有命戒。\n百官族人\n可，\n謂曰知。\n及至葬，\n四方來觀之，\n顏色之戚，\n哭泣之哀，\n弔者大悅。\n\n5.3滕文公問為國。\n孟子曰：\n「民事不可緩也。」\n《詩》云：\n『晝爾于茅，\n宵爾索綯；\n亟其乘屋，\n其始播百穀。』\n\n民之為道也，\n有恆產者有恆心，\n無恆產者無恆心。\n苟無恆心，\n放僻邪侈，\n無不為已。\n及陷乎罪，\n然後從而刑之，\n是罔民也。\n焉有仁人在位\n罔民而可為也？\n\n是故賢君必恭儉禮下，\n取於民有制。\n陽虎曰：\n『為富不仁矣，\n為仁不富矣。』夏后氏五十而貢，\n殷人七十而助，\n周人百畝而徹，\n其實皆什一也。\n\n徹者、\n徹也；\n助者、\n藉也。\n龍子曰：\n『治地莫善於助，\n莫不善於貢。』\n貢者，\n挍數歲之中以為常。\n\n樂歲，\n粒米狼戾，\n多取之而不為虐，\n則寡取之；\n凶年，\n糞其田而不足，\n則必取盈焉。\n\n為民父母，\n使民盻盻然，\n將終歲勤動，\n不得以養其父母，\n又稱貸而益之，\n使老稚轉乎溝壑，\n惡在其為民父母也？\n夫世祿，\n滕固行之矣。\n\n《詩》云：\n『雨我公田，\n遂及我私。』\n惟助為有公田。\n由此觀之，\n雖周亦助也。\n\n設為庠序學校以教之。\n庠者、養也，\n校者、教也，\n序者、射也。\n夏曰校，\n殷曰序，\n周曰庠；\n學則三代共之，\n皆所以明人倫也。\n\n人倫明於上，\n小民親於下。\n有王者起，\n必來取法，\n是為王者師也。\n\n「《詩》云：\n『周雖舊邦，\n其命惟新。』\n文王之謂也。\n子力行之，\n亦以新子之國！」\n使畢戰問井地。\n孟子曰：\n「子之君將行仁政，\n選擇而使子，\n子必勉之！」\n夫仁政，必自經界始。\n經界不正，\n井地不鈞，\n穀祿不平，\n\n是故暴君汙吏必慢其經界。\n經界既正，\n分田制祿\n可坐而定也。\n\n「夫滕，壤地褊小，\n將為君子焉，\n將為野人焉。\n無君子，莫治野人；\n無野人，莫養君子。\n請野\n九一而助，\n國中\n什一使自賦。\n\n卿以下必有圭田，\n圭田五十畝；\n餘夫二十五畝。\n死徙無出鄉，\n鄉田同井，\n出入相友，\n守望相助，\n疾病相扶持，\n則百姓親睦。\n\n方里而井，\n井九百畝，\n其中為公田。\n八家皆私百畝，\n同養公田；\n公事畢，\n然後敢治私事，\n所以別野人也。\n此其大略也；\n若夫潤澤之，\n則在君與子矣。」\n5.4有為神農之言者許行，\n自楚之滕，\n踵門而告文公曰：\n「遠方之人\n聞君行仁政，\n願受一廛而為氓。」\n文公與之處。\n其徒數十人，\n皆衣褐，\n捆屨，織席以為食。\n陳良之徒陳相與其弟辛\n負耒耜而自宋之滕，\n\n曰：\n「聞君行聖人之政，\n是亦聖人也，\n願為聖人氓。」陳相見許行而大悅，\n盡棄其學而學焉。\n\n陳相見孟子，\n道許行之言曰：\n「滕君則誠賢君也；\n雖然，\n未聞道也。\n賢者與民並耕而食，\n饔飧而治。\n今也滕有倉廩府庫，\n則是厲民而以自養也，\n惡得賢？」\n孟子曰：\n「許子必種粟而後食乎？」曰：\n「然。」「許子必織布然後衣乎？」曰：\n「否；\n許子衣褐。」「許子冠乎？」曰：\n「冠。」\n曰：\n「奚冠？」曰：\n「冠素。」曰：\n「自織之與？」曰：\n「否；\n以粟易之。」\n曰：\n「許子奚為不自織？」曰：\n「害於耕。」曰：\n「許子以釜甑爨，\n以鐵耕乎？」曰：\n「然。」\n「自為之與？」曰：\n「否；\n以粟易之。」「以粟易械器者，\n不為厲陶冶；\n陶冶亦以械器易粟者，\n豈為厲農夫哉？\n\n且許子何不為陶冶，\n舍皆取諸其宮中而用之？\n何為紛紛然與百工交易？\n何許子之不憚煩？」曰：\n「百工之事\n固不可耕且為也。」\n「然則\n治天下獨可耕且為與？\n有大人之事，\n有小人之事。\n且一人之身，\n而百工之所為備，\n如必自為而後用之，\n是率天下而路也。\n\n故曰：\n『或勞心，\n或勞力；\n勞心者治人，\n勞力者治於人；\n治於人者食人，\n治人者食於人，\n天下之通義也。\n\n「當堯之時，\n天下猶未平，\n洪水橫流，\n氾濫於天下，\n草木暢茂，\n禽獸繁殖，\n五穀不登，\n禽獸偪人，\n獸蹄鳥迹之道\n交於中國。\n\n堯獨憂之，\n舉舜而敷治焉。\n舜使益掌火，\n益烈山澤而焚之，\n禽獸逃匿。\n禹疏九河，\n瀹濟漯而注諸海，\n決汝漢，\n排淮泗而注之江，\n然後中國可得而食也。\n\n當是時也，\n禹八年於外，\n三過其門而不入，\n雖欲耕，\n得乎？「后稷教民稼穡，\n樹藝五穀；\n五穀熟而民人育。\n\n人之有道也，\n飽食、煖衣、\n逸居而無教，\n則近於禽獸。\n\n聖人有憂之，\n使契為司徒，\n教以人倫，\n父子有親，\n君臣有義，\n夫婦有別，\n長幼有敘，\n朋友有信。\n\n放勳曰：\n『勞之來之，\n匡之直之，\n輔之翼之，\n使自得之，\n又從而振德之。』\n聖人之憂民如此，\n而暇耕乎？\n「堯以不得舜為己憂，\n舜以不得禹皋陶為己憂。\n夫以百畝之不易為己憂者，\n農夫也。\n分人以財謂之惠，\n教人以善謂之忠，\n為天下得人者謂之仁。\n是故以天下與人易，\n為天下得人難。\n\n孔子曰：\n『大哉\n堯之為君！\n惟天為大，\n惟堯則之，\n蕩蕩乎民無能名焉！\n君哉舜也！\n巍巍乎有天下而不與焉！』\n\n堯舜之治天下，\n豈無所用其心哉？\n亦不用於耕耳。\n「吾聞用夏變夷者，\n未聞變於夷者也。\n\n陳良、\n楚產也，\n悅周公、仲尼之道，\n北學於中國。\n北方之學者，\n未能或之先也。\n彼所謂豪傑之士也。\n子之兄弟\n事之數十年，\n師死而遂倍之！\n\n昔者孔子沒，\n三年之外，\n門人治任將歸，\n入揖於子貢，\n相嚮而哭，\n皆失聲，\n然後歸。\n子貢反，\n築室於場，\n獨居三年，\n然後歸。\n\n他日，子夏、子張、子游\n以有若似聖人，\n欲以所事孔子事之，\n強曾子。\n曾子曰：\n『不可；\n江漢以濯之，\n秋陽以暴之，\n皜皜乎不可尚已。』\n\n今也南蠻鴃舌之人，\n非先王之道，\n子倍子之師而學之，\n亦異於曾子矣。\n吾聞出於幽谷\n遷于喬木者，\n未聞下喬木而入于幽谷者。\n\n《魯頌》曰：\n『戎狄是膺，\n荊舒是懲。』\n周公方且膺之，\n子是之學，\n亦為不善變矣。」\n「從許子之道，\n則市賈不貳，\n國中無偽；\n雖使五尺之童適市，\n莫之或欺。\n\n布帛長短同，\n則賈相若；\n麻縷絲絮輕重同，\n則賈相若；\n五穀多寡同，\n則賈相若；\n屨大小同，\n則賈相若。」\n曰：\n「夫物之不齊，\n物之情也；\n或相倍蓰，\n或相什百，\n或相千萬。\n子比而同之，\n\n5.5墨者夷之\n因徐辟而求見孟子。\n孟子曰：\n「吾固願見，\n今吾尚病，\n病愈，\n我且往見，\n夷子不來！」\n他日，又求見孟子。\n孟子曰：\n「吾今則可以見矣。\n不直，則道不見；\n我且直之。\n吾聞夷子墨者，\n墨之治喪也，\n以薄為其道也；\n\n夷子思以易天下，\n豈以為非是而不貴也；\n然而夷子葬其親厚，\n則是以所賤事親也。」徐子以告夷子。\n\n夷子曰：\n「儒者之道\n古之人\n『若保赤子，\n此言何謂也？\n之則以為愛無差等，\n施由親始。」\n徐子以告孟子。\n孟子曰：\n「夫夷子信\n以為人之親其兄之子\n為若親其鄰之赤子乎？\n彼有取爾也。\n赤子匍匐將入井，\n非赤子之罪也。\n\n且天之生物也，\n使之一本，\n而夷子二本故也。\n蓋上世嘗有不葬其親者，\n其親死，\n則舉而委之於壑。\n\n他日過之，\n狐貍食之，\n蠅蚋姑嘬之。\n其顙有泚，\n睨而不視。\n夫泚也，\n非為人泚，\n中心達於面目，\n\n蓋歸反虆梩而掩之。\n掩之\n誠是也，\n則孝子仁人之掩其親，\n亦必有道矣。」徐子以告夷子。\n夷子憮然為間曰：\n「命之矣。」\n\n"}
{"id": "KR1h0001_006", "series": "KR1h0001", "text": "\n\n6.1陳代曰：\n「不見諸侯，\n宜若小然；\n今一見之，\n大則以王，\n小則以霸。\n且《志》曰：\n『枉尺而直尋，\n宜若可為也。』」\n孟子曰：\n「昔齊景公田，\n招虞人以旌，\n不至，\n將殺之。\n『志士不忘在溝壑，\n勇士不忘喪其元。\n\n孔子奚取焉？\n取非其招不往也。\n如不待其招而往\n何哉？\n\n且夫枉尺而直尋者，\n以利言也。\n如以利，\n則枉尋直尺而利，\n亦可為與？\n\n昔者趙簡子\n使王良與嬖奚乘，\n終日而不獲一禽。\n嬖奚反命曰：\n『天下之賤工也。』\n或以告王良。\n良曰：\n『請復之。』\n強而後可，\n一朝而獲十禽。\n\n嬖奚反命曰：\n『天下之良工也。』\n簡子曰：\n『我使掌與女乘。』\n謂王良。\n良不可，\n曰：\n「吾為之範\n我馳驅，\n終日不獲一；\n為之詭遇，\n一朝而獲十。\n\n《詩》云：\n『不失其馳，\n舍矢如破。』\n我不貫與小人乘，\n請辭。」\n\n御者且羞與射者比；\n比而得禽獸，\n雖若丘陵，\n弗為也。\n如枉道而從彼，\n何也？\n且子過矣：\n枉己者，\n未有能直人者也。」\n6.2景春曰：\n「公孫衍、張儀\n豈不誠大丈夫哉？\n一怒而諸侯懼，\n安居而天下熄。」\n孟子曰：\n「是焉得為大丈夫乎？\n子未學禮乎？\n丈夫之冠也，\n父命之；\n女子之嫁也，\n母命之，\n\n往送之門，\n戒之曰：\n『往之女家，\n必敬必戒，\n無違夫子！』\n以順為正者，\n妾婦之道也。\n\n居天下之廣居，\n立天下之正位，\n行天下之大道；\n得志，與民由之；\n不得志，\n獨行其道。\n富貴不能淫，\n貧賤不能移，\n威武不能屈，\n此之謂大丈夫。」\n6.3周霄問曰：\n「古之君子仕乎？」孟子曰：\n「仕。」《傳》曰：\n『孔子三月無君，\n則皇皇如也，\n出疆必載質。』\n\n公明儀曰：\n『古之人\n三月無君，\n則弔。』\n「三月無君則弔，\n不以急乎？」曰：\n「士之失位也，\n猶諸侯之失國家也。\n\n《禮》曰：\n『諸侯耕助\n以供粢盛；\n夫人蠶繅，\n以為衣服。\n犧牲不成，\n粢盛不絜，\n衣服不備，\n不敢以祭。\n惟士無田，\n則亦不祭。』\n\n牲殺器皿、衣服不備，\n不敢以祭，\n則不敢以宴，\n亦不足弔乎？」\n「出疆必載質，\n何也？」曰：\n「士之仕也，\n猶農夫之耕也；\n農夫豈為出疆\n舍其耒耜哉？」\n曰：\n「晉國亦仕國也，\n未嘗聞仕如此其急。\n仕如此其急也，\n君子之難仕，\n何也？」\n曰：\n「丈夫生而願為之有室，\n女子生而願為之有家；\n父母之心，\n人皆有之。\n不待父母之命、\n媒妁之言，\n鑽穴隙相窺，\n踰牆相從，\n則父母國人皆賤之。\n\n古之人未嘗不欲仕也，\n又惡不由其道。\n不由其道而往者，\n與鑽穴隙之類也。」\n6.4彭更問曰：\n「後車數十乘，\n從者數百人，\n以傳食於諸侯，\n不以泰乎？」\n孟子曰：\n「非其道，\n則一簞食不可受於人；\n如其道，\n則舜受堯之天下\n不以為泰，\n子以為泰乎？」\n曰：\n「否；\n士無事而食，\n不可也。」\n曰：\n「子不通功易事，\n以羨補不足，\n則農有餘粟，\n女有餘布；\n子如通之，\n則梓匠輪輿皆得食於子。\n\n於此有人焉，\n入則孝，\n出則悌，\n守先王之道，\n以待後之學者，\n而不得食於子；\n子何尊梓匠輪輿\n而輕為仁義者哉？」\n曰：\n「梓匠輪輿，\n其志將以求食也；\n君子之為道也，\n其志亦將以求食與？」\n曰：\n「子何以其志為哉？\n其有功於子，\n可食而食之矣。\n且子食志乎？\n食功乎？」曰：\n「食志。」\n曰：\n「有人於此，\n毀瓦畫墁，\n其志將以求食也，\n則子食之乎？」曰：\n「否。」曰：\n「然則子非食志也，\n食功也。」\n6.5萬章問曰：\n「宋、\n小國也；\n今將行王政，\n齊楚惡而伐之，\n則如之何？」\n孟子曰：\n「湯居亳，\n與葛為鄰，\n葛伯放而不祀。\n湯使人問之曰：\n『何為不祀？』\n曰：\n『無以供犧牲也。』\n\n湯使遺之牛羊。\n葛伯食之，\n又不以祀。\n湯又使人問之曰：\n『何為不祀？』\n曰：\n『無以供粢盛也。』\n\n湯使亳眾往為之耕，\n老弱饋食。\n葛伯率其民，\n要其有酒食黍稻者\n奪之，\n不授者\n殺之。\n有童子以黍肉餉，\n殺而奪之。\n\n《書》曰：\n『葛伯仇餉。』\n此之謂也。\n為其殺是童子而征之，\n四海之內皆曰：\n『非富天下也，\n為匹夫匹婦復讎也。』\n『湯始征，\n自葛載。』\n\n十一征而無敵於天下。\n東面而征，\n西夷怨；\n南面而征，\n北狄怨，\n曰：\n『奚為後我？』\n\n民之望之，\n若大旱之望雨也。\n歸市者弗止，\n芸者不變，\n誅其君，\n弔其民，\n如時雨降。\n民大悅。\n\n《書》曰：\n『徯我后，\n后來其無罰！』\n『有攸不惟臣，\n東征，\n綏厥士女，\n匪厥玄黃，\n紹我周王見休，\n惟臣附于大邑周。』\n\n其君子實玄黃于匪\n以迎其君子，\n其小人簞食壺漿\n以迎其小人；\n救民於水火之中，\n取其殘而已矣。\n\n《大誓》曰：\n『我武惟揚，\n侵于之疆，\n則取于殘，\n殺伐用張，\n于湯有光。』\n\n不行王政云爾；\n苟行王政，\n四海之內皆舉首\n而望之，\n欲以為君；\n齊楚雖大，\n何畏焉？」\n6.6孟子謂戴不勝曰：\n「子欲子之王之善與？\n我明告子。\n有楚大夫於此，\n欲其子之齊語也，\n則使齊人傅諸？\n使楚人傅諸？」曰：\n「使齊人傅之。」\n曰：\n「一齊人傅之，\n眾楚人咻之，\n雖日撻而求其齊也，\n不可得矣；\n引而置之莊嶽之間數年，\n雖日撻而求其楚，\n亦不可得矣。\n\n子謂薛居州\n善士也，\n使之居於王所。\n在於王所者，\n長幼卑尊皆薛居州也，\n王誰與為不善？\n在王所者，\n長幼卑尊皆非薛居州也，\n王誰與為善？\n一薛居州，\n獨如宋王何？」\n6.7公孫丑問曰：\n「不見諸侯\n何義？」孟子曰：\n「古者不為臣不見。\n段干木踰垣而辟之，\n泄柳閉門而不納，\n是皆已甚；\n迫，\n斯可以見矣。\n\n陽貨欲見孔子\n而惡無禮，\n大夫有賜於士，\n不得受於其家，\n則往拜其門。\n陽貨矙孔子之亡也\n而饋孔子蒸豚，\n孔子亦矙其亡也\n而往拜之。\n\n當是時，\n陽貨先，\n豈得不見？\n曾子曰：\n『脅肩諂笑，\n病于夏畦。』\n子路曰：\n『未同而言，\n觀其色\n赧赧然，\n非由之所知也。\n\n由是觀之，\n則君子之所養，\n可知已矣。』」\n6.8戴盈之曰：\n「什一，\n去關市之征，\n今茲未能，\n請輕之，\n以待來年，\n然後已，\n何如？」\n孟子曰：\n「今有人日攘其鄰之雞者，\n或告之曰：\n『是非君子之道。』\n曰：\n『請損之，\n月攘一雞，\n以待來年\n然後已。』\n如知其非義，\n斯速已矣，\n何待來年？」\n6.9公都子曰：\n「外人皆稱夫子好辯，\n敢問何也？」孟子曰：\n「予豈好辯哉？」\n予不得已也。\n\n天下之生久矣，\n一治一亂。\n當堯之時，\n水逆行，\n氾濫於中國，\n蛇龍居之，\n民無所定；\n下者為巢，\n上者為營窟。\n\n《書》曰：\n『洚水警余。』\n洚水者、洪水也。\n使禹治之。\n禹掘地而注之海，\n驅蛇龍而放之菹；\n水由地中行，\n江、淮、河、漢是也。\n險阻既遠，\n鳥獸之害人者消，\n然後人得平土而居之。\n\n「堯舜既沒，\n聖人之道衰，\n暴君代作，\n壞宮室以為汙池，\n民無所安息；\n棄田以為園囿，\n使民不得衣食。\n邪說暴行又作，\n園囿、汙池、沛澤多\n而禽獸至。\n\n及紂之身，\n天下又大亂。\n周公相武王\n誅紂，伐奄\n三年討其君，\n驅飛廉於海隅而戮之，\n滅國者五十，\n驅虎、豹、犀、象而遠之，\n天下大悅。\n\n《書》曰：\n『丕顯哉，文王謨！\n丕承哉，武王烈！\n佑啟我後人，\n咸以正無缺。』「世衰道微，\n邪說暴行有作，\n臣弒其君者有之，\n子弒其父者有之。\n\n孔子懼，\n作《春秋》。\n《春秋》、天子之事也；\n是故孔子曰：\n『知我者\n其惟《春秋》乎！\n罪我者\n其惟《春秋》乎！』聖王不作，\n諸侯放恣，\n處士橫議，\n\n楊朱、墨翟之言盈天下。\n天下之言\n不歸楊，則歸墨。\n楊氏為我，\n是無君也；\n墨氏兼愛，\n是無父也。\n無父無君，\n是禽獸也。\n\n公明儀曰：\n『庖有肥肉，\n廄有肥馬；\n民有飢色，\n野有餓莩，\n此率獸而食人也。』\n\n楊墨之道不息，\n孔子之道不著，\n是邪說誣民，\n充塞仁義也。\n仁義充塞，\n則率獸食人，\n人將相食。\n\n吾為此懼，\n閑先聖之道，\n距楊墨，放淫辭，\n邪說者不得作。\n作於其心，\n害於其事；\n作於其事，\n害於其政。\n聖人復起，\n不易吾言矣。\n\n「昔者禹抑洪水\n而天下平，\n周公兼夷狄，\n驅猛獸\n而百姓寧，\n孔子成《春秋》\n而亂臣賊子懼。\n\n《詩》云：\n『戎狄是膺，\n荊舒是懲，\n則莫我敢承。』\n無父無君，\n是周公所膺也。\n\n我亦欲正人心，\n息邪說，\n距詖行，\n放淫辭，\n以承三聖者；\n豈好辯哉？\n予不得已也。\n能言距楊墨者，\n聖人之徒也。」\n6.10匡章曰：\n「陳仲子豈不誠廉士哉？\n居於陵，\n三日不食，\n耳無聞，\n目無見也。\n井上有李，\n螬食實者過半矣，\n匍匐往，將食之；\n三咽，\n然後耳有聞，目有見。」\n孟子曰：\n「於齊國之士，\n吾必以仲子為巨擘焉。\n雖然，\n仲子惡能廉？\n充仲子之操，\n則蚓而後可者也。\n夫蚓、上食槁壤，\n下飲黃泉。\n\n仲子所居之室，\n伯夷之所築與？\n抑亦盜跖之所築與？\n所食之粟，\n伯夷之所樹與？\n抑亦盜跖之所樹與？\n是未可知也。」\n曰：\n「是何傷哉？\n彼身織屨，妻辟纑，\n以易之也。」曰：\n「仲子、\n齊之世家也；\n兄戴，\n蓋祿萬鍾；\n\n以兄之祿為不義之祿\n而不食也，\n以兄之室為不義之室\n而不居也，\n避兄離母，\n處於於陵。\n\n他日歸，\n則有饋其兄生鵝者，\n己頻顣曰：\n『惡用是鶂鶂者為哉？』\n他日，其母殺是鵝也，\n與之食之。\n其兄自外至，\n曰：\n『是鶂鶂之肉也。』\n出而哇之。\n\n以母則不食，\n以妻則食之；\n以兄之室則弗居，\n以於陵則居之，\n是尚為能\n充其類也乎？\n若仲子者，\n蚓而後充其操者也。」\n\n"}
{"id": "KR1h0001_007", "series": "KR1h0001", "text": "\n\n7.1孟子曰：\n「離婁之明、\n公輸子之巧，\n不以規矩，\n不能成方員；\n師曠之聰，\n不以六律，\n不能正五音；\n堯舜之道，\n不以仁政，\n不能平治天下。\n\n今有仁心仁聞\n而民不被其澤，\n不可法於後世者，\n不行先王之道也。\n故曰：\n『徒善不足以為政，\n徒法不能以自行。\n\n《詩》云，\n『不愆不忘，\n率由舊章。』\n遵先王之法而過者，\n未之有也。\n\n聖人既竭目力焉，\n繼之以規矩準繩，\n以為方員平直，\n不可勝用也；\n既竭耳力焉，\n繼之以六律正五音，\n不可勝用也；\n既竭心思焉，\n繼之以不忍人之政，\n而仁覆天下矣。\n\n故曰：\n為高必因丘陵，\n為下必因川澤；\n為政\n不因先王之道，\n可謂智乎？\n是以惟仁者宜在高位。\n不仁而在高位，\n是播其惡於眾也。\n\n上無道揆也，\n下無法守也，\n朝不信道，\n工不信度，\n君子犯義，\n小人犯刑，\n國之所存者\n幸也。\n\n故曰：\n城郭不完，\n兵甲不多，\n非國之災也；\n田野不辟，\n貨財不聚，\n非國之害也。\n上無禮，\n下無學，\n賊民興，\n喪無日矣。\n\n《詩》曰：\n『天之方蹶，\n無然泄泄。』\n泄泄\n猶沓沓也。\n事君無義，\n進退無禮，\n言則非先王之道者，\n猶沓沓也。\n\n故曰：\n責難於君謂之恭，\n陳善閉邪謂之敬，\n吾君不能謂之賊。\n7.2孟子曰：\n「規矩、\n方員之至也，\n聖人、\n人倫之至也。\n欲為君，\n盡君道；\n欲為臣，\n盡臣道。\n二者皆法堯舜\n而已矣。\n\n不以舜之所以事堯事君，\n不敬其君者也；\n不以堯之所以治民治民，\n賊其民者也。\n孔子曰：\n『道二，\n仁與不仁而已矣。』\n\n暴其民甚，\n則身弒國亡；\n不甚，\n則身危國削，\n名之曰\n『幽』『厲』，\n雖孝子慈孫，\n百世不能改也。\n\n《詩》云：\n『殷鑒不遠，\n在夏后之世。』\n此之謂也。」\n7.3孟子曰：\n「三代之得天下也以仁，\n其失天下也以不仁。\n國之所以廢興存亡者亦然。\n\n天子不仁，\n不保四海；\n諸侯不仁，\n不保社稷；\n卿大夫不仁，\n不保宗廟；\n士庶人不仁，\n不保四體。\n\n今惡死亡\n而樂不仁，\n是由惡醉\n而強酒。」\n7.4孟子曰：\n「愛人不親，\n反其仁；\n治人不治，\n反其智；\n禮人不荅，\n反其敬，\n\n行有不得者\n皆反求諸己，\n其身正\n而天下歸之。\n《詩》云：\n『永言配命，\n自求多福。』」\n7.5孟子曰：\n「人有恆言，皆曰：\n『天下國家。』\n天下之本在國，\n國之本在家，\n家之本在身。」\n7.6孟子曰：\n「為政不難，\n不得罪於巨室。\n巨室之所慕，\n一國慕之；\n一國之所慕，\n天下慕之；\n故沛然德教溢乎四海。」\n7.7孟子曰：\n「天下有道，\n小德役大德，\n小賢役大賢；\n天下無道，\n小役大，\n弱役強。\n斯二者，\n天也。\n順天者存，\n逆天者亡。\n\n齊景公曰：\n『既不能令，\n又不受命，\n是絕物也。』\n涕出而女於吳。\n\n今也小國師大國\n而恥受命焉，\n是猶弟子而恥受命於先師也。\n如恥之，\n莫若師文王。\n師文王，\n大國五年，\n小國七年，\n必為政於天下矣。\n\n《詩》云：\n『商之孫子，\n其麗不億。\n上帝既命，\n侯于周服。\n侯服于周，\n天命靡常。\n殷士膚敏，\n祼將于京。』\n\n孔子曰：\n『仁不可為眾也。夫\n國君好仁，\n天下無敵。』\n今也欲無敵於天下\n而不以仁，\n是猶執熱而不以濯也。\n《詩》云：\n『誰能執熱，\n逝不以濯？』」\n7.8孟子曰：\n「不仁者\n可與言哉？\n安其危而利其菑，\n樂其所以亡者。\n不仁而可與\n言，\n則何亡國敗家之有？\n\n有孺子歌曰：\n『滄浪之水清兮，\n可以濯我纓；\n滄浪之水濁兮，\n可以濯我足。』\n孔子曰：\n『小子聽之！\n清斯濯纓，\n濁斯濯足矣。\n自取之也。』\n\n夫人必自侮，\n然後人侮之；\n家必自毀，\n而後人毀之；\n國必自伐，\n而後人伐之。\n\n《太甲》曰：\n『天作孽，\n猶可違；\n自作孽，\n不可活。』\n此之謂也。」\n7.9孟子曰：\n「桀紂之失天下也，\n失其民也；\n失其民者，\n失其心也。\n\n得天下有道：\n得其民，斯得天下矣；\n得其民有道：\n得其心，斯得民矣；\n得其心有道：\n所欲\n與之聚之，\n所惡\n勿施，爾也。\n\n「民之歸仁也，\n猶水之就下、\n獸之走壙也。\n故為淵敺魚者，\n獺也；\n為叢敺爵者，\n鸇也；\n為湯武敺民者，\n桀與紂也。\n\n今天下之君有好仁者，\n則諸侯皆為之敺矣。\n雖欲無王，不可得已。\n今之欲王者，\n猶七年之病\n求三年之艾也。\n\n苟為不畜，\n終身不得。\n苟不志於仁，\n終身憂辱，\n以陷於死亡。\n《詩》云，\n『其何能淑，\n載胥及溺。』\n此之謂也。」\n7.10孟子曰：\n「自暴者，\n不可與有言也；\n自棄者，\n不可與有為也。\n言非禮義，\n謂之自暴也；\n吾身不能居仁由義，\n謂之自棄也。\n\n仁、\n人之安宅也，\n義、\n人之正路也。\n曠安宅而弗居，\n舍正路而不由，\n哀哉！」\n7.11孟子曰：\n「道在邇\n而求諸遠，\n事在易\n而求諸難：\n人人親其親、長其長，\n而天下平。」\n7.12孟子曰：\n「居下位\n而不獲於上，\n民不可得而治也。\n獲於上有道，\n不信於友，\n弗獲於上矣。\n\n信於友有道，\n事親弗悅，\n弗信於友矣。\n悅親有道，\n反身不誠，\n不悅於親矣。\n誠身有道，\n不明乎善，\n不誠其身矣。\n\n是故誠者、\n天之道也，\n思誠者、\n人之道也。\n至誠而不動者，\n未之有也；\n不誠，\n未有能動者也。」\n7.13孟子曰：\n「伯夷辟紂，\n居北海之濱，\n聞文王作，興\n曰：\n『盍歸乎來！』\n吾聞西伯善養老者。\n\n太公辟紂，\n居東海之濱，\n聞文王作，興\n曰：\n『盍歸乎來！\n吾聞西伯善養老者。』\n\n二老者、\n天下之大老也，而歸之，\n是天下之父歸之也。\n天下之父歸之，\n其子焉往？\n諸侯有行文王之政者，\n七年之內，\n必為政於天下矣。」\n7.14孟子曰：\n「求也\n為季氏宰，\n無能改於其德，\n而賦粟倍他日。\n孔子曰：\n『求\n非我徒也，\n小子鳴鼓而攻之可也。』\n\n由此觀之，\n君不行仁政\n而富之，\n皆棄於孔子者也，\n\n況於為之強戰？\n爭地以戰，\n殺人盈野；\n爭城以戰，\n殺人盈城，\n此所謂率土地而食人肉，\n罪不容於死。\n\n故善戰者服上刑，\n連諸侯者次之，\n辟草萊、\n任土地者次之。」\n7.15孟子曰：\n「存乎人者，\n莫良於眸子。\n眸子不能掩其惡。\n胸中正，\n則眸子瞭焉；\n胸中不正，\n則眸子眊焉。\n聽其言也，\n觀其眸子，\n人焉廋哉？」\n7.16孟子曰：\n「恭者不侮人，\n儉者不奪人。\n侮奪人之君，\n惟恐不順焉，\n惡得為恭儉？\n恭儉豈可以聲音笑貌為哉？」\n7.17淳于髡曰：\n「男女授受不親，\n禮與？」孟子曰：\n「禮也。」\n曰：\n「嫂溺，則援之以手乎？」曰：\n「嫂溺不援，\n是豺狼也。\n男女授受不親，\n禮也；\n嫂溺，援之以手者，\n權也。」\n曰：\n「今天下溺矣，\n夫子之不援，\n何也？」曰：\n「天下溺，\n援之以道；\n嫂溺，\n援之以手，\n子欲手援天下乎？」\n7.18公孫丑曰：\n「君子之不教子，\n何也？」孟子曰：\n「勢不行也。\n教者必以正；\n以正不行，\n繼之以怒。\n繼之以怒，\n則反夷矣。\n\n『夫子教我以正，\n夫子未出於正也。』\n則是父子相夷也。\n父子相夷，則惡矣。\n古者易子而教之，\n父子之間不責善。\n責善則離，\n離則不祥莫大焉。」\n7.19孟子曰：\n「事、孰為大？\n事親為大；\n守、孰為大？\n守身為大。\n不失其身\n而能事其親者，\n吾聞之矣；\n失其身而能事其親者，\n吾未之聞也。\n\n孰不為事？\n事親、\n事之本也；\n孰不為守？\n守身、\n守之本也。\n\n曾子養曾晳，\n必有酒肉；\n將徹，\n必請所與；\n問有餘，\n必曰：『有。』\n\n曾晳死，\n曾元養曾子，\n必有酒肉；\n將徹，\n不請所與；\n問有餘，\n曰：\n『亡矣。』\n\n將以復進也。\n此所謂養口體者也。\n若曾子，\n則可謂養志也。\n事親若曾子者，\n可也。」\n7.20孟子曰：\n「人不足與適也，\n政不足（與）間也；\n惟大人為能格君心之非。\n君仁，莫不仁；\n君義，莫不義；\n君正，莫不正。\n一正君而國定矣。」\n7.21孟子曰：\n「有不虞之譽，\n有求全之毀。」\n7.22孟子曰：\n「人之易其言也，\n無責耳矣。」\n7.23孟子曰：\n「人之患\n在好為人師。」\n7.24樂正子從於子敖之齊。\n樂正子見孟子。\n孟子曰：\n「子亦來見我乎？」曰：\n「先生何為出此言也？」\n曰：\n「子來幾日矣？」曰：\n「昔者。」曰：\n「昔者，\n則我出此言也，\n不亦宜乎？」曰：\n「舍館未定。」\n曰：「子聞之也，\n舍館定\n然後求見長者乎？」曰：\n「克有罪。」\n7.25孟子謂樂正子曰：\n「子之從於子敖來，\n徒餔啜也。\n我不意子學古之道\n而以餔啜也。」\n7.26孟子曰：\n「不孝有三，\n無後為大。\n舜不告而娶，\n為無後也，\n君子以為猶告也。」\n7.27孟子曰：\n「仁之實，\n事親是也；\n義之實，\n從兄是也；\n智之實，\n知斯二者弗去是也；\n\n禮之實，\n節文斯二者是也；\n樂之實，\n樂斯二者，\n樂則生矣；\n生則惡可已也，\n惡可已，\n則不知足之蹈之\n手之舞之。」\n7.28孟子曰：\n「天下大悅\n而將歸己，\n視天下悅而歸己，\n猶草芥也，\n惟舜為然。\n\n不得乎親，\n不可以為人；\n不順乎親，\n不可以為子。\n\n舜盡事親之道\n而瞽瞍厎豫，\n瞽瞍厎豫\n而天下化，\n瞽瞍厎豫\n而天下之為父子者定，\n此之謂大孝。」\n\n"}
{"id": "KR1h0001_008", "series": "KR1h0001", "text": "\n\n8.1孟子曰：\n「舜生於諸馮，\n遷於負夏，\n卒於鳴條，\n東夷之人也。\n文王生於岐周，\n卒於畢郢，\n西夷之人也。\n\n地之相去也，\n千有餘里；\n世之相後也，\n千有餘歲。\n得志行乎中國，\n若合符節，\n先聖後聖，\n其揆一也。」\n8.2子產聽鄭國之政，\n以其乘輿濟人於溱洧。\n孟子曰：\n「惠而不知為政。\n歲十一月，徒杠成；\n十二月，輿梁成，\n民未病涉也。\n\n君子平其政，\n行辟人可也，\n焉得人人而濟之？\n故為政者，\n每人而悅之，\n日亦不足矣。」\n8.3孟子告齊宣王曰：\n「君之視臣如手足，\n則臣視君如腹心；\n君之視臣如犬馬，\n則臣視君如國人；\n君之視臣如土芥，\n則臣視君如寇讎。」\n王曰：\n「禮、\n為舊君有服，\n何如斯可為服矣？」\n曰：\n「諫行言聽，\n膏澤下於民；\n有故而去，\n則使人導之出疆，\n又先於其所往；\n去三年不反，\n然後收其田里。\n此之謂三有禮焉。\n如此，\n則為之服矣。\n\n今也為臣，\n諫則不行，\n言則不聽；\n膏澤不下於民；\n有故而去，\n則君搏執之，\n又極之於其所往；\n去之日，\n遂收其田里。\n此之謂寇讎。\n寇讎、何服之有？」\n8.4孟子曰：\n「無罪而殺士，\n則大夫可以去；\n無罪而戮民，\n則士可以徙。」\n8.5孟子曰：\n「君仁，莫不仁；\n君義，莫不義。」\n8.6孟子曰：\n「非禮之禮，\n非義之義，\n大人弗為。」\n8.7孟子曰：\n「中也養不中，\n才也養不才，\n故人樂有賢父兄也。\n如中也棄不中，\n才也棄不才，\n則賢不肖之相去，\n其間不能以寸。」\n8.8孟子曰：\n「人有不為也，\n而後可以有為。」\n8.9孟子曰：\n「言人之不善，\n當如後患何？」\n8.10孟子曰：\n「仲尼不為已甚者。」\n8.11孟子曰：\n「大人者，\n言不必信，\n行不必果，\n惟義所在。」\n8.12孟子曰：\n「大人者，\n不失其赤子之心者也。」\n8.13孟子曰：\n「養生者\n不足以當大事，\n惟送死可以當大事。」\n8.14孟子曰：\n「君子深造之以道，\n欲其自得之也。\n自得之，則居之安；\n居之安，則資之深；\n資之深，則取之左右逢其原，\n故君子欲其自得之也。」\n8.15孟子曰：\n「博學而詳說之，\n將以反說約也。」\n8.16孟子曰：\n「以善服人者，\n未有能服人者也；\n以善養人，\n然後能服天下。\n天下不心服而王者，\n未之有也。」\n8.17孟子曰：\n「言無實\n不祥。\n不祥之實，\n蔽賢者當之。」\n8.18徐子曰：\n「仲尼亟稱於水，\n曰：\n『水哉，\n水哉！』\n何取於水也。」\n孟子曰：\n「原泉混混，\n不舍晝夜，\n盈科而後進，\n放乎四海。\n有本者如是，\n是之取爾。\n\n苟為無本，\n七八月之間\n雨集，\n溝澮皆盈；\n其涸也，\n可立而待也。\n故聲聞過情，\n君子恥之。」\n8.19孟子曰：\n「人之所以異於禽獸者\n幾希，\n庶民去之，\n君子存之。\n舜明於庶物，\n察於人倫，\n由仁義行，\n非行仁義也。」\n8.20孟子曰：\n「禹惡旨酒而好善言。\n湯執中，\n立賢無方。\n文王視民如傷，\n望道而未之見。\n武王不泄邇，\n不忘遠。\n\n周公思兼\n三王，\n以施四事；\n其有不合者，\n仰而思之，\n夜以繼日；\n幸而得之，\n坐以待旦。」\n8.21孟子曰：\n「王者之迹熄\n而《詩》亡，\n《詩》亡\n然後《春秋》作。\n\n晉之《乘》，\n楚之《檮杌》，\n魯之《春秋》，\n一也：\n其事則齊桓、\n晉文，\n其文則史。\n孔子曰：\n『其義則丘竊取之矣。』」\n8.22孟子曰：\n「君子之澤\n五世而斬，\n小人之澤\n五世而斬。\n予未得為孔子徒也，\n予私淑諸人也。」\n8.23孟子曰：\n「可以取，\n可以無取，\n取傷廉；\n可以與，\n可以無與，\n與傷惠；\n可以死，\n可以無死，\n死傷勇。」\n8.24逢蒙學射於羿，\n盡羿之道，\n思天下惟羿為愈己，\n於是殺羿。\n\n孟子曰：\n「是亦羿有罪焉。」公明儀曰：\n「宜若無罪焉。」曰：\n「薄乎云爾，\n惡得無罪？\n\n鄭人使子濯孺子侵衛，\n衛使庾公之斯追之。\n子濯孺子曰：\n『今日我疾作，\n不可以執弓，\n吾死矣夫！』\n問其僕曰：\n『追我者誰也？』\n其僕曰：\n『庾公之斯也。』\n\n曰：\n『吾生矣。』\n其僕曰：\n『庾公之斯，\n衛之善射者也；\n夫子曰吾生，\n何謂也？』\n曰：\n『庾公之斯學射\n於尹公之他，\n尹公之他學射於我。\n\n夫尹公之他、\n端人也，\n其取友必端矣。』\n\n庾公之斯至，\n曰：\n『夫子何為不執弓？』\n曰：\n『今日我疾作，\n不可以執弓。』\n\n曰：\n『小人學射於尹公之他，\n尹公之他學射於夫子。\n我不忍以夫子之道\n反害夫子。\n雖然，今日之事，\n君事也，\n我不敢廢。』\n抽矢，叩輪，\n去其金，\n發乘矢而後反。」\n8.25孟子曰：\n「西子蒙不潔，\n則人皆掩鼻而過之；\n雖有惡人，\n齋戒沐浴，\n則可以祀上帝。」\n8.26孟子曰：\n「天下之言性也，\n則故而已矣。\n故者\n以利為本。\n所惡於智者，\n為其鑿也。\n如智者\n若禹之行水也，\n則無惡於智矣。\n\n禹之行水也，\n行其所無事也。\n如智者亦行其所無事，\n則智亦大矣。\n天之高也，\n星辰之遠也，\n苟求其故，\n千歲之日至，\n可坐而致也。」\n8.27公行子有子之喪，\n右師往弔。\n入門，\n有進而與右師言者，\n有就右師之位\n而與右師言者。\n\n孟子不與右師言，\n右師不悅曰：\n「諸君子皆與驩言，\n孟子獨不與驩言，\n是簡驩也。」\n孟子聞之，\n曰：\n「禮、\n朝廷不歷位而相與言，\n不踰階而相揖也。\n我欲行禮，\n子敖以我為簡，\n不亦異乎？」\n8.28孟子曰：\n「君子所以異於人者，\n以其存心也。\n君子以仁存心，\n以禮存心。\n仁者愛人，\n有禮者敬人。\n愛人者，\n人恆愛之；\n敬人者，\n人恆敬之。\n\n有人於此，\n其待我以橫逆，\n則君子必自反也：\n我必不仁也，\n必無禮也，\n此物奚宜至哉？\n其自反而仁矣，\n自反而有禮矣，\n\n其橫逆由是也，\n君子必自反也，\n我必不忠。\n自反而忠矣，\n其橫逆由是也，\n君子曰：\n『此亦妄人也已矣。\n如此，則與禽獸奚擇哉？\n於禽獸又何難焉？』\n\n是故君子有終身之憂，\n無一朝之患也。\n乃若所憂則有之：\n舜、人也，\n我、亦人也。\n舜為法於天下，\n可傳於後世，\n我由未免為鄉人也，\n是則可憂也。\n憂之如何？\n如舜而已矣。\n\n若夫君子所患則亡矣。\n非仁無為也，\n非禮無行也。\n如有一朝之患，\n則君子不患矣。」\n8.29禹、稷當平世，\n三過其門而不入，\n孔子賢之。\n顏子當亂世，\n居於陋巷，\n一簞食，\n一瓢飲；\n人不堪其憂，\n顏子不改其樂，\n孔子賢之。\n\n孟子曰：\n「禹、稷、顏回同道。\n禹思天下有溺者，\n由己溺之也；\n稷思天下有飢者，\n由己飢之也，\n是以\n如是其急也。\n禹、稷、顏子易地\n則皆然。\n\n今有同室之人鬭者，\n救之，\n雖被髮纓冠而救之，\n可也；\n鄉鄰有鬭者，\n被髮纓冠而往救之，\n則惑也；\n雖閉戶可也。」\n8.30公都子曰：\n「匡章、\n通國皆稱不孝焉，\n夫子與之遊，\n又從而禮貌之，\n敢問何也？」\n孟子曰：\n「世俗所謂不孝者五，\n惰其四支，\n不顧父母之養，\n一不孝也；\n博弈好飲酒，\n不顧父母之養，\n二不孝也；\n\n好貨財，\n私妻子，\n不顧父母之養，\n三不孝也；\n從耳目之欲，\n以為父母戮，\n四不孝也；\n好勇鬭很，\n以危父母，\n五不孝也。\n\n章子有一於是乎？\n夫章子、\n子父責善\n而不相遇也。\n責善、\n朋友之道也；\n父子責善，\n賊恩之大者。\n\n夫章子、\n豈不欲有夫妻子母之屬哉？\n為得罪於父，\n不得近，\n出妻屏子，\n終身不養焉。\n其設心以為\n不若是，\n是則罪之大者，\n是則章子已矣。」\n8.31曾子居武城，\n有越寇。\n或曰：\n「寇至，\n盍去諸？」\n曰：\n「無寓人於我室，\n毀傷其薪木。」\n\n寇退，\n則曰：\n「脩我牆屋，\n我將反。」\n寇退，\n曾子反。\n\n左右曰：\n「待先生如此\n其忠且敬也，\n寇至，\n則先去以為民望；\n寇退，則反，\n殆於不可。」\n\n沈猶行曰：\n「是非汝所知也。\n昔\n沈猶有負芻之禍，\n從先生者七十人，\n未有與焉。」\n子思居於衛，\n有齊寇。\n或曰：\n「寇至，\n盍去諸？」\n子思曰：\n「如伋去，\n君誰與守？」\n孟子曰：\n「曾子、子思同道。\n曾子、師也，\n父兄也；\n子思、臣也，\n微也。\n曾子、子思易地\n則皆然。」\n8.32儲子曰：\n「王使人瞷夫子，\n果有以異於人乎？」孟子曰：\n「何以異於人哉？\n堯舜與人同耳。」\n8.33齊人有一妻一妾而處室者，\n其良人出，\n則必饜酒肉而後反。\n其妻問所與飲食者，\n則盡富貴也。\n\n其妻告其妾曰：\n「良人出，\n則必饜酒肉而後反；\n問其與飲食者，\n盡富貴也，\n而未嘗有顯者來，\n吾將瞷良人之所之也。」\n蚤起，\n施從良人之所之，\n徧國中無與立談者。\n卒之東郭墦間，\n之祭者，\n乞其餘；\n不足，\n又顧而之他，\n此其為饜足之道也。\n\n其妻歸，\n告其妾，曰：\n「良人者，\n所仰望而終身也，\n今若此。」\n與其妾訕其良人，\n而相泣於中庭，\n而良人未之知也，\n施施從外來，\n驕其妻妾。\n\n由君子觀之，\n則人之所以求富貴利達者，\n其妻妾不羞也，而不相泣者，\n幾希矣。\n\n"}
{"id": "KR1h0001_009", "series": "KR1h0001", "text": "\n\n9.1萬章問曰：\n『舜往于田，\n號泣于旻天，\n何為其號泣也？』孟子曰：\n「怨慕也。」\n萬章曰：\n「『父母愛之，\n喜而不忘；\n父母惡之，\n勞而不怨。』\n然則舜怨乎？」\n曰：\n「長息問於公明高曰：\n『舜往于田，\n則吾既得聞命矣；\n號泣于旻天，\n于父母，\n則吾不知也。』\n公明高曰：\n『是非爾所知也。』\n夫公明高以孝子之心，\n為不若是恝，\n\n我竭力耕田，\n共為子職而已矣，\n父母之不我愛，\n於我何哉？\n帝使其子九男二女，\n百官牛羊倉廩備，\n以事舜於畎畝之中，\n天下之士多就之者，\n帝將胥天下而遷之焉。\n\n為不順於父母，\n如窮人無所歸。\n天下之士悅之，\n人之所欲也，\n而不足以解憂；\n\n好色、人之所欲，\n妻帝之二女，\n而不足以解憂，\n富、\n人之所欲，\n富有天下，\n而不足以解憂；\n貴、\n人之所欲，\n貴為天子，\n而不足以解憂。\n\n人悅之、\n好色、富貴，\n無足以解憂者，\n惟順於父母\n可以解憂。\n\n人少，則慕父母；\n知好色，則慕少艾；\n有妻子，則慕妻子；\n仕則慕君，\n不得於君則熱中。\n大孝終身慕父母。\n五十而慕者，\n予於大舜見之矣。」\n9.2萬章問曰：\n「《詩》云：\n『娶妻如之何？\n必告父母。』\n信斯言也，\n宜莫如舜。\n舜之不告而娶，\n何也？」\n孟子曰：\n「告則不得娶。\n男女居室，\n人之大倫也。\n如告，則廢人之大倫，\n以懟父母，\n是以不告也。」\n萬章曰：\n「舜之不告而娶，\n則吾既得聞命矣；\n帝之妻舜而不告，\n何也？」曰：\n「帝亦知告焉\n則不得妻也。」\n萬章曰：\n「父母使舜完廩，\n捐階，\n瞽瞍焚廩。\n使浚井，\n出，\n從而揜之。\n\n象曰：\n『謨蓋都君咸我績，\n牛羊父母，\n倉廩父母，\n干戈朕，\n琴朕，\n弤朕，\n二嫂使治朕棲。』\n象往入舜宮，\n舜在床琴。\n\n象曰：\n『鬱陶思君爾。』\n忸怩。\n舜曰：\n『唯茲臣庶，\n汝其于予治。』\n不識舜不知象之將殺己與？」\n曰：\n「奚而不知也？\n象憂亦憂，\n象喜亦喜。」曰：\n「然則舜偽喜者與？」曰：\n「否；\n\n昔者有饋生魚於鄭子產，\n子產使校人畜之池。\n校人烹之，\n反命曰：\n『始舍之，圉圉焉；\n少則洋洋焉；\n攸然而逝。』\n子產曰：\n『得其所哉！\n得其所哉！』\n\n校人出，\n曰：\n『孰謂子產智？\n予既烹而食之，\n曰：\n「得其所哉，\n得其所哉。」』\n\n故君子可欺以其方，\n難罔以非其道。\n彼以愛兄之道來，\n故誠信而喜之，\n奚偽焉？」\n9.3萬章問曰：\n『象日以殺舜\n為事，\n立為天子\n則放之，\n何也？』孟子曰：\n「封之也；\n或曰，放焉。」\n萬章曰：\n『舜流共工于幽州，\n放驩兜于崇山，\n殺三苗于三危，\n殛鯀于羽山，\n四罪\n而天下咸服，\n\n誅不仁也。\n象至不仁，\n封之有庳。\n有庳之人奚罪焉？\n仁人固如是乎，\n在他人則誅之，\n在弟則封之？』\n曰：\n「仁人之於弟也，\n不藏怒焉，\n不宿怨焉，\n親愛之而已矣。\n\n親之，\n欲其貴也；\n愛之，\n欲其富也。\n封之有庳，\n富貴之也。\n身為天子，\n弟為匹夫，\n可謂親愛之乎？」\n敢問\n『或曰放者，\n何謂也？』曰：\n「象不得有為於其國，\n天子使吏治其國\n而納其貢稅焉，\n故謂之放。\n豈得暴彼民哉？\n\n雖然，\n欲常常而見之，\n故源源而來，\n『不及貢，\n以政接于有庳。』\n此之謂也。」\n9.4咸丘蒙問曰：\n「語云，\n『盛德之士，\n君不得而臣，\n父不得而子。』\n\n舜南面而立，\n堯帥諸侯北面\n而朝之，\n瞽瞍亦北面\n而朝之。\n舜見瞽瞍，\n其容有蹙。\n\n孔子曰：\n『於斯時也，\n天下殆哉，\n岌岌乎！』\n不識此語誠然乎哉？」\n孟子曰：\n「否；\n此非君子之言，\n齊東野人之語也。\n堯老而舜攝也。\n《堯典》曰：\n『二十有八載，\n放勛乃徂落，\n百姓如喪考妣，\n三年，\n四海遏密八音。』\n\n孔子曰：\n『天無二日，\n民無二王。』\n舜既為天子矣，\n又帥天下諸侯\n以為堯三年喪，\n是二天子矣。」咸丘蒙曰：\n「舜之不臣堯，\n則吾既得聞命矣。\n\n《詩》云：\n『普天之下，\n莫非王土；\n率土之濱，\n莫非王臣。』\n而舜既為天子矣，\n敢問瞽瞍之非臣\n如何？」\n曰：\n「是詩也，\n非是之謂也；\n勞於王事\n而不得養父母也。\n曰：\n『此莫非王事，\n我獨賢勞也。』\n\n故說詩者，\n不以文害辭，\n不以辭害志。\n以意逆志，\n是為得之。\n如以辭而已矣，\n\n《雲漢》之詩曰：\n『周餘黎民，\n靡有孑遺。』\n信斯言也，\n是周無遺民也。\n\n孝子之至，\n莫大乎尊親；\n尊親之至，\n莫大乎以天下養。\n為天子父，\n尊之至也；\n以天下養，\n養之至也。\n\n《詩》曰：\n『永言孝思，\n孝思維則。』\n此之謂也。\n《書》曰：\n『祗載見瞽瞍，\n夔夔齋栗，\n瞽瞍亦允若。』\n是為父不得而子也？」\n9.5萬章曰：\n「堯以天下與舜，\n有諸？」孟子曰：\n「否；\n天子不能以天下與人。」「然則舜有天下也，\n孰與之？」\n曰：\n「天與之。」「天與之者，\n諄諄然命之乎？」曰：\n「否；\n天不言，\n以行與事示之而已矣。」曰：\n「以行與事示之者，\n如之何？」\n曰：\n「天子能薦人於天，\n不能使天與之天下；\n諸侯能薦人於天子，\n不能使天子與之諸侯；\n大夫能薦人於諸侯，\n不能使諸侯與之大夫。\n昔者，堯薦舜於天，\n而天受之；\n暴之於民，\n而民受之；\n\n故曰，\n『天不言，\n以行與事示之而已矣。』」\n曰：\n「敢問薦之於天，\n而天受之；\n暴之於民，而民受之，\n如何？」曰：\n「使之主祭，\n而百神享之，\n是天受之；\n\n使之主事，\n而事治，\n百姓安之，\n是民受之也。\n天與之，\n人與之，\n故曰，\n『天子不能以天下與人。』\n\n舜相堯\n二十有八載，\n非人之所能為也，\n天也。\n堯崩，\n三年之喪畢，\n舜避堯之子\n於南河之南，\n\n天下諸侯朝覲者，\n不之堯之子而之舜；\n訟獄者，\n不之堯之子而之舜；\n謳歌者，\n不謳歌堯之子而謳歌舜，\n故曰，\n『天也。\n\n夫然後之中國，\n踐天子位焉。\n而居堯之宮，\n逼堯之子，\n是篡也，\n非天與也。』\n《大誓》曰，\n『天視自我民視，\n天聽自我民聽，』\n此之謂也。」\n9.6萬章問曰：\n「人有言，\n『至於禹而德衰，\n不傳於賢，\n而傳於子。』\n有諸？」孟子曰：\n「否，\n不然也；\n\n天與賢，\n則與賢；\n天與子，\n則與子。\n\n昔者，舜薦禹於天，\n十有七年，\n舜崩，\n三年之喪畢，\n禹避舜之子\n於陽城，\n天下之民從之，\n若堯崩之後\n不從堯之子而從舜也。\n\n禹薦益於天，\n七年，\n禹崩，\n三年之喪畢，\n益避禹之子\n於箕山之陰。\n\n朝覲\n訟獄者\n不之益而之啟，\n曰，\n『吾君之子也。』\n謳歌者\n不謳歌益而謳歌啟，\n曰，\n『吾君之子也。』\n\n丹朱之不肖，\n舜之子亦不肖。\n舜之相堯、\n禹之相舜也，\n歷年多，\n施澤於民久。\n啟賢，\n能敬承繼禹之道。\n益之相禹也，\n歷年少，\n施澤於民未久。\n\n舜、禹、益\n相去久遠，\n其子之賢不肖，\n皆天也，\n非人之所能為也。\n莫之為而為者，\n天也；\n莫之致而至者，\n命也。\n\n匹夫而有天下者，\n德必若舜禹，\n而又有天子薦之者，\n故仲尼不有天下。\n繼世而有天下，\n天之所廢，\n必若桀紂者也，\n故益、伊尹、周公\n不有天下。\n\n伊尹相湯以王於天下，\n湯崩，\n太丁未立，\n外丙二年，\n仲壬四年，\n太甲顛覆湯之典刑，\n伊尹放之於桐，\n\n三年，\n太甲悔過，\n自怨自艾，\n於桐處仁遷義，\n三年，以聽伊尹之訓己也，\n復歸于亳。\n\n周公之不有天下，\n猶益之於夏、\n伊尹之於殷也。\n孔子曰，\n『唐虞禪，\n夏后殷周繼，\n其義一也。』」\n9.7萬章問曰：\n「人有言，\n『伊尹以割烹要湯，』\n有諸？」孟子曰：\n「否，\n不然；\n\n伊尹耕於有莘之野，\n而樂堯舜之道焉。\n非其義也，\n非其道也，\n祿之以天下，弗顧也；\n繫馬千駟，弗視也。\n非其義也，\n非其道也，\n一介不以與人，\n一介不以取諸人。\n\n湯使人以幣聘之，\n囂囂然曰：\n『我何以湯之聘幣為哉？\n我豈若處畎畝之中，\n由是以樂堯舜之道哉？』\n\n湯三使往聘之，\n既而幡然改曰：\n『與我處畎畝之中，\n由是以樂堯舜之道，\n吾豈若使是君為堯舜之君哉？\n吾豈若使是民為堯舜之民哉？\n吾豈若於吾身親見之哉？\n\n天之生此民也，\n使先知覺後知，\n使先覺覺後覺也。\n予、\n天民之先覺者也；\n予將以斯道覺斯民也。\n非予覺之，而誰也？』\n\n思天下之民匹夫匹婦\n有不被堯舜之澤者，\n若己推而內之溝中。\n其自任以天下之重如此，\n故就湯\n而說\n之以伐夏\n救民。\n吾未聞枉己而正人者也，\n況辱己以正天下者乎？\n\n聖人之行不同也，\n或遠，或近；\n或去，或不去；\n歸絜其身而已矣。\n吾聞其以堯舜之道要湯，\n未聞以割烹也。\n《伊訓》曰：\n『天誅造攻自牧宮，\n朕載自亳。』」\n9.8萬章問曰：\n「或謂\n孔子於衛主癰疽，\n於齊主侍人瘠環，\n有諸乎？」孟子曰：\n「否，\n不然也；\n好事者為之也。\n\n於衛\n主顏讎由。\n彌子之妻與子路之妻，\n兄弟也。\n彌子謂子路曰：\n『孔子主我，\n衛卿可得也。』\n子路以告。\n孔子曰：\n『有命。』\n\n孔子進以禮，\n退以義，\n得之、不得、曰\n『有命』。\n而主癰疽與侍人瘠環，\n是無義無命也。\n\n孔子不悅於魯衛，\n遭宋桓司馬，\n將要而殺之，\n微服而過宋。\n是時孔子當阨，\n主司城貞子，\n為陳侯周臣。\n\n吾聞觀近臣，\n以其所為主；\n觀遠臣，\n以其所主。\n若孔子主癰疽與侍人瘠環，\n何以為孔子？」\n9.9萬章問曰：\n「或曰，\n『百里奚自鬻\n於秦養牲者\n五羊之皮食牛\n以要秦繆公。』\n信乎？」孟子曰：\n「否，\n不然；\n好事者為之也。\n\n百里奚、\n虞人也。\n晉人以垂棘之璧\n與屈產之乘\n假道於虞以伐虢。\n宮之奇諫，\n百里奚不諫。\n知虞公之不可諫而去之秦，\n\n年已七十矣；\n曾不知以食牛干秦繆公之為汙也，\n可謂智乎？\n不可諫而不諫，\n可謂不智乎？\n知虞公之將亡\n而先去之，\n不可謂不智也。\n\n時舉於秦，\n知繆公之可與有行也\n而相之，\n可謂不智乎？\n相秦\n而顯其君於天下，\n可傳於後世，\n不賢而能之乎？\n自鬻以成其君，\n鄉黨自好者不為，\n而謂賢者為之乎？」\n\n"}
{"id": "KR1h0001_010", "series": "KR1h0001", "text": "\n\n10.1孟子曰：\n「伯夷、目不視惡色，\n耳不聽惡聲。」\n非其君不事，\n非其民不使。\n治則進，\n亂則退。\n\n橫政之所出，\n橫民之所止，\n不忍居也。\n思與鄉人處，\n如以朝衣朝冠\n坐於塗炭也。\n當紂之時，\n居北海之濱，\n以待天下之清也。\n\n故聞伯夷之風者，\n頑夫廉，\n懦夫有立志。\n\n伊尹曰：\n『何事非君？\n何使非民？』\n治亦進，\n亂亦進，\n\n曰：\n『天之生斯民也，\n使先知\n覺後知，\n使先覺\n覺後覺。\n予、\n天民之先覺者也。\n予將以此道覺此民也。』\n\n思天下之民匹夫匹婦\n有不與被堯舜之澤者，\n如己推而內之溝中，\n其自任以天下之重也如此。\n柳下惠\n不羞汙君，\n不辭小官。\n進不隱賢，\n必以其道。\n遺佚而不怨，\n阨窮而不憫。\n與鄉人處，\n由由然不忍去也。\n\n『爾為爾，\n我為我，\n雖袒裼裸裎於我側，\n爾焉能浼我哉？』\n故聞柳下惠之風者，\n鄙夫寬，\n薄夫敦。\n\n「孔子之去齊，\n接淅而行；\n去魯，\n曰，\n『遲遲吾行也，\n去父母國之道也。』\n可以速而速，\n可以久而久，\n可以處而處，\n可以仕而仕，\n孔子也。」\n\n孟子曰：\n「伯夷、\n聖之清者也，\n伊尹、\n聖之任者也，\n柳下惠、\n聖之和者也，\n孔子、聖之時者也。\n\n孔子之謂集大成。\n集大成也者、\n金聲而玉振之也。\n金聲也者、\n始條理也；\n玉振之也者、\n終條理也。\n始條理者、\n智之事也；\n終條理者、\n聖之事也。\n\n智、\n譬則巧也；\n聖、\n譬則力也。\n由射於百步之外也，\n其至、\n爾力也；\n其中、\n非爾力也。」\n10.2北宮錡問曰：\n「周室班爵祿也，\n如之何？」孟子曰：\n「其詳\n不可得聞也，\n諸侯惡其害己也，\n而皆去其籍；\n然而軻也\n嘗聞其略也。\n\n天子一位，\n公一位，\n侯一位，\n伯一位，\n子、男同一位，\n凡五等也。\n\n君一位，\n卿一位，\n大夫一位，\n上士一位，\n中士一位，\n下士一位，\n凡六等。\n\n天子之制，\n地方千里，\n公侯皆方百里，\n伯七十里，\n子、男五十里，\n凡四等。\n\n不能五十里，\n不達於天子，\n附於諸侯，\n曰附庸。\n天子之卿\n受地視侯，\n大夫\n受地視伯，\n元士\n受地視子男。\n\n大國地方百里，\n君十卿祿，\n卿祿四大夫，\n大夫倍上士，\n上士倍中士，\n中士倍下士，\n下士與庶人在官者同祿，\n祿足以代其耕也。\n\n次國地方七十里，\n君十卿祿，\n卿祿三大夫，\n大夫倍上士，\n上士倍中士，\n中士倍下士，\n下士與庶人在官者同祿，\n祿足以代其耕也。\n\n小國地方五十里，\n君十卿祿，\n卿祿二大夫，\n大夫倍上士，\n上士倍中士，\n中士倍下士，\n下士與庶人在官者同祿，\n祿足以代其耕也。\n\n耕者之所獲，\n一夫百畝；\n百畝之糞，\n上農夫食九人，\n上次食八人，\n中食七人，\n中次食六人，\n下食五人。\n庶人在官者，\n其祿以是為差。」\n10.3萬章問曰：\n「敢問友。」孟子曰：\n「不挾長，\n不挾貴，\n不挾兄弟而友。\n友也者，\n友其德也，\n不可以有挾也。\n孟獻子、\n\n百乘之家也，\n有友五人焉：\n樂正裘、牧仲，\n其三人則予忘之矣。\n獻子之與此五人者友也，\n無獻子之家者也。\n此五人者，亦有獻子之家，\n則不與之友矣。\n\n非惟百乘之家為然也，\n雖小國之君亦有之。\n費惠公曰，\n『吾於子思，\n則師之矣；\n吾於顏般，\n則友之矣；\n王順、長息\n則事我者也。』\n\n非惟小國之君為然也，\n雖大國之君亦有之。\n晉平公之於亥唐也，\n入云則入，\n坐云則坐，\n食云則食；\n雖蔬食菜羹，\n未嘗不飽，\n蓋不敢不飽也。\n\n然終於此而已矣。\n弗與共天位也，\n弗與治天職也，\n弗與食天祿也，\n士之尊賢者也，\n非王公之尊賢也。\n\n舜尚見帝，\n帝館甥于貳室，\n亦饗舜，\n迭為賓主，\n是天子\n而友匹夫也。\n\n用下敬上，\n謂之貴貴；\n用上敬下，\n謂之尊賢。\n貴貴尊賢，\n其義一也。」\n10.4萬章曰：\n「敢問交際，\n何心也？」孟子曰：\n「恭也。」曰：\n「『卻之\n卻之為不恭』，\n何哉？」\n曰：\n「尊者賜之，\n曰，\n『其所取之者\n義乎，不義乎？』\n而後受之，\n以是為不恭，\n故弗卻也。」\n曰：\n「請無以辭卻之，\n以心卻之，\n曰，\n『其取諸民之不義也』，\n而以他辭無受，\n不可乎？」曰：\n「其交也以道，\n其接也以禮，\n斯孔子受之矣。」\n萬章曰：\n「今有禦人於國門之外者，\n其交也以道，\n其餽也以禮，\n斯可受禦與？」曰：\n「不可；\n\n《康誥》曰：\n『殺越人于貨，\n閔不畏死，\n凡民罔不譈。』\n是不待教而誅者也。\n殷受夏，\n周受殷，\n所不辭也；\n於今為烈，\n如之何其受之？」\n曰：\n「今之諸侯取之於民也，\n猶禦也。\n苟善其禮際矣，\n斯君子受之，\n敢問何說也？」\n曰：\n「子以為有王者作，\n將比今之諸侯而誅之乎？\n其教之不改而後誅之乎？\n夫謂\n非其有而取之者\n盜也，\n充類至義之盡也。\n\n孔子之仕於魯也，\n魯人獵較，\n孔子亦獵較。\n獵較猶可，\n而況受其賜乎？」曰：\n「然則孔子之仕也，\n非事道與？」曰：\n「事道也。」「事道奚獵較也？」\n曰：\n「孔子先簿正祭器，\n不以四方之食供簿正。」曰：\n「奚不去也？」曰：\n「為之兆也。\n兆足以行矣，\n而不行，\n而後去，\n是以未嘗有所終三年淹也。\n\n孔子有見行可之仕，\n有際可之仕，\n有公養之仕。\n於季桓子，\n見行可之仕也；\n於衛靈公，\n際可之仕也；\n於衛孝公，\n公養之仕也。」\n10.5孟子曰：\n「仕非為貧也，\n而有時乎為貧；\n娶妻非為養也，\n而有時乎為養。\n\n為貧者，\n辭尊居卑，\n辭富居貧。\n辭尊居卑，\n辭富居貧，\n惡乎宜乎？\n抱關擊柝。\n\n孔子嘗為委吏矣，\n曰，\n『會計當而已矣。』\n嘗為乘田矣，\n曰，\n『牛羊茁壯\n長而已矣。』\n\n位卑而言高，\n罪也；\n立乎人之本朝，\n而道不行，\n恥也。」\n10.6萬章曰：\n「士之不託諸侯，\n何也？」孟子曰：\n「不敢也。\n諸侯失國，而後託於諸侯，\n禮也；\n士之託於諸侯，\n非禮也。」\n萬章曰：\n「君餽之粟，\n則受之乎？」曰：\n「受之。」「受之何義也？」曰：\n「君之於氓也，\n固周之。」\n曰：\n「周之則受，\n賜之則不受，\n何也？」曰：\n「不敢也。」曰：\n「敢問其不敢何也？」\n曰：\n「抱關擊柝者\n皆有常職以食於上。\n無常職而賜於上者，\n以為不恭也。」曰：\n「君餽之，\n則受之，\n不識可常繼乎？」\n曰：\n「繆公之於子思也，\n亟問，\n亟餽鼎肉。\n子思不悅。\n於卒也，\n摽使者出諸大門之外，\n北面稽首再拜而不受，\n曰：\n『今而後知\n君之犬馬畜伋。』\n\n蓋自是臺無餽也。\n悅賢不能舉，\n又不能養也，\n可謂悅賢乎？」曰：\n「敢問國君欲養君子，\n如何斯可謂養矣？」\n曰：\n「以君命將之，\n再拜稽首而受。\n其後廩人繼粟，\n庖人繼肉，\n不以君命將之。\n子思以為鼎肉\n使己僕僕爾亟拜也，\n非養君子之道也。\n\n堯之於舜也，\n使其子九男事之，\n二女女焉，\n百官牛羊倉廩備，\n以養舜於畎畝之中，\n後舉而加諸上位，\n故曰，王公之尊賢者也。」\n10.7萬章曰：\n「敢問不見諸侯，何義也？」孟子曰：\n「在國曰市井之臣，\n在野曰草莽之臣，\n皆謂庶人。\n庶人不傳質為臣，\n不敢見於諸侯，\n禮也。」\n萬章曰：\n「庶人，\n召之役，\n則往役；\n君欲見之，\n召之，\n則不往見之，\n何也？」\n曰：\n「往役、\n義也，\n往見、\n不義也。\n且君之欲見之也，\n何為也哉？」曰：\n「為其多聞也，\n為其賢也。」\n曰：\n「為其多聞也，\n則天子不召師，\n而況諸侯乎？\n為其賢也，\n則吾未聞欲見賢而召之也。\n\n繆公亟見於子思，\n曰：\n『古千乘之國以友士，\n何如？』\n子思不悅，\n曰：\n『古之人有言曰，\n「事之云乎，\n豈曰友之云乎？」』\n\n子思之不悅也，\n豈不曰，\n『以位，\n則子、\n君也；\n我、\n臣也；\n何敢與君友也？\n以德、\n則子事我者也，\n奚可以與我友？』\n\n千乘之君求與之友\n而不可得也，\n而況可召與？\n齊景公田，\n招虞人以旌，\n不至，\n將殺之。\n『志士不忘在溝壑，\n勇士不忘喪其元。\n\n孔子奚取焉？』\n取非其招不往也。」曰：\n「敢問招虞人何以？」曰：\n「以皮冠，\n庶人以旃，\n士以旂，\n大夫以旌。\n\n以大夫之招招虞人，\n虞人死不敢往；\n以士之招招庶人，\n庶人豈敢往哉？\n\n況乎\n以不賢人之招\n招賢人乎？\n欲見賢人而不以其道，\n猶欲其入而閉之門也。\n夫義、\n路也；\n禮、\n門也。\n惟君子能由是路，\n出入是門也。\n\n《詩》云：\n『周道如底，\n其直如矢；\n君子所履，\n小人所視。』」\n萬章曰：\n「孔子，\n君命召，\n不俟駕而行；\n然則孔子非與？」曰：\n「孔子當仕有官職，\n而以其官召之也。」\n10.8孟子謂萬章曰：\n「一鄉之善士\n斯友一鄉之善士，\n一國之善士\n斯友一國之善士，\n天下之善士\n斯友天下之善士。\n以友天下之善士為未足，\n又尚論古之人。\n\n頌其詩，\n讀其書，\n不知其人，可乎？\n是以論其世也。\n是尚友也。」\n10.9齊宣王問卿。\n孟子曰：\n「王何卿之問也？」王曰：\n「卿不同乎？」曰：\n「不同；\n有貴戚之卿，\n有異姓之卿。」\n王曰：\n「請問貴戚之卿。」曰：\n「君有大過則諫；\n反覆之而不聽，\n則易位。」\n王勃然變乎色。\n曰：\n「王勿異也。\n王問臣，\n臣不敢不以正對。」王色定，\n然後請問異姓之卿。\n曰：\n「君有過則諫，\n反覆之而不聽，\n則去。」\n\n"}
{"id": "KR1h0001_011", "series": "KR1h0001", "text": "\n\n11.1告子曰：\n「性猶杞柳也，\n義\n猶桮棬也；\n以人性為仁義，\n猶以杞柳為桮棬。」\n孟子曰：\n「子能順杞柳之性\n而以為桮棬乎？\n將戕賊杞柳\n而後以為桮棬也？\n如將戕賊杞柳\n而以為桮棬，\n則亦將戕賊人以為仁義與？\n率天下之人而禍仁義者，\n必子之言夫！」\n11.2告子曰：\n「性\n猶湍水也，\n決諸東方則東流，\n決諸西方則西流。\n人性之無分於善不善也，\n猶水之無分於東西也。」\n孟子曰：\n「水信無分於東西，\n無分於上下乎？\n人性之善也，\n猶水之就下也。\n人無有不善，\n水無有不下。\n\n今夫水、搏而躍之，\n可使過顙；\n激而行之，\n可使在山。\n是豈水之性哉？\n其勢則然也。\n人之可使為不善，\n其性亦猶是也。」\n11.3告子曰：\n「生之謂性。」孟子曰：\n「生之謂性也，\n猶白之謂白與？」曰：\n「然。」\n「白羽之白也，\n猶白雪之白；\n白雪之白\n猶白玉之白歟？」曰：\n「然。」「然則犬之性\n猶牛之性，\n牛之性\n猶人之性歟？」\n11.4告子曰：\n「食色、\n性也。\n仁、\n內也，\n非外也；\n義、\n外也，\n非內也。」\n孟子曰：\n「何以謂仁內義外也？」曰：\n「彼長而我長之，\n非有長於我也；\n猶彼白而我白之，\n從其白於外也，\n故謂之外也。」\n曰：\n「異於白，白馬之白也，\n無以異於白人之白也；\n不識長馬之長也，\n無以異於長人之長歟？\n且謂長者義乎？\n長之者義乎？」曰：\n\n「吾弟則愛之，\n秦人之弟則不愛也，\n是以我為悅者也，\n故謂之內。\n長楚人之長，\n亦長吾之長，\n是以長為悅者也，\n故謂之外也。」\n曰：\n「耆秦人之炙，\n無以異於耆吾炙，\n夫物則亦有然者也，\n然則耆炙亦有外歟？」\n11.5孟季子問公都子曰：\n「何以謂義內也？」曰：\n「行吾敬，\n故謂之內也。」「鄉人長於伯兄一歲，\n則誰敬？」曰：\n「敬兄。」\n「酌則誰先？」\n\n曰：\n「先酌鄉人。」\n\n「所敬在此，\n所長在彼，\n果在外，\n非由內也。」公都子不能荅，\n以告孟子。\n\n孟子曰：\n「敬叔父乎？\n敬弟乎？\n彼將曰：\n『敬叔父。』\n曰：\n『弟為尸，\n則誰敬？』\n彼將曰：\n『敬弟。』\n\n子曰：\n『惡在其敬叔父也？』\n彼將曰：\n『在位故也。』\n子亦曰：\n『在位故也。\n庸敬在兄，\n斯須之敬在鄉人。』」\n季子聞之，曰：\n「敬叔父則敬，\n敬弟則敬，\n果在外，\n非由內也。」公都子曰：\n「冬日則飲湯，\n夏日則飲水，\n然則飲食亦在外也？」\n11.6公都子曰：\n「告子曰：\n『性無善無不善也。』\n或曰：\n『性可以為善，\n可以為不善；\n是故文、武興，\n則民好善；\n幽、厲興，\n則民好暴。』\n\n或曰：\n『有性善，\n有性不善；\n是故以堯為君而有象；\n以瞽瞍為父而有舜；\n以紂為兄之子，\n且以為君，\n而有微子啟、王子比干。』\n今曰『性善』，\n然則彼皆非歟？」\n孟子曰：\n「乃若其情，\n則可以為善矣，\n乃所謂善也。\n若夫為不善，\n非才之罪也。\n\n惻隱之心，\n人皆有之；\n羞惡之心，\n人皆有之；\n恭敬之心，\n人皆有之；\n是非之心，\n人皆有之。\n\n惻隱之心、\n仁也；\n羞惡之心、\n義也；\n恭敬之心、\n禮也；\n是非之心、\n智也。\n\n仁義禮智，\n非由外鑠我也，\n我固有之也，\n弗思耳矣。\n故曰：\n『求則得之，\n舍則失之。』\n\n或相倍蓰而無筭者，\n不能盡其才者也。\n《詩》曰：\n『天生蒸民，\n有物有則。\n民之秉夷，\n好是懿德。』\n\n孔子曰：\n『為此詩者，\n其知道乎！\n故有物必有則；\n民之秉夷也，\n故好是懿德。』」\n11.7孟子曰：\n「富歲，\n子弟多賴；\n凶歲，\n子弟多暴，\n非天之降才爾殊也，\n其所以陷溺其心者然也。\n\n今夫麰麥，播種\n而耰之，\n其地同，\n樹之時又同，\n浡然而生，\n至於日至之時，\n皆孰矣。\n雖有不同，\n則地有肥磽，\n雨露之養、\n人事之不齊也。\n\n故凡同類者，\n舉相似也，\n何獨至於人而疑之？\n聖人、與我同類者。\n故龍子曰：\n『不知足而為屨，\n我知其不為蕢也。』\n屨之相似，\n天下之足同也。\n\n口之於味，\n有同耆也；\n易牙先得我口之所耆者也。\n如使口之於味也，\n其性與人殊，\n若犬馬之與我不同類也，\n則天下何耆\n皆從易牙之於味也？\n\n至於味，\n天下期於易牙，\n是天下之口相似也。\n惟耳亦然。\n至於聲，\n天下期於師曠，\n是天下之耳相似也。\n\n惟目亦然。\n至於子都，\n天下莫不知其姣也。\n不知子都之姣者，\n無目者也。\n\n故曰：\n口之於味也，\n有同耆焉；\n耳之於聲也，\n有同聽焉；\n目之於色也，\n有同美焉。\n\n至於心，\n獨無所同然乎？\n心之所同然者\n何也？\n謂理也、\n義也。\n聖人先得\n我心之所同然耳。\n故理義之悅我心，\n猶芻豢之悅我口。」\n11.8孟子曰：\n「牛山之木嘗美矣，\n以其郊於大國也，\n斧斤伐之，\n可以為美乎？\n是其日夜之所息，\n雨露之所潤，\n非無萌蘖之生焉，\n牛羊又從而牧之，\n是以若彼濯濯也。\n\n人見其濯濯也，\n以為未嘗有材焉，\n此豈山之性也哉？\n雖存乎人者，\n豈無仁義之心哉？\n其所以放其良心者，\n亦猶斧斤之於木也，\n\n旦旦而伐之，\n可以為美乎？\n其日夜之所息，\n平旦之氣，\n其好惡與人相近也者幾希，\n則其旦晝之所為，\n有梏亡之矣。\n\n梏之反覆，\n則其夜氣不足以存；\n夜氣不足以存，\n則其違禽獸不遠矣。\n人見其禽獸也，\n而以為未嘗有才焉者，\n是豈人之情也哉？\n\n故苟得其養，\n無物不長；\n苟失其養，\n無物不消。\n孔子曰：\n『操則存，\n舍則亡；\n出入無時，\n莫知其鄉。』\n惟心之謂與？」\n11.9孟子曰：\n「無或乎王之不智也。\n雖有天下易生之物也，\n一日暴之，\n十日寒之，\n未有能生者也。\n吾見亦罕矣，\n吾退\n而寒之者至矣，\n吾如有萌焉何哉？\n\n今夫弈之為數，\n小數也；\n不專心致志，\n則不得也。\n弈秋、\n通國之善弈者也。\n\n使弈秋誨二人弈，\n其一人專心致志，\n惟弈秋之為聽。\n一人雖聽之，\n一心以為有鴻鵠將至，\n思援弓繳而射之，\n雖與之俱學，\n弗若之矣。\n為是其智弗若與？\n曰：\n『非然也。」\n11.10孟子曰：\n「魚、\n我所欲也，\n熊掌\n亦我所欲也；\n二者不可得兼，\n舍魚而取熊掌者也。\n\n生\n亦我所欲也，\n義\n亦我所欲也；\n二者不可得兼，\n舍生而取義者也。\n生亦我所欲，\n所欲有甚於生者，\n故不為苟得也；\n\n死亦我所惡，\n所惡有甚於死者，\n故患有所不辟也。\n如使人之所欲莫甚於生，\n則凡可以得生者，\n何不用也？\n使人之所惡莫甚於死者，\n則凡可以辟患者，\n何不為也？\n\n由是則生\n而有不用也，\n由是則可以辟患\n而有不為也，\n是故所欲有甚於生者，\n所惡有甚於死者。\n非獨賢者有是心也，\n人皆有之，\n賢者能勿喪耳。\n\n一簞食，\n一豆羹，\n得之則生，\n弗得則死，\n嘑爾而與之，\n行道之人弗受；\n蹴爾而與之，\n乞人不屑也；\n\n萬鍾則不辯禮義而受之。\n萬鍾於我何加焉？\n為宮室之美、\n妻妾之奉、\n所識窮乏者得我與？\n\n鄉為身死而不受，\n今為宮室之美為之；\n鄉為身死而不受，\n今為妻妾之奉為之；\n鄉為身死而不受，\n今為所識窮乏者得我而為之，\n是亦不可以已乎？\n此之謂失其本心。」\n11.11孟子曰：\n「仁、\n人心也；\n義、\n人路也。\n舍其路\n而弗由，\n放其心\n而不知求，\n哀哉！\n\n人有雞犬放，\n則知求之；\n有放心\n而不知求。\n學問之道無他，\n求其放心而已矣。」\n11.12孟子曰：\n「今有無名之指\n屈而不信，\n非疾痛害事也，\n如有能信之者，\n則不遠秦楚之路，\n為指之不若人也。\n\n指不若人，\n則知惡之；\n心不若人，\n則不知惡，\n此之謂不知類也。」\n11.13孟子曰：\n「拱把之桐梓，\n人苟欲生之，\n皆知所以養之者。\n至於身，\n而不知所以養之者，\n豈愛身不若桐梓哉？\n弗思甚也。」\n11.14孟子曰：\n「人之於身也，\n兼所愛。\n兼所愛，\n則兼所養也。\n無尺寸之膚不愛焉，\n則無尺寸之膚不養也。\n\n所以考其善不善者，\n豈有他哉？\n於己取之而已矣。\n體有貴賤，\n有小大。\n無以小害大，\n無以賤害貴。\n養其小者為小人，\n養其大者為大人。\n\n今有場師，\n舍其梧檟，\n養其樲棘，\n則為賤場師焉。\n養其一指\n而失其肩背，\n而不知也，\n則為狼疾人也。\n\n飲食之人，\n則人賤之矣，\n為其養小\n以失大也。\n飲食之人\n無有失也，\n則口腹\n豈適為尺寸之膚哉？」\n11.15公都子問曰：\n「鈞是人也，\n或為大人，\n或為小人，\n何也？」孟子曰：\n「從其大體\n為大人，\n從其小體\n為小人。」\n曰：\n「鈞是人也，\n或從其大體，\n或從其小體，\n何也？」曰：\n「耳目之官不思，\n而蔽於物。\n物交物，\n則引之而已矣。\n\n心之官則思，\n思則得之，\n不思則不得也。\n此天之所與我者。\n先立乎其大者，\n則其小者不能奪也。\n此為大人而已矣。」\n11.16孟子曰：\n「有天爵者，\n有人爵者。\n仁義\n忠信，\n樂善不倦，\n此天爵也；\n公卿大夫，\n此人爵也。\n\n古之人\n脩其天爵，\n而人爵從之。\n今之人\n脩其天爵，以要人爵；\n既得人爵，而棄其天爵，\n則惑之甚者也，\n終亦必亡而已矣。」\n11.17孟子曰：\n「欲貴者，\n人之同心也。\n人人有貴於己者，\n弗思耳矣。\n人之所貴者，\n非良貴也。\n\n趙孟之所貴，\n趙孟能賤之。\n《詩》云：\n『既醉以酒，\n既飽以德。』\n言飽乎仁義也，\n所以不願人之膏粱之味也；\n令聞廣譽施於身，\n所以不願人之文繡也。」\n11.18孟子曰：\n「仁之勝不仁也，\n猶水之勝火。\n今之為仁者，\n猶以一杯水救一車薪之火也；\n\n不熄，\n則謂之水不勝火，\n此又與於不仁之甚者也，\n亦終必亡而已矣。」\n11.19孟子曰：\n「五穀者、\n種之美者也；\n苟為不熟，\n不如荑稗。\n夫仁、亦在乎熟之而已矣。」\n11.20孟子曰：\n「羿之教人射，\n必志於彀；\n學者亦必志於彀。\n大匠誨人\n必以規矩，\n學者亦必以規矩。」\n\n"}
{"id": "KR1h0001_012", "series": "KR1h0001", "text": "\n\n12.1任人有問屋廬子曰：\n「禮與食孰重？」曰：\n「禮重。」「色與禮孰重？」曰：\n「禮重。」\n曰：\n「以禮食，則飢而死；\n不以禮食，則得食，\n必以禮乎？\n親迎，則不得妻；\n不親迎，則得妻，\n必親迎乎？」屋廬子不能對，\n\n明日之鄒\n以告孟子。\n孟子曰：\n「於荅是也何有？\n不揣其本，\n而齊其末，\n方寸之木可使高於岑樓。\n\n金重於羽者，\n豈謂一鉤金\n與一輿羽之謂哉？\n取食之重者\n與禮之輕者而比之，\n奚翅食重？\n取色之重者\n與禮之輕者而比之，\n奚翅色重？\n\n往應之曰：\n『紾兄之臂而奪之食，\n則得食；\n不紾，\n則不得食，\n則將紾之乎？\n踰東家牆而摟其處子，\n則得妻；\n不摟，\n則不得妻；\n則將摟之乎？』」\n12.2曹交問曰：\n「人皆可以為堯舜，\n有諸？」孟子曰：\n「然。」「交聞文王十尺，\n湯九尺，\n今交九尺四寸以長，\n食粟而已，\n如何則可？」\n曰：\n「奚有於是？\n亦為之而已矣。\n有人於此，\n力不能勝一匹雛，\n則為無力人矣；\n今曰舉百鈞，\n則為有力人矣。\n然則舉烏獲之任，\n是亦為烏獲而已矣。\n\n夫人豈以不勝為患哉？\n弗為耳。\n徐行後長者\n謂之弟，\n疾行先長者\n謂之不弟。\n\n夫徐行者、\n豈人所不能哉？\n所不為也。\n堯舜之道，\n孝悌而已矣。\n子服堯之服，\n誦堯之言，\n行堯之行，\n是堯而已矣。\n\n子服桀之服，\n誦桀之言，\n行桀之行，\n是桀而已矣。」\n曰：\n「交得見於鄒君，\n可以假館，\n願留而受業於門。」曰：\n「夫道若大路然，\n豈難知哉？\n人病不求耳。\n子歸而求之，\n有餘師。」\n12.3公孫丑問曰：\n「高子曰：\n《小弁》、\n小人之詩也。」孟子曰：\n「何以言之？」曰：\n「怨。」\n曰：\n「固哉，\n高叟之為詩也！\n有人於此，\n越人關弓而射之，\n則己談笑而道之；\n無他，\n疏之也。\n\n其兄關弓而射之，\n則己垂涕泣而道之；\n無他，\n戚之也。\n《小弁》之怨，\n親親也。\n親親、\n仁也。\n固矣夫\n高叟之為詩也！」\n曰：\n「《凱風》何以不怨？」曰：\n「《凱風》、\n親之過小者也；\n《小弁》、\n親之過大者也。\n親之過大而不怨，\n是愈疏也；\n親之過小而怨，\n是不可磯也。\n\n愈疏、\n不孝也；\n不可磯、\n亦不孝也。\n孔子曰：\n『舜其至孝矣，\n五十而慕。』」\n12.4宋牼將之楚，\n孟子遇於石丘，\n曰：\n「先生將何之？」\n曰：\n「吾聞秦楚搆兵，\n我將見楚王\n說而罷之。\n楚王不悅，\n我將見秦王\n說而罷之。\n二王我將有所遇焉。」\n曰：\n「軻也請無問其詳，\n願聞其指。\n說之將何如？」曰：\n「我將言其不利也。」\n曰：\n「先生之志則大矣，\n先生之號則不可。\n先生以利說秦楚之王，\n秦楚之王悅於利\n以罷三軍之師，\n是三軍之士樂罷\n而悅於利也。\n\n為人臣者\n懷利以事其君，\n為人子者\n懷利以事其父，\n為人弟者\n懷利以事其兄，\n是君臣、\n父子、兄弟終去仁義，\n懷利以相接，\n然而不亡者，\n未之有也。\n\n先生以仁義說秦楚之王，\n秦楚之王悅於仁義\n以罷三軍之師，\n是三軍之士樂罷\n而悅於仁義也。\n\n為人臣者\n懷仁義以事其君，\n為人子者\n懷仁義以事其父，\n為人弟者\n懷仁義以事其兄，\n\n是君臣、\n父子、\n兄弟去利、\n懷仁義以相接也，\n然而不王者，\n未之有也。\n何必曰利？」\n12.5孟子居鄒，\n季任為任處守，\n以幣交，\n受之而不報。\n處於平陸，\n儲子為相，\n以幣交，\n受之而不報。\n\n他日，由鄒之任，\n見季子；\n由平陸之齊，\n不見儲子。\n屋廬子喜曰：\n「連得間矣。」\n問曰：\n「夫子之任，見季子；\n之齊，不見儲子，\n為其為相與？」\n曰：\n「非也；\n《書》曰：\n『享多儀，\n儀不及物\n曰不享，\n惟不役志于享。』\n為其不成享也。」\n屋廬子悅。\n或問之。\n屋廬子曰：\n「季子不得之鄒，\n儲子得之平陸。」\n12.6淳于髡曰：\n「先名實者，\n為人也；\n後名實者，\n自為也。\n夫子在三卿之中，\n名實未加\n於上下而去之，\n仁者固如此乎？」\n孟子曰：\n「居下位，\n不以賢事不肖者，\n伯夷也；\n五就湯、\n五就桀者，\n伊尹也；\n不惡汙君、\n不辭小官者，\n柳下惠也。\n\n三子者不同道，\n其趨一也。\n一者何也？\n曰：\n仁也。\n君子亦仁而已矣。\n何必同？」\n曰：\n「魯繆公之時，\n公儀子為政，\n子柳、子思為臣，\n魯之削也滋甚；\n若是乎，賢者之無益於國也！」\n曰：\n「虞不用百里奚而亡，\n秦繆公用之而霸。\n不用賢則亡，\n削何可得歟？」\n曰：\n「昔者\n王豹處於淇，\n而河西善謳；\n緜駒處於高唐，\n而齊右善歌；\n華周杞梁之妻\n善哭其夫\n而變國俗。\n\n有諸內，\n必形諸外。\n為其事\n而無其功者，\n髡未嘗覩之也。\n是故無賢者也；\n有則髡必識之。」\n曰：\n「孔子為魯司寇，\n不用，\n從而祭，\n燔肉不至，\n不稅冕而行。\n不知者以為為肉也，\n其知者以為為無禮也。\n\n乃孔子則欲以微罪行，\n不欲為苟去。\n君子之所為，\n眾人固不識也。」\n12.7孟子曰：\n「五霸者，\n三王之罪人也；\n今之諸侯，\n五霸之罪人也；\n今之大夫，\n今之諸侯之罪人也。\n\n天子適諸侯曰巡狩，\n諸侯朝於天子曰述職。\n春省耕而補不足，\n秋省斂而助不給。\n\n入其疆，\n土地辟，\n田野治，\n養老尊賢，\n俊傑在位，\n則有慶；\n慶以地。\n\n入其疆，\n土地荒蕪，\n遺老失賢，\n掊克在位，\n則有讓。\n一不朝，\n則貶其爵；\n再不朝，\n則削其地；\n三不朝，\n則六師移之。\n\n是故天子討而不伐，\n諸侯伐而不討。\n五霸者、\n摟諸侯以伐諸侯者也，\n故曰：\n『五霸者、\n三王之罪人也。\n\n五霸、\n桓公為盛。\n葵丘之會，\n諸侯束牲載書而不歃血。\n初命曰：\n『誅不孝，\n無易樹子，\n無以妾為妻。\n\n再命曰：\n『尊賢育才，\n以彰有德。』\n三命曰：\n『敬老慈幼，\n無忘賓旅。』\n四命曰：\n『士無世官，\n官事無攝，\n取士必得，\n無專殺大夫。』\n\n五命曰：\n『無曲防，\n無遏糴，\n無有封而不告。』\n曰：\n『凡我同盟之人，\n既盟之後，\n言歸于好。』\n\n今之諸侯\n皆犯此五禁，\n故曰：\n『今之諸侯，\n五霸之罪人也。』\n\n長君之惡\n其罪小，\n逢君之惡\n其罪大。\n今之大夫皆逢君之惡，\n故曰：\n『今之大夫，\n今之諸侯之罪人也。』\n12.8魯欲使慎子為將軍。\n孟子曰：\n「不教民而用之\n謂之殃民。\n殃民者，\n不容於堯舜之世。\n一戰勝齊，\n遂有南陽，\n然且不可。」\n慎子勃然不悅曰：\n「此則滑釐所不識也。」曰：\n「吾明告子。\n天子之地方千里；\n不千里，\n不足以待諸侯。\n\n諸侯之地方百里；\n不百里，\n不足以守宗廟之典籍。\n周公之封於魯，\n為方百里也；\n地非不足，\n而儉於百里。\n\n太公之封於齊也，\n亦為方百里也；\n地非不足也，\n而儉於百里。\n\n今魯方百里者五，\n子以為有王者作，\n則魯在所損乎，\n在所益乎？\n徒取諸彼以與此，\n然且仁者不為，\n況於殺人以求之乎？\n\n君子之事君也，\n務引其君以當道，\n志於仁而已。」\n12.9孟子曰：\n「今之事君者\n皆曰，\n『我能為君辟土地、\n充府庫。』\n今之所謂良臣，\n古之所謂民賊也。\n\n君不鄉道，\n不志於仁，\n而求富之，\n是富桀也。\n『我能為君約與國，\n戰必克。』\n\n今之所謂良臣，\n古之所謂民賊也。\n君不鄉道，\n不志於仁，\n而求為之強戰，\n是輔桀也。\n由今之道，\n無變今之俗，\n雖與之天下，\n不能一朝居也。」\n12.10白圭曰：\n「吾欲二十而取一，\n何如？」孟子曰：\n「子之道，\n貉道也。\n萬室之國，\n一人陶，則可乎？」曰：\n「不可，\n器不足用也。」\n曰：\n「夫貉、\n五穀不生，\n惟黍生之；\n無城郭、\n宮室、\n宗廟、\n祭祀之禮，\n無諸侯幣帛饔飧，\n無百官有司，\n故二十取一而足也。\n\n今居中國，\n去人倫，\n無君子，\n如之何其可也？\n陶以寡，\n且不可以為國，\n況無君子乎？\n\n欲輕之於堯舜之道者，\n大貉小貉也；\n欲重之於堯舜之道者，\n大桀小桀也。」\n12.11白圭曰：\n「丹之治水也愈於禹。」孟子曰：\n「子過矣。\n禹之治水，\n水之道也，\n是故禹以四海為壑，\n今吾子以鄰國為壑。\n\n水逆行\n謂之洚水，\n洚水者、\n洪水也，\n仁人之所惡也。\n吾子過矣。」\n12.12孟子曰：\n「君子不亮，\n惡乎執？」\n12.13魯欲使樂正子為政。\n孟子曰：\n「吾聞之，\n喜而不寐。」公孫丑曰：\n「樂正子強乎？」曰：\n「否。」「有知慮乎？」曰：\n「否。」\n「多聞識乎？」曰：\n「否。」「然則奚為喜而不寐？」曰：\n「其為人也好善。」「好善足乎？」\n曰：\n「好善優於天下，\n而況魯國乎？\n夫苟好善，\n則四海之內\n皆將輕千里\n而來告之以善；\n夫苟不好善，\n則人將曰：𧦧𧦧，\n『予既已知之矣。』𧦧𧦧\n\n之聲音顏色\n距人於千里之外。\n士止於千里之外，\n則讒諂面諛之人至矣。\n與讒諂面諛之人居，\n國欲治，\n可得乎？」\n12.14陳子曰：\n「古之君子\n何如則仕？」孟子曰：\n「所就三，\n所去三。\n\n迎之致敬以有禮；\n言，將行其言也，\n則就之。\n禮貌未衰，\n言弗行也，\n則去之。\n\n其次，\n雖未行其言也，\n迎之致敬以有禮，\n則就之。\n禮貌衰，\n則去之。\n\n其下，\n朝不食，\n夕不食，\n飢餓不能出門戶，\n君聞之，\n曰：\n『吾大者不能行其道，\n又不能從其言也，\n使飢餓於我土地，\n吾恥之。』\n\n周之，\n亦可受也，\n免死而已矣。」\n12.15孟子曰：\n「舜發於畎畝之中，\n傅說舉於版築之間，\n膠鬲舉於魚鹽之中，\n管夷吾舉於士，\n孫叔敖舉於海，\n百里奚舉於市。\n\n故天將降大任於是人也，\n必先苦其心志，\n勞其筋骨，\n餓其體膚，\n空乏其身，\n行拂亂其所為，\n所以動心忍性，\n曾益其所不能。\n\n人恆過，\n然後能改；\n困於心，\n衡於慮，\n而後作；\n徵於色，\n發於聲，\n而後喻。\n\n入則無法家拂士，\n出則無敵國外患者，\n國恆亡。\n然後知生於憂患\n而死於安樂也。」\n12.16孟子曰：\n「教亦多術矣，\n予不屑之教誨也者，\n是亦教誨之而已矣。」\n\n"}
{"id": "KR1h0001_013", "series": "KR1h0001", "text": "\n\n13.1孟子曰：\n「盡其心者，\n知其性也。\n知其性，\n則知天矣。\n存其心，\n養其性，\n所以事天也。\n\n殀壽不貳，\n脩身以俟之，\n所以立命也。」\n13.2孟子曰：\n「莫非命也，\n順受其正；\n是故知命者\n不立乎巖墻之下。\n盡其道而死者，\n正命也；\n桎梏死者，\n非正命也。」\n13.3孟子曰：\n「求則得之，\n舍則失之，\n是求有益於得也，\n求在我者也。\n求之有道，\n得之有命，\n是求無益於得也，\n求在外者也。」\n13.4孟子曰：\n「萬物皆備於我矣。\n反身而誠，\n樂莫大焉。\n強恕而行，\n求仁莫近焉。」\n13.5孟子曰：\n「行之而不著焉，\n習矣而不察焉，\n終身由之而不知其道者，\n眾也。」\n13.6孟子曰：\n「人不可以無恥，\n無恥之恥，\n無恥矣。」\n13.7孟子曰：\n「恥之於人大矣，\n為機變之巧者，\n無所用恥焉。\n不恥不若人，\n何若人有？」\n13.8孟子曰：\n「古之賢王\n好善而忘勢；\n古之賢士\n何獨不然？\n樂其道\n而忘人之勢，\n故王公不致敬盡禮，\n則不得亟見之。\n見且由不得亟，\n而況得而臣之乎？」\n13.9孟子謂宋句踐曰：\n「子好遊乎？\n吾語子遊。\n人知之，亦囂囂；\n人不知，亦囂囂。」曰：\n「何如斯可以囂囂矣？」\n曰：\n「尊德樂義，\n則可以囂囂矣。\n故士窮不失義，\n達不離道。\n窮不失義，\n故士得己焉；\n達不離道，\n故民不失望焉。\n\n古之人\n得志，\n澤加於民；\n不得志，\n脩身見於世。\n窮則獨善其身，\n達則兼善天下。」\n13.10孟子曰：\n「待文王而後興者，\n凡民也。\n若夫豪傑之士，\n雖無文王猶興。」\n13.11孟子曰：\n「附之以韓魏之家，\n如其自視欿然，\n則過人遠矣。」\n13.12孟子曰：\n「以佚道使民，\n雖勞不怨。\n以生道殺民，\n\n雖死不怨殺者。」\n\n13.13孟子曰：\n「霸者之民\n驩虞如也，\n王者之民\n皞皞如也。\n殺之而不怨，\n利之而不庸，\n民日遷善\n而不知為之者。\n\n夫君子所過者化，\n所存者神，\n上下與天地同流，\n豈曰小補之哉？」\n13.14孟子曰：\n「仁言\n不如仁聲之入人深也，\n善政\n不如善教之得民也。\n善政、民畏之，\n善教、民愛之。\n善政得民財，\n善教得民心。」\n13.15孟子曰：\n「人之所不學而能者，\n其良能也；\n所不慮而知者，\n其良知也。\n孩提之童\n無不知愛其親者，\n及其長也，\n無不知敬其兄也。\n\n親親、\n仁也，\n敬長、\n義也，\n無他，\n達之天下也。」\n13.16孟子曰：\n「舜之居深山之中，\n與木石居，\n與鹿豕遊，\n其所以異於深山之野人者\n幾希；\n及其聞一善言，\n見一善行，\n若決江河，\n沛然莫之能禦也。」\n13.17孟子曰：\n「無為其所不為，\n無欲其所不欲，\n如此而已矣。」\n13.18孟子曰：\n「人之有德慧術知者，\n恆存乎疢疾。\n獨孤臣孽子，\n其操心也危，\n其慮患也深，\n故達。」\n13.19孟子曰：\n「有事君人者，\n事是君\n則為容悅者也；\n有安社稷臣者，\n以安社稷為悅者也；\n有天民者，\n達可行於天下\n而後行之者也；\n有大人者，\n正己而物正者也。」\n13.20孟子曰：\n「君子有三樂，\n而王天下不與存焉。\n父母俱存，\n兄弟無故，\n一樂也；\n仰不愧於天，\n俯不怍於人，\n二樂也；\n\n得天下英才\n而教育之，\n三樂也。\n君子有三樂，\n而王天下不與存焉。」\n13.21孟子曰：\n「廣土眾民，\n君子欲之，\n所樂不存焉；\n中天下而立，\n定四海之民，\n君子樂之，\n所性不存焉。\n\n君子所性，\n雖大行不加焉，\n雖窮居不損焉，\n分定故也。\n君子所性，\n仁義禮智根於心，\n其生色也\n睟然，見於面，\n盎於背，\n施於四體，\n四體不言而喻。」\n13.22孟子曰：\n「伯夷辟紂，\n居北海之濱，\n聞文王作，興\n曰：\n『盍歸乎來，\n吾聞西伯善養老者。』\n\n太公辟紂，\n居東海之濱，\n聞文王作，興\n曰：\n『盍歸乎來，\n吾聞西伯善養老者。』\n天下有善養老，\n則仁人以為己歸矣。\n\n五畝之宅，\n樹牆下以桑，\n匹婦蠶之，\n則老者足以衣帛矣。\n五母雞，\n二母彘，\n無失其時，\n老者足以無失肉矣。\n\n百畝之田，\n匹夫耕之，\n八口之家\n足以無飢矣。\n所謂西伯善養老者，\n制其田里，\n教之樹畜，\n導其妻子\n使養其老。\n\n五十非帛不煖，\n七十非肉不飽。\n不煖不飽，\n謂之凍餒。\n文王之民\n無凍餒之老者，\n此之謂也。」\n13.23孟子曰：\n「易其田疇，\n薄其稅斂，\n民可使富也。\n食之以時，\n用之以禮，\n財不可勝用也。\n\n民非水火不生活，\n昏暮叩人之門戶\n求水火，\n無弗與者，\n至足矣。\n聖人治天下，\n使有菽粟如水火。\n菽粟如水火，\n而民焉有不仁者乎？」\n13.24孟子曰：\n「孔子登東山\n而小魯，\n登太山\n而小天下，\n故觀於海者難為水，\n遊於聖人之門者難為言。\n\n觀水有術，\n必觀其瀾。\n日月有明，\n容光必照焉。\n流水之為物也，\n不盈科不行；\n君子之志於道也，\n不成章不達。」\n13.25孟子曰：\n「雞鳴而起，\n孳孳為善者，\n舜之徒也；\n雞鳴而起，\n孳孳為利者，\n跖之徒也。\n欲知舜與跖之分，\n無他，\n利與善之間也。」\n13.26孟子曰：\n「楊子取為我，\n拔一毛而利天下，\n不為也。\n墨子兼愛，\n摩頂放踵利天下，\n為之。\n子莫執中。\n執中為近之。\n\n執中無權，\n猶執一也。\n所惡執一者，\n為其賊道也，\n舉一而廢百也。」\n13.27孟子曰：\n「飢者甘食，\n渴者甘飲，\n是未得飲食之正也，\n飢渴害之也。\n豈惟口腹有飢渴之害？\n人心亦皆有害。\n人能無以飢渴之害為心害，\n則不及人不為憂矣。」\n13.28孟子曰：\n「柳下惠不以三公\n易其介。」\n13.29孟子曰：\n「有為者\n辟若掘井，\n掘井九軔\n而不及泉，\n猶為棄井也。」\n13.30孟子曰：\n「堯舜、\n性之也，\n湯武、\n身之也，\n五霸、\n假之也。\n久假而不歸，\n惡知其非有也。」\n13.31公孫丑曰：\n「伊尹曰：\n『予不狎于不順。』\n放太甲于桐，\n民大悅。\n太甲賢，\n又反之，\n民大悅。\n賢者之為人臣也，\n其君不賢，\n則固可放與？」\n孟子曰：\n「有伊尹之志，\n則可；\n無伊尹之志，\n則篡也。」\n13.32公孫丑曰：\n「《詩》曰：\n『不素餐兮』。\n君子之不耕而食，\n何也？」\n孟子曰：\n「君子居是國也，\n其君用之，\n則安富尊榮；\n其子弟從之，\n則孝悌忠信。\n『不素餐兮』，\n孰大於是？」\n13.33王子墊問曰：\n「士何事？」孟子曰：\n「尚志。」曰：\n「何謂尚志？」\n曰：\n「仁義而已矣。\n殺一無罪、\n非仁也，\n非其有而取之、\n非義也。\n\n居惡在？\n仁是也；\n路惡在？\n義是也。\n居仁由義，\n大人之事備矣。」\n13.34孟子曰：\n「仲子、不義與之齊國\n而弗受，\n人皆信之，\n是舍簞食豆羹\n之義也。\n\n人莫大焉亡親戚\n君臣\n上下。\n以其小者\n信其大者，\n奚可哉？」\n13.35桃應問曰：\n「舜為天子，\n皋陶為士，\n瞽瞍殺人，\n則如之何？」孟子曰：\n「執之而已矣。」「然則舜不禁與？」\n曰：\n「夫舜惡得而禁之？\n夫有所受之也。」「然則舜如之何？」曰：\n「舜視棄天下\n猶棄敝蹝也。\n竊負而逃，\n遵海濱而處，\n終身訢然，\n樂而忘天下。」\n13.36孟子自范之齊，\n望見齊王之子，\n喟然嘆曰：\n「居移氣，\n養移體，\n大哉居乎！\n夫非盡人之子與？」\n孟子曰：\n「王子宮室、車馬、衣服\n多與人同，\n而王子若彼者，\n其居使之然也；\n況居天下之廣居者乎？\n魯君之宋，\n呼於垤澤之門。\n\n守者曰：\n『此非吾君也，\n何其聲之似我君也？』\n此無他，\n居相似也。」\n13.37孟子曰：\n「食而弗愛，\n豕交之也；\n愛而不敬，\n獸畜之也。\n恭敬者，\n幣之未將者也。\n恭敬而無實，\n君子不可虛拘。」\n13.38孟子曰：\n「形色、\n天性也；\n惟聖人然後可以踐形。」\n13.39齊宣王欲短喪。\n公孫丑曰：\n「為朞之喪，\n猶愈於已乎？」孟子曰：\n「是猶或紾其兄之臂，\n子謂之\n『姑徐徐云爾，』\n亦教之孝弟而已矣。」\n王子有其母死者，\n其傅為之請數月之喪。\n公孫丑曰：\n「若此者何如也？」曰：\n「是欲終之而不可得也。\n雖加一日\n愈於已，\n謂夫莫之禁而弗為者也。」\n13.40孟子曰：\n「君子之所以教者五：\n有如時雨化之者，\n有成德者，\n有達財者，\n有荅問者，\n有私淑艾者。\n此五者、\n君子之所以教也。」\n13.41公孫丑曰：\n「道則高矣、美矣，\n宜若登天然，\n似不可及也；\n何不使彼為可幾及\n而日孳孳也？」\n孟子曰：\n「大匠不為拙工改廢繩墨，\n羿不為拙射變其彀率。\n君子引而不發，\n躍如也。\n中道而立，\n能者從之。」\n13.42孟子曰：\n「天下有道，\n以道殉身；\n天下無道，\n以身殉道；\n未聞以道殉乎人者也。」\n13.43公都子曰：\n「滕更之在門也，\n若在所禮，\n而不荅，\n何也？」\n孟子曰：\n「挾貴而問，\n挾賢而問，\n挾長而問，\n挾有勳勞而問，\n挾故而問，\n皆所不荅也。\n滕更有二焉。」\n13.44孟子曰：\n「於不可已而已者，\n無所不已。\n於所厚者薄，\n無所不薄也。\n其進銳者，\n其退速。」\n13.45孟子曰：\n「君子之於物也，\n愛之而弗仁；\n於民也，\n仁之而弗親。\n親親而仁民，\n仁民而愛物。」\n13.46孟子曰：\n「知者無不知也，\n當務之為急；\n仁者無不愛也，\n急親賢之為務。\n堯舜之知而不徧物，\n急先務也；\n\n堯舜之仁\n不徧愛人，\n急親賢也。\n不能三年之喪，\n而緦、小功之察；\n放飯流歠，\n而問無齒決，\n是之謂不知務。」\n\n"}
{"id": "KR1h0001_014", "series": "KR1h0001", "text": "\n\n14.1孟子曰：\n「不仁哉\n梁惠王也！\n仁者\n以其所愛及其所不愛，\n不仁者\n以其所不愛及其所愛。」公孫丑問曰：\n「何謂也？」\n「梁惠王以土地之故，\n糜爛其民而戰之，\n大敗，\n將復之，\n恐不能勝，\n故驅其所愛子弟以殉之，\n是之謂\n以其所不愛及其所愛也。\n\n14.2孟子曰：\n「春秋無義戰。\n彼善於此，\n則有之矣。\n征者，\n上伐下也，\n敵國不相征也。」\n14.3孟子曰：\n「盡信《書》，\n則不如無《書》。\n吾於《武成》，\n取二三策而已矣。\n仁人無敵於天下，\n以至仁伐至不仁，\n而何其血之流杵也？」\n14.4孟子曰：\n「有人曰：\n『我善為陳，\n我善為戰。』\n大罪也。\n國君好仁，\n天下無敵焉。\n南面而征，北狄怨；\n東面而征，西夷怨，\n曰：\n『奚為後我？』\n\n武王之伐殷也，\n革車三百兩，\n虎賁三千人。\n王曰：\n『無畏！\n寧爾也，\n非敵百姓也。』\n\n若崩厥角稽首。\n征之為言正也，\n各欲正己也，\n焉用戰？」\n14.5孟子曰：\n「梓匠輪輿\n能與人規矩，\n不能使人巧。」\n14.6孟子曰：\n「舜之飯糗茹草也，\n若將終身焉；\n及其為天子也，\n被袗衣，\n鼓琴，\n二女\n果，若固有之。」\n14.7孟子曰：\n「吾今而後知\n殺人親之重也：\n殺人之父，\n人亦殺其父；\n殺人之兄，\n人亦殺其兄。\n然則非自殺之也，\n一間耳。」\n14.8孟子曰：\n「古之為關也，\n將以禦暴；\n今之為關也，\n將以為暴。」\n14.9孟子曰：\n「身不行道，\n不行於妻子；\n使人不以道，\n不能行於妻子。」\n14.10孟子曰：\n「周于利者\n凶年不能殺，\n周于德者\n邪世不能亂。」\n14.11孟子曰：\n「好名之人\n能讓千乘之國，\n苟非其人，\n簞食豆羹見於色。」\n14.12孟子曰：\n「不信仁賢，\n則國空虛；\n無禮義，\n則上下亂；\n無政事，\n則財用不足。」\n14.13孟子曰：\n「不仁而得國者，\n有之矣；\n不仁而得天下者，\n未之有也。」\n14.14孟子曰：\n「民為貴，\n社稷次之，\n君為輕。\n是故得乎丘民而為天子，\n得乎天子為諸侯，\n得乎諸侯為大夫。\n\n諸侯危社稷，\n則變置。\n犧牲既成，\n粢盛既絜，\n祭祀以時，\n然而旱乾水溢，\n則變置社稷。」\n14.15孟子曰：\n「聖人、\n百世之師也，\n伯夷、柳下惠是也。\n故聞伯夷之風者，\n頑夫廉，\n懦夫有立志；\n\n聞柳下惠之風者，\n薄夫敦，\n鄙夫寬。\n奮乎百世之上，\n百世之下聞者莫不興起也。\n非聖人而能若是乎？\n而況於親炙之者乎？」\n14.16孟子曰：\n「仁也者、\n人也。\n合而言之，\n道也。」\n14.17孟子曰：\n「孔子之去魯，\n曰：\n『遲遲吾行也，\n去父母國之道也。』\n去齊，\n接淅而行，\n去他國之道也。」\n14.18孟子曰：\n「君子之戹於陳蔡之間，\n無上下之交也。」\n14.19貉稽曰：\n「稽大不理於口。」孟子曰：\n「無傷也。\n士憎茲多口。\n\n《詩》云：\n『憂心悄悄，\n慍于群小。』\n孔子也。\n『肆不殄厥慍，\n亦不殞厥問。』\n文王也。」\n14.20孟子曰：\n「賢者以其昭昭\n使人昭昭，\n今以其昏昏\n使人昭昭。」\n14.21孟子謂高子曰：\n「山徑之蹊，間\n介然用之而成路；\n為間不用，\n則茅塞之矣。\n今茅塞子之心矣。」\n14.22高子曰：\n「禹之聲\n尚文王之聲。」孟子曰：\n「何以言之？」曰：\n「以追蠡。」曰：\n「是奚足哉？\n城門之軌，\n兩馬之力與？」\n14.23齊饑。\n陳臻曰：\n「國人皆以夫子\n將復為發棠，\n殆不可復。」\n孟子曰：\n「是為馮婦也。\n晉人有馮婦者，\n善搏虎，\n卒為善士。\n則之野，\n有眾逐虎。\n虎負嵎，\n莫之敢攖。\n\n望見馮婦，\n趨而迎之。\n馮婦攘臂下車。\n眾皆悅之，\n其為士者笑之。」\n14.24孟子曰：\n「口之於味也，\n目之於色也，\n耳之於聲也，\n鼻之於臭也，\n四肢之於安佚也，\n性也，\n有命焉，\n君子不謂性也。\n\n仁之於父子也，\n義之於君臣也，\n禮之於賓主也，\n知之於賢者也，\n聖人之於天道也，\n命也，\n有性焉，\n君子不謂命也。」\n14.25浩生不害問曰：\n「樂正子\n何人也？」孟子曰：\n「善人也，\n信人也。」「何謂善？\n何謂信？」\n曰：\n「可欲之謂善，\n有諸己之謂信，\n充實之謂美，\n充實而有光輝之謂大，\n大而化之之謂聖，\n聖而不可知之之謂神。\n樂正子，\n二之中、\n四之下也。」\n14.26孟子曰：\n「逃墨必歸於楊，\n逃楊必歸於儒。\n歸，\n斯受之而已矣。\n今之與楊、墨辯者，\n如追放豚，\n既入其苙，\n又從而招之。」\n14.27孟子曰：\n「有布縷之征，\n粟米之征，\n力役之征。\n君子用其一，\n緩其二。\n用其二\n而民有殍，\n用其三\n而父子離。」\n14.28孟子曰：\n「諸侯之寶三：\n土地、人民、政事。\n寶珠玉者，\n殃必及身。」\n14.29盆成括仕於齊，\n孟子曰：\n「死矣盆成括！」盆成括見殺，\n門人問曰：\n「夫子何以知其將見殺？」曰：\n「其為人也\n小有才，\n未聞君子之大道也，\n則足以殺其軀而已矣。」\n14.30孟子之滕，\n館於上宮。\n有業屨於牖上，\n館人求之弗得。\n或問之曰：\n「若是乎從者之廀也？」\n曰：\n「子以是為竊屨來與？」曰：\n「殆非也。」\n「夫予之設科也，\n往者不追，\n來者不拒。\n苟以是心至，\n斯受之而已矣。」\n14.31孟子曰：\n「人皆有所不忍，\n達之於其所忍。\n仁也；\n人皆有所不為，\n達之於其所為，\n義也。\n人能充無欲害人之心，\n而仁不可勝用也；\n\n人能充無穿踰之心，\n而義不可勝用也；\n人能充無受爾汝之實，\n無所往而不為義也。\n士未可以言而言，\n是以言餂之也；\n可以言而不言，\n是以不言餂之也，\n是皆穿踰之類也。」\n14.32孟子曰：\n「言近而指遠者，\n善言也；\n守約而施博者，\n善道也。\n君子之言也，\n不下帶\n而道存焉；\n君子之守，\n脩其身\n而天下平。\n\n人病舍其田\n而芸人之田，\n所求於人者重，\n而所以自任者輕。」\n14.33孟子曰：\n「堯舜，\n性者也；\n湯武，\n反之也。\n\n動容周旋中禮者，\n盛德之至也。\n哭死而哀，\n非為生者也。\n經德不回，\n非以干祿也。\n言語必信，\n非以正行也。\n君子行法，\n以俟命而已矣。」\n14.34孟子曰：\n「說大人，\n則藐之，\n勿視其巍巍然。\n堂高數仞，\n榱題數尺，\n我得志，弗為也。\n食前方丈，\n侍妾數百人，\n我得志，弗為也。\n\n般樂飲酒，\n驅騁田獵，\n後車千乘，\n我得志，弗為也。\n在彼者，\n皆我所不為也；\n在我者，\n皆古之制也，\n吾何畏彼哉？」\n14.35孟子曰：\n「養心莫善於寡欲。\n其為人也寡欲，\n雖有不存焉者，\n寡矣；\n其為人也多欲，\n雖有存焉者，\n寡矣。」\n14.36曾晳嗜羊棗，\n而曾子不忍食羊棗。\n公孫丑問曰：\n「膾炙與羊棗孰美？」孟子曰：\n「膾炙哉！」\n公孫丑曰：\n「然則曾子何為食膾炙\n而不食羊棗？」曰：\n「膾炙、所同也，\n羊棗、所獨也。\n諱名不諱姓，\n姓、所同也，\n名、所獨也。」\n14.37萬章問曰：\n「孔子在陳\n曰：\n『盍歸乎來！\n吾黨之小子狂簡，\n進取，\n不忘其初。』\n孔子在陳，\n何思魯之狂士？」\n孟子曰：\n「孔子\n『不得中道而與之，\n必也狂狷乎！\n狂者進取，\n狷者有所不為也。』\n孔子豈不欲中道哉？\n不可必得，\n故思其次也。」\n「敢問何如斯可謂狂矣？」曰：\n「如琴張、曾晳、牧皮者，\n孔子之所謂狂矣。」「何以謂之狂也？」曰：\n「其志嘐嘐然，\n曰：\n『古之人，\n古之人。』\n夷考其行，\n而不掩焉者也。\n\n狂者又不可得，\n欲得不屑不絜之士而與之，\n是獧也，\n是又其次也。\n孔子曰：\n『過我門而不入我室，\n我不憾焉者，\n其惟鄉原乎！\n鄉原、\n德之賊也。』」\n曰：\n「何如斯可謂之鄉原矣？」曰：\n「何以是嘐嘐也？」\n言不顧行，\n行不顧言，\n則曰：\n「古之人，古之人。」\n\n行何為踽踽涼涼？\n生斯世也，\n為斯世也，\n善斯可矣。\n閹然媚於世也者，\n是鄉原也。」\n萬子曰：\n「一鄉皆稱原人焉，\n無所往而不為原人，\n孔子以為德之賊，\n何哉？」\n曰：\n「非之無舉也，\n刺之無刺也，\n同乎流俗，\n合乎汙世，\n居之似忠信，\n行之似廉絜，\n眾皆悅之，\n自以為是，\n而不可與入堯舜之道，\n故曰也。\n\n『德之賊』孔子曰：\n『惡似而非者：\n惡莠，\n恐其亂苗也；\n惡佞，\n恐其亂義也；\n惡利口，\n恐其亂信也，\n\n惡鄭聲，\n恐其亂樂也；\n惡紫，\n恐其亂朱也；\n惡鄉原，\n恐其亂德也。』\n\n君子反經而已矣。\n經正，\n則庶民興；\n庶民興，\n斯無邪慝矣。」\n14.38孟子曰：\n「由堯舜至於湯，\n五百有餘歲；\n若禹、\n皋陶，則見而知之；\n若湯，則聞而知之。\n\n由湯至於文王，\n五百有餘歲，\n若伊尹、萊朱，則見而知之；\n若文王，則聞而知之。\n由文王至於孔子，\n五百有餘歲，\n若太公望、散宜生，\n則見而知之；\n若孔子，則聞而知之。\n\n由孔子而來至於今，\n百有餘歲，\n去聖人之世\n若此其未遠也，\n近聖人之居\n若此其甚也，\n然而無有乎爾，\n則亦無有乎爾。」\n"}
