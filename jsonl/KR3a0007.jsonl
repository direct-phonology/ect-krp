{"id": "KR3a0007_001", "series": "KR3a0007", "text": "　　君道\n晉平公問扵師曠曰人君之道如何對\n曰人君之道清浄無為務在博愛趨在\n任賢廣開耳目以察萬方不固溺扵流\n俗不拘繫扵左右廓然逺見踔然獨立\n屢省考績以臨臣下此人君之操也平\n公曰善\n齊宣王謂尹文曰人君之事何如尹文\n對曰人君之事無為而能容下夫事寡\n易從法省易因故民不以政獲罪也大\n道容衆大徳容下聖人寡為而天下理\n矣書曰睿作聖詩人曰岐有夷之行子\n孫其保之宣王曰善\n成王封伯禽為魯公召而告之曰爾知\n為人上之道乎凡處尊位者必以敬下\n順徳䂓諫必開不諱之門蹲節安静以\n藉之諫者勿振以威母格其言博采其\n辭乃擇可觀夫有文無武無以威下有\n武無文民畏不親文武俱行威徳乃成\n既成威徳民親以服清白上通巧佞下\n塞諌者得進忠信乃畜伯禽再拜受命\n而辭\n陳靈公行僻而言失泄冶曰陳其亡矣\n吾驟諫君君不吾聽而愈失威儀夫上\n之化下猶風靡草東風則草靡而西西\n風則草靡而東在風所由而草為之靡\n是故人君之動不可不慎也夫樹曲木\n者惡得直影人君不直其行不敬其言\n者未有能保帝王之號垂顯令之名者\n也易曰夫君子居其室出其言善則千\n里之外應之况其邇者乎居其室出其\n言不善則千里之外違之况其邇者乎\n言出扵身加扵民行發乎邇見乎逺言\n行君子之樞機樞機之發榮辱之主君\n子之所以動天地可不慎乎天地動而\n萬物變化詩曰慎尔出話敬尔威儀無\n不柔嘉此之謂也今君不是之慎而縱\n恣焉不亾必弑靈公聞之以泄冶為妖\n言而殺之後果弑扵徴舒\n魯哀公問扵孔子曰吾聞君子不博有\n之乎孔子對曰有之哀公曰何為其不\n博也孔子對曰為其有二乗哀公曰有\n二乗則何為不博也孔子對曰為行惡\n道也哀公懼焉有間曰若是乎君子之\n惡惡道之甚也孔子對曰惡惡道不能\n甚則其好善道亦不能甚好善道不能\n甚則百姓之親之也亦不能甚詩云未\n見君子憂心惙惙亦既見止亦既覯止\n我心則悦詩之好善道之甚也如此哀\n公曰善哉吾聞君子成人之美不成人\n之惡㣲孔子吾焉聞斯言也哉\n河間獻王曰堯存心扵天下加志扵窮\n民痛萬姓之罹罪憂衆生之不遂也有\n一民飢則曰此我飢之也有一人寒則\n曰此我寒之也一民有罪則曰此我䧟\n之也仁昭而義立徳博而化廣故不賞\n而民勸不罰而民治先恕而後教是堯\n道也當舜之時有苗氏不服其所以不\n服者大山在其南殿山在其北左洞庭\n之波右彭蠡之川用此險也所以不服\n禹欲伐之舜不許曰諭教猶未竭也究\n諭教焉而有苗氏請服天下聞之皆非\n禹之義而歸舜之徳\n周公踐天子之位布徳施惠逺而逾明\n十二牧方三人出舉逺方之民有飢寒\n而不得衣食者有獄訟而失職者有賢\n才而不舉者以入告乎天子天子扵其\n君之朝也揖而進之曰意朕之政教有\n不得者與何其所臨之民有飢寒不得\n衣食者有獄訟而失職者有賢才而不\n舉者也其君歸也乃召其國大夫告用\n天子之言百姓聞之皆喜曰此誠天子\n也何居之深逺而見我之眀也豈可欺\n哉故牧者所以辟四門明四目達四聦\n也是以近者親之逺者安之詩曰柔逺\n能邇以定我王此之謂矣\n河間獻王曰禹稱民無食則我不能使\n也功成而不利扵人則我不能勸也故\n䟽河以導之鑿江通扵九派灑五湖而\n定東海民亦勞矣然而不怨苦者利歸\n扵民也\n禹出見罪人下車問而泣之左右曰夫\n罪人不順道故使然焉君王何為痛之\n至扵此也禹曰堯舜之人皆以堯舜之\n心為心今寡人為君也百姓各自以其\n心為心是以痛之也書曰百姓有罪在\n予一人\n虞人與芮人質其成扵文王入文王之\n境則見其人民之讓為士大夫入其國\n則見其士大夫讓為公卿二國者相謂\n曰其人民讓為士大夫其士大夫譲為\n公卿然則此其君亦譲以天下而不居\n矣二國者未見文王之身而讓其所争\n以為閑田而反孔子曰大哉文王之道\n乎其不可加矣不動而變無為而成敬\n慎恭已而虞芮自平故書曰惟文王之\n敬忌此之謂也\n成王與唐叔虞燕居剪梧桐葉以為珪\n而授唐叔虞曰余以此封汝唐叔虞喜\n以告周公周公以請曰天子封虞耶成\n王曰余一與虞戯也周公對曰臣聞之\n天子無戲言言則史書之工誦之士稱\n之扵是遂封唐叔虞扵晋周公旦可謂\n善說矣一稱而成王益重言明愛弟之\n義有輔王室之固當堯之時舜為司徒\n契為司馬禹為司空后稷為田疇夔為\n樂正倕為工師伯夷為秩宗臯陶為大\n理益掌􁍰禽堯體力便巧不能為一焉\n堯為君而九子為臣其何故也堯知九\n職之事使九子者各受其事皆勝其任\n以成九功堯遂成厥功以王天下是故\n知人者王道也知事者臣道也王道知\n人臣道知事毋亂舊法而天下治矣\n湯問伊尹曰三公九卿二十七大夫八\n十一元士知之有道乎伊尹對曰昔者\n堯見人而知舜任人然後知禹以成功\n舉之夫三君之舉賢皆異道而成功然\n尚有失者况無法度而任已直意用人\n必大失矣故君使臣自貢其能則萬一\n之不失矣王者何以選賢夫王者得賢\n材以自輔然後治也雖有堯舜之明而\n股肱不僃則主恩不流化澤不行故明\n君在上慎扵擇士務扵求賢設四佐以\n自輔有英俊以治官尊其爵重其禄賢\n者進以顯榮罷者退而勞力是以主無\n遺憂下無邪慝百官能治臣下樂職恩\n流群生潤澤草木昔者虞舜左禹右臯\n陶不下堂而天下治此使能之効也\n武王問太公曰舉賢而以危亾者何也\n太公曰舉賢而不用是有舉賢之名而\n不得真賢之實也武王曰其失安在太\n公望曰其失在君好用小善而已不得\n真賢也武王曰好用小善者何如太公\n曰君好聽譽而不惡讒也以非賢為賢\n以非善為善以非忠為忠以非信為信\n其君以譽為功以毁為罪有功者不賞\n有罪者不罰多黨者進少黨者退是以\n群臣比周而蔽賢百吏群黨而多姦忠\n臣以誹死扵無罪邪臣以譽賞扵無功\n其國見扵危亾武王曰善吾今日聞誹\n譽之情矣\n武王問太公曰得賢敬士或不能以為\n治者何也太公對曰不能獨㫁以人言\n斷者殃也武王曰何為以人言斷太公\n對曰不能定所去以人言去不能定所\n取以人言取不能定所為以人言為不\n能定所罰以人言罰不能定所賞以人\n言賞賢者不必用不肖者不必退而士\n不必敬武王曰善其為國何如太公對\n曰其為人惡聞其情而喜聞人之情惡\n聞其惡而喜聞人之惡是以不必治也\n武王曰善\n齊桓公問扵寗戚曰筦子今年老矣為\n棄寡人而就世也吾恐法令不行人多\n失職百姓疾怨國多盗賊吾何如而使\n姦邪不起民足衣食乎寗戚對曰要在\n得賢而任之桓公曰得賢奈何寗戚對\n曰開其道路察而用之尊其位重其禄\n顯其名則天下之士騷然舉足而至矣\n桓公曰既以舉賢士而用之矣微夫子\n幸而臨之則未有布衣屈竒之士踵門\n而求見寡人者寗戚對曰是君察之不\n明舉之不顯而用之疑官之卑禄之薄\n也且夫國之所以不得士者有五阻焉\n主不好士謟諛在旁一阻也言便事者\n未嘗見用二阻也壅塞掩蔽必因近習\n然後見察三阻也訉獄詰窮其辭以法\n過之四阻也執事適欲擅國權命五阻\n也去此五阻則豪俊並興賢智来處五\n阻不去則上蔽吏民之情下塞賢士之\n路是故明王聖主之治若夫江海無不\n受故長為百川之主眀王聖君無不容\n故安樂而長乆因此觀之則安主利人\n者非獨一士也桓公曰善吾将著夫五\n阻以為戒本也\n齊景公問扵晏子曰寡人欲從夫子而\n善齊國之政對曰嬰聞之國具官而后\n政可善景公作色曰齊國雖小則何為\n不具官乎對曰此非臣之所復也昔先\n君桓公身體墮懈辭令不給則隰朋侍\n左右多過刑罰不中則弦章侍居處肆\n縱左右懾畏則東郭牙侍田野不修人\n民不安則寗戚侍軍吏怠戎士偷則王\n子成父侍徳義不中信行衰微則筦子\n侍先君能以人之長續其短以人之厚\n𥙷其薄是以辭令窮逺而不逆兵加扵\n有罪而不頓是故諸侯朝其徳而天子\n致其胙今君之失多矣未有一士以聞\n者也故曰未具景公曰善吾聞髙繚與\n夫子㳺寡人請見之晏子曰臣聞為地\n戰者不能成王為禄仕者不能成政若\n髙繚與嬰為兄弟久矣未嘗干嬰之過\n補嬰之闕特禄仕之臣也何足以補君\n燕昭王問扵郭隗曰寡人地狹人寡齊\n人削取八城匈奴驅馳棲煩之下以孤\n之不肖得承宗廟恐危社稷存之有道\n乎郭隗曰有然恐王之不能用也昭王\n避席願請聞之郭隗曰帝者之臣其名\n臣也其實師也王者之臣其名臣也其\n實友也覇者之臣其名臣也其實賔也\n危國之臣其名臣也其實虜也今王將\n東面目指氣使以求臣則厮役之材至\n矣南面聼朝不失揖讓之禮以求臣則\n人臣之材至矣西面䓁禮相亢下之以\n色不乗勢以求臣則朋友之材至矣北\n面拘指逡廵而退以求臣則師傅之材\n至矣如此則上可以王下可以覇唯王\n擇焉燕王曰寡人願學而無師郭隗曰\n王誠欲興道隗請為天下之士開路扵\n是燕王常置郭隗上坐南面居三年蘇\n子聞之從周歸燕鄒衍聞之從齊歸燕\n樂毅聞之從趙歸燕屈景聞之從楚歸\n燕四子畢至果以弱燕并强齊夫燕齊\n非均權敵戰之國也所以然者四子之\n力也詩曰濟濟多士文王以寕此之謂也\n楚莊王既服鄭伯敗晋師将軍子重三\n言而不當荘王歸過申侯之邑申侯進\n飯日中而王不食申侯請罪荘王喟然\n歎曰吾聞之其君賢者也而又有師者\n王其君中君也而又有師者覇其君下\n君也而群臣又莫若君者亡今我下君\n也而群臣又莫若不榖不榖恐亾且世\n不絶聖國不絶賢天下有賢而我獨不\n得若吾生者何以食為故戰服大國義\n從諸侯戚然憂恐聖知不在乎身自惜\n不肖思得賢佐日中忘飯可謂明君矣\n明主者有三懼一曰處尊位而恐不聞\n其過二曰得意而恐驕三曰聞天下之\n至言而恐不能行何以識其然也越王\n勾踐與吳人戰大敗之兼有九夷當是\n時也南面而立近臣三逺臣五令群臣\n曰聞吾過而不告者其罪刑此處尊位\n而恐不聞其過者也昔者晉文公與楚\n人戰大勝之燒其軍火三日不滅文公\n退而有憂色侍者曰君大勝楚今有憂\n色何也文公曰吾聞能以戰勝而安者\n其唯聖人乎若夫詐勝之徒未嘗不危\n也吾是以憂此得意而恐驕也昔齊桓\n公得筦仲隰朋辯其言説其義正月之\n朝令具太牢進之先祖桓公西面而立\n筦仲隰朋東面而立桓公賛曰自吾得\n聽二子之言吾目加明耳加聦不敢獨\n擅願薦之先祖此聞天下之至言而恐\n不能行者也\n齊景公出獵上山見虎下澤見蛇歸召\n晏子而問之曰今日寡人出獵上山則\n見虎下澤則見蛇殆所謂之不祥也晏\n子曰國有三不祥是不與焉夫有賢而\n不知一不祥知而不用二不祥用而不\n任三不祥也所謂不祥乃若此者也今\n上山見虎虎之室也下澤見蛇蛇之穴\n也如虎之室如蛇之穴而見之曷為不\n祥也\n楚荘王好獵大夫諫曰晉楚敵國也楚\n不謀晉晉必謀楚今王無乃耽扵樂乎\n王曰吾獵将以求士也其榛藂剌虎豹\n者吾是以知其勇也其攫犀搏兕者吾\n是以知其劲有力也罷田而分所得吾\n是以知其仁也因是道也而得三士焉\n楚國以安故曰苟有志則無非事者此\n之謂也\n湯之時大旱七年雒坼川竭煎沙爛石\n扵是使人持三足鼎祝山川教之祝曰\n政不節耶使人疾耶苞苴行耶讒夫昌\n耶宫室營耶女謁盛耶何不雨之極也\n盖言未已而天大雨故天之應人如影\n之隨形響之効聲者也詩云上下奠瘞\n靡神不宗言疾旱也\n殷太戊時有桑榖生扵庭昬而生比旦\n而拱史請卜之湯廟太戊從之卜者曰\n吾聞之祥者福之先者也見祥而為不\n善則福不生殃者禍之先者也見殃而\n能為善則禍不至扵是乃早朝而晏退\n問疾弔喪三日而桑榖自亡\n髙宗者武丁也髙而宗之故號髙宗成\n湯之後先王道缺刑法違犯桑榖俱生\n乎朝七日而大拱武丁召其相而問焉\n其相曰吾雖知之吾弗得言也聞諸祖\n已桑榖者野草也而生扵朝意者國亡\n乎武丁恐駭飭身修行思先王之政興\n滅國繼絶世舉逸民明養老三年之後\n蠻夷重譯而朝者七國此之謂存亡繼\n絶之主是以髙而尊之也\n宋大水魯人弔之曰天降滛雨谿谷滿\n盈延及君地以憂執政使臣敬弔宋人\n應之曰寡人不佞齋戒不謹邑封不修\n使人不時天加以殃又遺君憂拜命之\n辱君子聞之曰宋國其庶㡬乎問曰何\n謂也曰昔者夏桀殷紂不任其過其亾\n也忽焉成湯文武知任其過其興也勃\n焉夫過而改之是猶不過也故曰其庶\n㡬乎宋人聞之夙興夜寐早朝晏退弔\n死問疾戮力宇内三年歲豐政平嚮使\n宋人不聞君子之語則年榖未豐而國\n未寕詩曰佛時仔肩示我顯徳行此之\n謂也\n楚昭王有疾卜之曰河為祟大夫請用\n三牲焉王曰止古者先王割地制土祭\n不過望江漢睢漳楚之望也禍福之至\n不是過也不榖雖不徳河非所獲罪也\n遂不祭焉仲尼聞之曰昭王可謂知天\n道矣其不失國冝哉\n楚昭王之時有雲如飛鳥夾日而飛三\n日昭王患之使人乗馹東而問諸太史\n州黎州黎曰將虐扵王身以令尹司馬\n説焉則可令尹司馬聞之宿齋沐浴將\n自以身禱之焉王曰止楚國之有不榖\n也由身之有匈脇也其有令尹司馬也\n由身之有股肱也匈脇有疾轉之股肱\n庸為去是人也\n邾文公卜徙扵繹史曰利扵民不利扵\n君君曰苟利扵民寡人之利也天生蒸\n民而樹之君以利之也民既利矣孤必\n與焉侍者曰命可長也君胡不為君曰\n命在牧民死之短長時也民苟利矣吉\n孰大焉遂徙扵繹\n楚荘王見天不見妖而地不出孽則禱\n扵山川曰天其忘予歟此能求過扵天\n必不逆諫矣安不忘危故能終而成覇\n功焉\n湯曰藥食先嘗扵卑然後至扵貴藥言\n先獻扵貴然後聞扵卑故藥食甞乎卑\n然後至乎貴教也藥言獻扵貴然後聞\n扵卑道也故使人味食然後食者其得\n味也多使人味言然後聞言者其得言\n也少是以眀上之言必自他聼之必自\n他聞之必自他擇之必自他取之必自\n他聚之必自他蔵之必自他行之故道\n以數取之為明以數行之為章以數施\n之萬物為蔵是故求道者不以目而以\n心取道者不以手而以耳\n楚文王有疾告大夫曰筦饒犯我以義\n違我以禮與處不安不見不思然吾有\n得焉必以吾時爵之申侯伯吾所欲者\n勸我為之吾所樂者先我行之與處則\n安不見則思然吾有喪焉必以吾時遣\n之大夫許諾乃爵筦饒以大夫贈申侯\n伯而行之申侯伯将之鄭王曰必戒之\n矣而為人也不仁而欲得人之政毋以\n之魯衛宋鄭不聽遂之鄭三年而得鄭\n國之政五月而鄭人殺之\n趙簡子與欒激逰将沉扵河曰吾嘗好\n聲色矣而欒激致之吾嘗好宫室臺榭\n矣而欒激為之吾嘗好良馬善御矣而\n欒激求之今吾好士六年矣而欒激未\n嘗進一人是進吾過而黜吾善也\n或謂趙簡子曰君何不更乎簡子曰諾\n左右曰君未有過何更君曰吾謂是諾\n未必有過也吾将求以來諫者也今我\n却之是却諫者諫者必止我過無日矣\n韓武子田獸已聚矣田車合矣傳來告\n曰晉公薨武子謂欒懷子曰子亦知君\n好田獵也獸已聚矣田車合矣吾可以\n卒獵而後弔乎懷子對曰苑氏之亾也\n多輔而少拂今臣扵君輔也畾扵君拂\n也君胡不問扵畾也武子曰盈而欲拂\n我乎而拂我矣何必畾哉遂輟田\n師經皷琴魏文侯起舞賦曰使我言而\n無見違師經援琴而撞文侯不中中旒\n潰之文侯謂左右曰為人臣而撞其君\n其罪如何左右曰罪當烹提師經下堂\n一䓁師經曰臣可一言而死乎文侯曰\n可師經曰昔堯舜之為君也唯恐言而\n人不違桀紂之為君也唯恐言而人違\n之臣撞桀紂非撞吾君也文侯曰釋之\n是寡人之過也懸琴扵城門以為寡人\n符不補旒以為寡人戒\n齊景公游扵蔞聞晏子卒公乗輿素服\n馹而驅之自以為遲下車而趨知不若\n車之速則又乗比至扵國者四下而趨\n行哭而徃矣至伏屍而號曰子大夫日\n夜責寡人不遺尺寸寡人猶且淫佚而\n不收怨罪重積扵百姓今天降禍扵齊\n國不加寡人而加夫子齊國之社稷危\n矣百姓将誰告矣\n晏子没十有七年景公飲諸大夫酒公\n射出質堂上唱善若出一口公作色太\n息播弓矢弦章入公曰章自吾失晏子\n扵今十有七年未嘗聞吾過不善今射\n出質而唱善者若出一口弦章對曰此\n諸臣之不肖也知不足以知君之不善\n勇不足以犯君之顔色然而有一焉臣\n聞之君好之則臣服之君嗜之則臣食\n之夫尺蠖食黄則其身黄食蒼則其身\n蒼君其猶有謟人言乎公曰善今日之\n言章為君我為臣是時海人入魚公以\n五十乗賜弦章歸魚乗塞塗撫其御之\n手曰曩之唱善者皆欲若魚者也昔者\n晏子辭賞以正君故過失不掩今諸臣\n謟諛以干利故出質而唱善如出一口\n今所輔扵君未見扵衆而受若魚是反\n晏子之義而順謟䛕之欲也固辭魚不\n受君子曰弦章之亷乃晏子之遺行也\n夫天之生人也盖非以為君也天之立\n君也盖非以為位也夫為人君行其私\n欲而不顧其人是不承天意忘其位之\n所以冝事也如此者春秋不予能君而\n夷狄之鄭伯惡一人而兼棄其師故有\n夷狄不君之辭人主不以此自省惟既\n以失實心奚因知之故曰有國者不可\n以不學春秋此之謂也\n齊人弑其君魯㐮公援戈而起曰孰臣\n而敢殺其君乎師懼曰夫齊君治之不\n能任之不肖縱一人之欲以虐萬夫之\n性非所以立君也其身死自取之也今\n君不愛萬夫之命而傷一人之死奚其\n過也其臣已無道矣其君亦不足惜也\n孔子曰文王似元年武王似春王周公\n似正月文王以王季為父以太任為母\n以太姒為妃以武王周公為子以㤗顛\n閎夭為臣其本美矣武王正其身以正\n其國正其國以正天下伐無道刑有罪\n一動天下正其事正矣春致其時萬物\n皆及生君致其道萬人皆及治周公戴\n已而天下順之其誠至矣\n尊君卑臣者以勢使之也夫勢失則權\n傾故天子失道則諸侯尊矣諸侯失政\n則大夫起矣大夫失官則庶人興矣由\n是觀之上不失而下得者未嘗有也\n孔子曰夏道不亾商徳不作啇徳不亾\n周徳不作周徳不亡春秋不作春秋作\n而後君子知周道亾也故上下相虧也\n猶水火之相滅也人君不可不察而大\n盛其臣下此私門盛而公家毁也人君\n不察焉則國家危殆矣筦子曰權不兩\n錯政不二門故曰脛大於股者難以歩\n指大於臂者難以把本小末大不能相\n使也\n司城子罕相宋謂宋君曰國家之危定\n百姓之治亂在君行之賞罰也賞當則\n賢人勸罰得則姦人止賞罰不當則賢\n人不勸姦人不止姦邪比周欺上蔽主\n以爭爵禄不可不慎也夫賞賜譲與者\n人之所好也君自行之刑罰殺戮者人\n之所惡也臣請當之君曰善子主其惡\n寡人行其善吾知不為諸侯笑矣扵是\n宋君行賞賜而與子罕刑罰國人知刑\n戮之威專在子罕也大臣親之百姓附\n之居期年子罕逐其君而專其政故曰\n無弱君而强大夫老子曰魚不可脱於\n淵國之利器不可以借人此之謂也\n"}
{"id": "KR3a0007_002", "series": "KR3a0007", "text": "　　臣術\n人臣之術順從而復命無所敢專義不\n苟合位不苟尊必有益扵國必有補於\n君故其身尊而子孫保之故人臣之行\n有六正六邪行六正則榮犯六邪則辱\n夫榮辱者禍福之門也何謂六正六邪\n六正者一曰萌芽未動形兆未見昭然\n獨見存亾之㡬得失之要預禁乎不然\n之前使主超然立乎顯榮之處天下稱\n孝焉如此者聖臣也二曰虗心白意進\n善通道勉主以禮義諭主以長䇿将順\n其美匡救其惡功成事立歸善於君不\n敢獨伐其勞如此者良臣也三曰卑身\n賤體夙興夜寐進賢不解數稱於徃古\n之徳行事以厲主意庶㡬有益以安國\n家社稷宗廟如此者忠臣也四曰明察\n幽見成敗早防而救之引而復之塞其\n間絶其源轉禍以爲福使君終以無憂\n如此者智臣也五曰守文奉法任官職\n事辭禄譲賜不受贈遺衣服端齊飲食\n節儉如此者貞臣也六曰國家昏亂所\n爲不諫然而敢犯主之顔面言主之過\n失不辭其誅身死國安不悔所行如此\n者直臣也是爲六正也六邪者一曰安\n官貪禄營於私家不務公事懐其智藏\n其能主飢於論渴於䇿猶不肯盡節容\n容乎與世沉浮上下左右觀望如此者\n具臣也二曰主所言皆曰善主所為皆\n曰可隱而求主之所好即進之以快主\n耳目偷合苟容與主為樂不顧其後害\n如此者諛臣也三曰中實頗險外容貌\n小謹巧言令色又心嫉賢所欲進則眀\n其美而隱其惡所欲退則明其過而匿\n其美使主妄行過任賞罰不當號令不\n行如此者姦臣也四曰智足以飾非辯\n足以行説反言易辭而成文章内離骨\n肉之親外妬亂朝廷如此者讒臣也五\n曰專權擅勢持抔國事以為輕重扵私\n門成黨以富其家又復増加威勢擅矯\n主命以自貴顯如此者賊臣也六曰謟\n言以邪墜主不義朋黨比周以蔽主明\n入則辯言好辭出則更復異其言語使\n白黒無别是非無間伺候可推因而附\n然使主惡布於境内聞於四隣如此者\n亡國之臣也是謂六邪賢臣處六正之\n道不行六邪之術故上安而下治生則\n見樂死則見思此人臣之術也\n湯問伊尹曰三公九卿大夫列士其相\n去何如伊尹對曰三公者知通於大道\n應變而不窮辯於萬物之情通於天道\n者也其言足以調隂陽正四時節風雨\n如是者舉以為三公故三公之事常在\n於道也九卿者不失四時通於溝渠修\n堤防樹五穀通於地理者也能通不能\n通能利不能利如是者舉以爲九卿故\n九卿之事常在於徳也大夫者出入與\n民同衆取去與民同利通扵人事行猶\n舉繩不傷於言言之於世不害於身通\n於闗梁實於府庫如是者舉以爲大夫\n故大夫之事常在於仁也列士者知義\n而不失其心事功而不獨專其賞忠正\n彊諫而無有姦詐去私立公而言有法\n度如是者舉以為列士故列士之事常\n在於義也故道徳仁義定而天下正凡\n此四者明王臣而不臣湯曰何謂臣而\n不臣伊尹對曰君之所不名臣者四諸\n父臣而不名諸兄臣而不名先王之臣\n臣而不名盛徳之士臣而不名是謂大\n順也\n湯問伊尹曰古者所以立三公九卿大\n夫列士者何也伊尹對曰三公者所以\n叅五事也九卿者所以叅三公也大夫\n者所以叅九卿也列士者所以叅大夫\n也故叅而有叅是謂事宗事宗不失外\n内若一\n子貢問孔子曰今之人臣孰為賢孔子\n曰吾未識也徃者齊有鮑叔鄭有子皮\n賢者也子貢曰然則齊無管仲鄭無子\n産乎子曰賜汝徒知其一不知其二汝\n聞進賢為賢耶用力為賢耶子貢曰進\n賢為賢子曰然吾聞鮑叔之進管仲也\n聞子皮之進子産也未聞管仲子産有\n所進也\n魏文侯且置相召李克而問焉曰寡人\n將置相置於季成子與翟觸我孰置而\n可李克曰臣聞之賤不謀貴外不謀内\n踈不謀親臣者踈賤不敢聞命文侯曰\n此國事也願與先生臨事而勿辭李克\n曰君不察故也可知矣貴視其所舉富\n視其所與貧視其所不取窮視其所不\n為由此觀之可知矣文侯曰先生出矣\n寡人之相定矣李克出過翟黄翟黄問\n曰吾聞君問相於先生未知果孰為相\n李克曰季成子為相翟黄作色不悦曰\n觸失望扵先生李克曰子何遽失望扵\n我我於子之君也豈與我比周而求大\n官哉君問相於我臣對曰君不察故也\n貴視其所舉冨視其所與貧視其所不\n取窮視其所不為由此觀之可知也君\n曰出矣寡人之相定矣以是知季成子\n為相翟黄不悦曰觸何遽不為相乎西\n河之守觸所任也計事内史觸所任也\n王欲攻中山吾進樂羊無使治之臣吾\n進先生無使傅其子吾進屈侯鮒觸何\n負扵季成子李克曰不如季成子季成\n子食采千鍾什九居外一居中是以東\n得卜子夏田子方叚干木彼其所舉人\n主之師也子之所舉人臣之才也翟黄\n迮然而慙曰觸失對於先生請自修然\n後學言未卒而左右言季成子立為相\n矣於是翟黄黙然變色内慙不敢出三\n月也\n楚令尹死景公遇成公乹曰令尹将焉\n歸成公乹曰殆於屈春乎景公怒曰國\n人以為歸於我成公乹曰子資少屈春\n資多于義獲天下之至憂也而子以為\n友鳴鶴與芻狗其知甚少而子玩之鴟\n夷子皮日侍於屈春損頗為友二人者\n之智足以為令尹不敢專其智而委之\n屈春故曰政其歸於屈春乎\n田子方渡西河造翟黄翟黄乗軒車戴\n華蓋黄金之勒約　簟席如此者其駟\n八十乗子方望之以為人君也道狹下\n抵車而待之翟黄至而睹其子方也下\n車而趨自投下風曰觸田子方曰子與\n吾嚮者望子疑以爲人君也子至而人\n臣也将何以至此乎翟黄對曰此皆君\n之所以賜臣也積三十嵗故至扵此時\n以閑暇祖之曠野正逢先生子方曰何\n子賜車轝之厚也翟黄對曰昔者西河\n無守臣進吳起而西河之外寕鄴無令\n臣進西門豹而魏無趙患酸棗無令臣\n進北門可而魏無齊憂魏欲攻中山臣\n進樂羊而中山扷魏無使治之臣臣進\n李克而魏國大治是以進此五大夫者\n爵禄倍以故至扵此子方曰可子勉之\n矣魏國之相不去子而之他矣翟黄對\n曰君母弟有公孫季成者進子夏而君\n師之進叚干木而君友之進先生而君\n敬之彼其所進師也友也所敬者也臣\n之所進者皆守職守禄之臣也何以至\n魏國相乎子方曰吾聞身賢者賢也能\n進賢者亦賢也子之五舉者盡賢子勉\n之矣子終其次矣\n齊威王逰扵瑶䑓成侯卿来奏事從車\n羅騎甚衆王望之謂左右曰来者何為\n者也左右曰成侯卿也王曰國至貧也\n何出之盛也左右曰與人者有以責之\n也受人者有以易之也王試問其説成\n侯卿至上謁曰忌也王不應又曰忌也\n王不應又曰忌也王曰國至貧也何出\n之盛也成侯卿曰赦其死辠使臣得言\n其説王曰諾對曰忌舉田居子為西河\n而秦梁弱忌舉田解子為南城而楚人\n抱羅綺而朝忌舉黔涿子為冥州而燕\n人給牲趙人給盛忌舉田種首子為即\n墨而於齊足究忌舉北郭刁勃子為大\n士而九族益親民益冨舉此数良人者\n王枕而卧耳何患國之貧哉\n秦穆公使賈人載鹽徴諸賈人賈人買\n百里奚以五羖羊之皮使將車之秦秦\n穆公觀鹽見百里奚牛肥曰任重道逺\n以險而牛何以肥也對曰臣飲食以時\n使之不以暴有險先後之以身是以肥\n也穆公知其君子也令有司具沐浴為\n衣冠與坐公大悦異日與公孫支論政\n公孫支大不寕曰君耳目聪明思慮審\n察君其得聖人乎公曰然吾恱夫奚之\n言彼類聖人也公孫支遂歸取鴈以賀\n曰君得社稷之聖臣敢賀社稷之福公\n不辭再拜而受眀日公孫支乃致上卿\n以譲百里奚曰秦國處僻民陋以愚無\n知危亾之本也臣自知不足以處其上\n請以譲之公不許公孫支曰君不用賔\n相而得社稷之聖臣君之禄也臣見賢\n而譲之臣之禄也今君既得其禄矣而\n使臣失禄可乎請終致之公不許公孫\n支曰臣不肖而處上位是君失倫也不\n肖失倫臣之過進賢而退不肖君之明\n也今臣處位廢君之徳而逆臣之行也\n臣將逃公乃受之故百里奚為上卿以\n制之公孫支為次卿以佐之也\n趙簡主從晉陽之邯鄲中路而止引車\n吏進問君何為止簡主曰董安于在後\n吏曰此三軍之事也君奈何以一人留\n三軍也簡主曰諾驅之百步又止吏将\n進諫董安于適至簡主曰秦道之與晉\n國交者吾忘令人塞之董安于曰此安\n于之所為後也簡主曰官之寳璧吾忘\n令人載之對曰此安于之所為後也簡\n主曰行人燭過年長矣言未嘗不為晉\n國法也吾行忘令人辭且聘焉對曰此\n安于之所為後也簡主可謂内省外知\n人矣哉故身佚國安御史大夫周昌曰\n人主誠能如趙簡主朝不危矣\n晏子侍於景公朝寒請進熱食對曰嬰\n非君之厨飬臣也敢辭公曰請進服裘\n對曰嬰非田澤之臣也敢辭公曰然夫\n子於寡人奚為者也對曰社稷之臣也\n公曰何謂社稷之臣對曰社稷之臣能\n立社稷辨上下之冝使得其理制百官\n之序使得其冝作為辭令可分布於四\n方自是之後君不以禮不見晏子也\n齊侯問於晏子曰忠臣之事其君何若\n對曰有難不死出亡不送君曰裂地而\n封之䟽爵而貴之吾有難不死出亡不\n送可謂忠乎對曰言而見用終身無難\n臣何死焉謀而見從終身不亾臣何送\n焉若言不見用有難而死之是妄死也\n諫而不見從出亡而送之是詐為也故\n忠臣者能納善於君而不能與君䧟難\n者也\n晏子朝乗弊車駕駑馬景公見之曰嘻\n夫子之禄寡耶何乗不任之甚也晏子\n對曰頼君之賜得以壽三族及國交逰\n皆得生焉臣得煖衣飽食弊車駑馬以\n奉其身於臣足矣晏子出公使梁丘據\n遺之輅車乗馬三返不受公不悦趣召\n晏子晏子至公曰夫子不受寡人亦不\n乗晏子對曰君使臣臨百官之吏節其\n衣服飲食之養以先齊國之人然猶恐\n其侈靡而不顧其行也今輅車乗馬君\n乗之上臣亦乗之下民之無義侈其衣\n食而不顧其行者臣無以禁之遂譲不\n受也\n景公飲酒陳桓子侍望見晏子而復於\n公曰請浮晏子公曰何故也對曰晏子\n衣緇布之衣麋鹿之裘棧軫之車而駕\n駑馬以朝是隱君之賜也公曰諾酌者\n奉觴而進之曰君命浮子晏子曰何故\n也陳桓子曰君賜之卿位以尊其身寵\n之百萬以冨其家群臣之爵莫尊於子\n禄莫厚於子今子衣緇布之衣麋鹿之\n裘棧軫之車而駕駑馬以朝則是隱君\n之賜也故浮子晏子避席曰請飲而後\n辭乎其辭而後飲乎公曰辭然後飲晏\n子曰君賜卿位以顯其身嬰不敢為顯\n受也為行君令也寵之百萬以冨其家\n嬰不敢為富受也為通君賜也臣聞古\n之賢臣有受厚賜而不顧其國族則過\n之臨事守職不勝其任則過之君之内\n隷臣之父兄若有離散在於野鄙者此\n臣之罪也君之外隷臣之所職若有播\n亡在四方者此臣之罪也兵革不完戰\n車不修此臣之罪也若夫弊車駑馬以\n朝主者非臣之罪也且臣以君之賜臣\n父之黨無不乗車者母之黨無不足於\n衣食者妻之黨無凍餒者國之簡士待\n臣而後舉火者數百家如此為隱君之\n賜乎彰君之賜乎公曰善為我浮桓子\n也\n晏子方食君之使者至分食而食之晏\n子不飽使者返言之景公景公曰嘻夫\n子之家若是其貧也寡人不知也是寡\n人之過也令吏致千家之縣一於晏子\n晏子再拜而辭曰嬰之家不貧以君之\n賜澤覆三族延及交遊以振百姓君之\n賜也厚矣嬰之家不貧也嬰聞之厚取\n之君而厚施之人代君為君也忠臣不\n為也厚取之君而藏之是筐篋存也仁\n人不為也厚取之君而無所施之身死\n而財遷智者不為也嬰也聞為人臣進\n不事上以為忠退不克下以為廉八升\n之布一豆之食足矣使者三返遂辭不\n受也\n陳成子謂鴟夷子皮曰何與常也對曰\n君死吾不死君亾吾不亡陳成子曰然\n子何以為常對曰未死去死未亾去亡\n其有何死亡矣從命利君為之順從命\n病君謂之䛕逆命利君謂之忠逆命病\n君謂之亂君有過不諫諍将危國殞社\n稷也有能盡言於君用則留之不用則\n去之謂之諫用則可生不用則死謂之\n諍有能比和同力率群下相與彊矯君\n君雖不安不能不聼遂觧國之大患除\n國之大害成於尊君安國謂之輔有能\n亢君之命反君之事竊君之重以安國\n之危除主之辱攻伐足以成國之大利\n謂之弼故諫諍輔弼之人社稷之臣也\n明君之所尊禮而闇君以為已賊故眀\n君之所賞闇君之所殺也眀君好問闇\n君好獨眀君上賢使能而享其功闇君\n畏賢妬能而滅其業罰其忠而賞其賊\n夫是之謂至闇桀紂之所以亡也詩云\n曽是莫聼大命以傾此之謂也\n簡子有臣尹綽赦厥簡子曰厥愛我諌\n我必不於衆人中綽也不愛我諌我必\n於衆人中尹綽曰厥也愛君之醜而不\n愛君之過也臣愛君之過而不愛君之\n醜孔子曰君子哉尹綽面訾不面譽也\n髙繚仕於晏子晏子逐之左右諌曰髙\n繚之事夫子三年曽無以爵位而逐之\n其義可乎晏子曰嬰仄陋之人也四維\n之然後能直今此子事吾三年未嘗弼\n吾過是以逐之也\n子貢問孔子曰賜為人下而未知所以\n為人下之道也孔子曰為人下者其猶\n土乎種之則五榖生焉掘之則甘泉出\n焉草木植焉禽獸育焉生人立焉死人\n入焉多其功而不言為人下者其猶土\n乎\n孫卿曰少事長賤事貴不肖事賢此天\n下之通義也有人貴而不能為人上賤\n而羞為人下此姦人之心也身不離姦\n心而行不離姦道然而求見譽扵衆不\n亦難乎\n公叔文子問於史叟曰武子勝事趙簡\n子久矣其寵不解奚也史叟曰武子勝\n博聞多能而位賤君親而近之致敏以\n愻藐而䟽之則恭而無怨色入與謀國\n家出不見其寵君賜之禄知足而辭故\n能久也\n泰誓曰附下而罔上者死附上而罔下\n者刑與聞國政而無益於民者退在上\n位而不能進賢者逐此所以勸善而黜\n惡也故傳曰傷善者國之殘也蔽善者\n國之讒也愬無罪者國之賊也王制曰\n假於鬼神時日卜筮以疑於衆者殺也\n子路為蒲令僃水災與民春脩溝瀆為\n人煩苦故與人一簞食一壺漿孔子聞\n之使子貢復之子路忿然不悦徃見夫\n子曰由也以暴雨将至恐有水災故與\n人脩溝瀆以僃之而民多匱於食故與\n人一簞食一壺漿而夫子使賜止之何\n也夫子止由之行仁也夫子以仁教而\n禁其行仁也由也不受子曰爾以民為\n餓何不告於君發倉廪以給食之而以\n爾私饋之是汝不眀君之恵見汝之徳\n義也速已則可矣否則爾之受罪不久\n矣子路心服而退也\n"}
{"id": "KR3a0007_003", "series": "KR3a0007", "text": "　　建本\n孔子曰君子務本本立而道生夫本不\n正者末必陭始不盛者終必衰詩云原\n隰既平泉流既清本立而道生春秋之\n義有正春者無亂秋有正君者無危國\n易曰建其本而萬物理失之毫釐差以\n千里是故君子貴建本而重立始\n魏武侯問元年於吴子吴子對曰言國\n君必慎始也慎始奈何曰正之正之奈\n何曰眀智智不明何以見正多聞而擇\n焉所以明智也是故古者君始聽治大\n夫而一言士而一見庶人有謁必達公\n族請問必語四方至者勿距可謂不壅\n蔽矣分禄必及用刑必中君心必仁思\n民之利除民之害可謂不失民衆矣君\n身必正近臣必選大夫不兼官執民柄\n者不在一族可謂不權勢矣此皆春秋\n之意而元年之本也\n孔子曰行身有六本本立焉然後為君\n子立體有義矣而孝為本處喪有禮矣\n而哀為本戰陣有隊矣而勇為本治政\n有理矣而能為本居國有禮矣而嗣為\n本生才有時矣而力為本置本不固無\n務豐末親戚不悦無務外交事無終始\n無務多業聞記不言無務多談比近不\n説無務修逺是以反本脩邇君子之道\n也天之所生地之所養莫貴乎人人之\n道莫大乎父子之親君臣之義父道聖\n子道仁君道義臣道忠賢父之於子也\n慈恵以生之教誨以成之養其義藏其\n偽時其節慎其施子年七嵗以上父為\n之擇眀師選良友勿使見悪少漸之以\n善使之早化故賢子之事親發言陳辭\n應對不悖乎耳趣走進退容貌不悖乎\n目卑體賤身不悖乎心君子之事親以\n積德子者親之本也無所推而不從命\n推而不從命者惟害親者也故親之所\n安子皆供之賢臣之事君也受官之日\n以主為父以國為家以士人為兄弟故\n苟有可以安國家利民人者不避其難\n不憚其勞以成其義故其君亦有助之\n以遂其徳夫君臣之與百姓轉相為本\n如循環無端夫子亦云人之行莫大於\n孝孝行成於内而嘉號布於外是謂建\n之於本而榮華自茂矣君以臣為本臣\n以君為本父以子為本子以父為本棄\n其本者榮華稿矣\n子路曰負重道逺者不擇地而休家貧\n親老者不擇禄而仕昔者由事二親之\n時常食藜藿之實而為親負米百里之\n外親没之後南遊於楚從車百乗積粟\n萬鍾累茵而坐列鼎而食願食藜藿為\n親負米之時不可復得也枯魚銜索㡬\n何不蠧二親之夀忽如過隙草木欲長\n霜露不使賢者欲養二親不待故曰家\n貧親老不擇禄而仕也\n伯禽與康叔封朝于成王見周公三見\n而三笞康叔有駭色謂伯禽曰有商子\n者賢人也與子見之康叔封與伯禽見\n商子曰某某也日吾二子者朝乎成王\n見周公三見而三笞其説何也商子曰\n二子盍相與觀乎南山之陽有木焉名\n曰橋二子者徃觀乎南山之陽見橋竦\n焉實而仰反以告乎商子商子曰橋者\n父道也商子曰二子盍相與觀乎南山\n之隂有木焉名曰梓二子者徃觀乎南\n山之隂見梓勃焉實而俯反以告商子\n商子曰梓者子道也二子者明日見乎\n周公入門而趨登堂而跪周公拂其首\n勞而食之曰安見君子二子對曰見商\n子周公曰君子哉商子也\n曽子芸瓜而誤斬其根曽晳怒援大杖\n擊之曽子仆地有頃蘓蹷然而起進曰\n曩者參得罪於大人大人用力教參得\n無疾乎退屏鼓琴而歌欲令曽晳聼其\n歌聲令知其平也孔子聞之告門人曰\n參來勿内也曽子自以無罪使人謝孔\n子孔子曰汝聞瞽叟有子名曰舜舜之事\n父也索而使之未嘗不在側求而殺之\n未嘗可得小箠則待大箠則走以逃暴\n怒也今子委身以待暴怒立體而不去\n殺身以䧟父不義不孝孰是大乎汝非\n天子之民耶殺天子之民罪奚如以曽\n子之材又居孔氏之門有罪不自知處\n義難乎\n伯俞有過其母笞之泣其母曰他日笞\n子未嘗見泣今泣何也對曰他日俞得\n罪笞嘗痛今母之力不能使痛是以泣\n故曰父母怒之不作於意不見於色深\n受其罪使可哀憐上也父母怒之不作\n於意不見於色其次也父母怒之作於\n意見於色下也\n成人有徳小子有造大學之教也時禁\n於其未發之曰預因其可之曰時相觀\n於善之曰磨學不陵節而施之曰馴發\n然後禁則扞格而不勝時過然後學則\n勤苦而不馴雜施而不遜則壊亂而不\n治獨學而無友則孤陋而寡聞故曰有\n昭辟雍有賢泮宫田里周行濟濟鏘鏘\n而相從執質有族以文\n周召公年十九見正而冠冠則可以為\n方伯諸侯矣人之㓜稚童蒙之時非求\n師正本無以立身全性夫㓜者必愚愚\n者妄行愚者妄行不能保身孟子曰人\n皆知以食愈飢莫知以學愈愚故善材\n之㓜者必勤於學問以修其性今人誠\n能砥礪其材自誠其神眀睹物之應通\n道之要觀始卒之端覽無外之境逍遥\n乎無方之内彷徉乎塵埃之外卓然獨\n立超然絶世此上聖之所逰神也然晚\n世之人莫能閒居心思鼓琴讀書追觀\n上古友賢大夫學問講辨日以自虞䟽\n逺世事分眀利害籌䇿得失以觀禍福\n設義立度以為法式窮追本末究事之\n情死有遺業生有榮名此皆人材之所\n能建也然莫能為者偷慢懈墮多暇日\n之故也是以失本而無名夫學者崇名\n立身之本也儀状齊䓁而餙貌者好質\n性同倫而學問者智是故砥礪琢磨非\n金也而可以利金詩書辟立非我也而\n可以厲心夫問訊之士日夜興起厲中\n益知以分别理是故處身則全立身不\n殆士苟欲深眀博察以垂榮名而不好\n問訊之道則是伐智本而塞智原也何\n以立軀也騏驥雖疾不遇伯樂不致千\n里干将雖利非人力不能自斷焉烏號\n之弓雖良不得排檠不能自任人才雖\n髙不務學問不能致聖水積成川則蛟\n龍生焉土積成山則豫樟生焉學積成\n聖則富貴尊顯至焉千金之裘非一狐\n之皮臺廟之榱非一木之枝先王之法\n非一士之智也故曰訊問者智之本思\n慮者智之道也中庸曰好問近乎智力\n行近乎仁知耻近乎勇積小之能大者\n其惟仲尼乎學者所以反情治性盡才\n者也親賢學問所以長徳也論交合友\n所以相致也詩云如切如瑳如琢如磨\n此之謂也\n今夫辟地殖穀以養生送死鋭金石雜\n草藥以攻疾苦知構室屋以避暑雨累\n臺榭以避潤濕入知親其親出知尊其\n君内有男女之别外有朋友之際此聖\n人之徳教儒者受之傳之以教誨於後\n世今夫晚世之惡人反非儒者曰何以\n儒為如此人者是非本也譬猶食穀衣\n絲而非耕織者也載於船車服而安之\n而非工匠者也食於釜甑須以生活而\n非陶冶者也此言違於情而行矇於心\n者也如此人者骨肉不親也秀士不友\n也此三代之棄民也人君之所不赦也\n故詩云投畀豺虎豺虎不食投畀有北\n有北不受投畀有昊此之謂也\n孟子曰人知糞其田莫知糞其心糞田\n莫過利苗得粟糞心易行而得其所欲\n何為糞心博學多聞何為易行一性止\n滛也\n子思曰學所以益才也礪所以致刃也\n吾嘗幽處而深思不若學之速吾嘗跂\n而望不若登髙之博見故順風而呼聲\n不加疾而聞者衆登丘而招臂不加長\n而見者逺故魚乗於水鳥乗於風草木\n乗於時\n孔子曰可以與人終日而不倦者其惟\n學乎其身體不足觀也其勇力不足惮\n也其先祖不足稱也其族姓不足道也\n然而可以開四方而昭於諸侯者其惟\n學乎詩曰不愆不亡率由舊章夫學之\n謂也\n孔子曰鯉君子不可以不學見人不可\n以不飾不飾則無根無根則失理失理\n則不忠不忠則失禮失禮則不立夫逺\n而有光者飾也近而逾眀者學也譬之\n如汚池水潦注焉菅蒲生之從上觀之\n知其非源也\n公扈子曰有國者不可以不學春秋生\n而尊者驕生而冨者傲生而冨貴又無\n鑑而自得者鮮矣春秋國之鑑也春秋\n之中弑君三十六亡國五十二諸侯奔\n走不得保其社稷者甚衆未有不先見\n而後從之者也\n晉平公問於師曠曰吾年七十欲學恐\n已暮矣師曠曰何不炳燭乎平公曰安\n有為人臣而戯其君乎師曠曰盲臣安\n敢戯其君乎臣聞之少而好學如日出\n之陽壮而好學如日中之光老而好學\n如炳燭之明炳燭之明孰與昧行乎平\n公曰善哉\n河間獻王曰湯稱學聖王之道者譬如\n日焉靜居獨思譬如火焉夫捨學聖王\n之道若捨日之光何乃獨思若火之明\n也可以見小耳未可用大知惟學問可\n以廣明徳慧也\n梁丘據謂晏子曰吾至死不及夫子矣\n晏子曰嬰聞之為者常成行者常至嬰\n非有異於人也常為而不置常行而不\n休者故難及也\n寗越中牟鄙人也苦耕之勞謂其友曰\n何為而可以免此苦也友曰莫如學學\n三十年則可以達矣寗越曰請十五嵗\n人将休吾将不休人将卧吾不敢卧十\n五嵗學而周威公師之夫走者之速也\n而過二里止步者之遲也而百里不止\n今寗越之材而久不止其為諸侯師豈\n不冝哉\n孔子謂子路曰汝何好子路曰好長劒\n孔子曰非此之問也請以汝之所能加\n之以學豈可及哉子路曰學亦有益乎\n孔子曰夫人君無諌臣則失政士無教\n友則失徳狂馬不釋其䇿操弓不返於\n檠木受繩則直人受諌則聖受學重問\n孰不順成毁仁惡士且近於刑君子不\n可以不學子路曰南山有竹弗揉自直\n斬而射之通於犀革又何學為乎孔子\n曰括而羽之鏃而砥礪之其入不益深\n乎子路拜曰敬受教哉\n子路問於孔子曰請釋古之學而行由\n之意可乎孔子曰不可昔者東夷慕諸\n夏之義有女其夫死為之内私壻終身\n不嫁不嫁則不嫁矣然非貞節之義也\n蒼梧之弟娶妻而美好請與兄易忠則\n忠矣然非禮也今子欲釋古之學而行\n子之意庸知子用非為是用是為非乎\n不順其初雖欲悔之難哉\n豐墻墝下未必崩也流行潦至壊必先\n矣樹本淺根垓不深未必橛也飄風起\n暴雨至㧞必先矣君子居於是國不崇\n仁義不尊賢臣未必亡也然一旦有非\n常之變車馳人走指而禍至乃始乾喉\n燋脣仰天而歎庶㡬焉天其救之不亦\n難乎孔子曰不慎其前而悔其後雖悔\n無及矣詩云啜其泣矣何嗟及矣言不\n先正本而成憂於末也\n虞君問盆成子曰今工者乆而巧色者\n老而衰今人不及壮之時益積心技之\n術以僃将衰之色色者必盡乎老之前\n知謀無以異乎㓜之時可好之色彬彬\n乎且盡洋洋乎安託無能之軀哉故有\n技者不累身而未嘗滅而色不得以常\n茂\n齊桓公問管仲曰王者何貴曰貴天桓\n公仰而視天管仲曰所謂天者非謂蒼\n蒼莽莽之天也君人者以百姓為天百\n姓與之則安輔之則彊非之則危背之\n則亡詩云人而無良相怨一方民怨其\n上不遂亡者未之有也\n河間獻王曰管子稱倉廩實知禮節衣\n食足知榮辱夫穀者國家所以昌　士\n女所以姣好禮義所以行而人心所以\n安也尚書五福以冨為始子貢問為政\n孔子曰冨之既冨乃教之也此治國之\n本也\n文公見咎季其廟傅於西牆公曰孰處\n而西對曰君之老臣也公曰西益而宅\n對曰臣之忠不如老臣之力其牆壞而\n不築公曰何不築對曰一日不稼百日\n不食公出而告之僕僕頓首於􁇆曰吕\n刑云一人有慶兆民頼之君之明群臣\n之福也乃令於國曰毋淫宫室以妨人\n宅板築以時毋奪農功\n楚恭王多寵子而世子之位不定屈建\n曰楚必多亂夫一兎走於街萬人追之\n一人得之萬人不復走分未定則一兎\n走使萬人擾分巳定則雖貪夫知止今\n楚多寵子而嫡位無主亂自是生矣夫\n世太子者國之　也而百姓之望也國\n既無　又使百姓失望絶其本矣本絶\n則撓亂猶兎走也恭王聞之立康王為\n太子其後猶有令尹圍公子棄疾之亂\n也\n晉襄公薨嗣君少趙宣子相謂大夫曰\n立少君懼多難請立雍雍長出在秦秦\n大足以為援賈季曰不若公子樂樂有\n寵於國先君愛而仕之翟翟足以為援\n穆嬴抱太子以呼於庭曰先君奚罪其\n嗣亦奚罪舎嫡嗣不立而外求君乎出\n朝抱以見宣子曰惡難也故欲立長君\n長君立而少君壮難乃至矣宣子患之\n遂立太子也\n趙簡子以襄子為後董安于曰無恤不\n才今以為後何也簡子曰是其人能為\n社稷忍辱異日智伯與襄子飲而灌襄\n子之首大夫請殺之襄子曰先君之立\n我也曰能為社稷忍辱豈曰能剌人哉\n處十月智伯圍襄子於晉陽襄子䟽隊\n而擊之大敗智伯漆其首以為飲器\n"}
{"id": "KR3a0007_004", "series": "KR3a0007", "text": "　　立節\n士君子之有勇而果於行者不以立節\n行義而以妄死非名豈不痛哉士有殺\n身以成仁觸害以立義倚於節理而不\n議死地故能身死名流於來世非有勇\n斷孰能行之子路曰不能勤苦不能恬\n貧窮不能輕死亡而曰我能行義吾不\n信也昔者申包胥立於秦庭七日七夜\n哭不絶聲遂以存楚不能勤苦安能行\n此曽子布衣緼袍未得完糟糠之食藜\n藿之羮未得飽義不合則辭上卿不恬\n貧窮安能行此比干将死而諌逾忠伯\n夷叔齊餓死于首陽而志逾彰不輕死\n亡安能行此故夫士欲立義行道毋論\n難易而後能行之立身著名無顧利害\n而後能成之詩曰彼其之子碩大且篤\n非良篤修激之君子其誰能行之哉王\n子比干殺身以成其忠尾生殺身以成\n其信伯夷叔齊殺身以成其亷此四子\n者皆天下之通士也豈不愛其身哉以\n為夫義之不立名之不著是士之恥也\n故殺身以遂其行因此觀之卑賤貧窮\n非士之恥也夫士之所恥者天下舉忠\n而士不與焉舉信而士不與焉舉亷而\n士不與焉三者在乎身名傳於後世與\n日月並而不息雖無道之世不能汚焉\n然則非好死而惡生也非惡富貴而樂\n貧賤也由其道遵其理尊貴及已士不\n辭也孔子曰富而可求雖執鞭之士吾\n亦為之冨而不可求從吾所好大聖之\n操也詩云我心匪石不可轉也我心匪\n席不可卷也言不失已也能不失已然\n後可與濟難矣此士君子之所以越衆\n也\n楚伐陳陳西門燔因使其降民脩之孔\n子過之不軾子路曰禮過三人則下車\n過二人則軾今陳脩門者人數衆矣夫\n子何為不軾孔子曰丘聞之國亡而不\n知不智知而不爭不忠忠而不死不亷\n今陳脩門者不行一於此丘故不為軾\n也\n孔子見齊景公景公致廩丘以為養孔\n子辭不受出謂弟子曰吾聞君子當功\n以受禄今説景公景公未之行而賜我\n廩丘其不知丘亦甚矣遂辭而行\n曽子衣弊衣以耕魯君使人徃致邑焉\n曰請以此脩衣曽子不受反復徃又不\n受使者曰先生非求於人人則獻之奚\n為不受曽子曰臣聞之受人者畏人子\n人者驕人縱君有賜不我驕也我能勿\n畏乎終不受孔子聞之曰參之言足以\n全其節也\n子思居於衛緼袍無表二旬而九食田\n子方聞之使人遺狐白之裘恐其不受\n因謂之曰吾假人遂忘之吾與人也如\n棄之子思辭而不受子方曰我有子無\n何故不受子思曰伋聞之妄與不如遺\n棄物於溝壑伋雖貧也不忍以身為溝\n壑是以不敢當也\n宋襄公兹父為桓公太子桓公有後妻\n子曰公子目夷公愛之兹父為公愛之\n也欲立之請於公曰請使目夷立臣為\n之相兄以佐之公曰何故也對曰臣之\n舅在衛愛臣若終立則不可以徃絶迹\n於衛是背母也且臣自知不足以處目\n夷之上公不許彊以請公公許之将立\n公子目夷目夷辭曰兄立而弟在下是\n其義也今弟立而兄在下不義也不義\n而使目夷為之目夷将逃乃逃之衛兹\n父從之三年桓公有疾使人召兹父若\n不來是使我以憂死也兹父乃反公復\n立之以為太子然後目夷歸也\n晉驪姬譛太子申生於獻公獻公将殺\n之公子重耳謂申生曰為此者非子之\n罪也子胡不進辭辭之必免於罪申生\n曰不可我辭之驪姬必有罪矣吾君老\n矣㣲驪姬寢不安席食不甘味如何使\n吾君以恨終哉重耳曰不辭則不若速\n去矣申生曰不可去而免於死是惡吾\n君也夫彰父之過而取美諸侯孰肯内\n之入困於宗出困於逃是重吾惡也吾\n聞之忠不暴君智不重惡勇不逃死如\n是者吾以身當之遂伏劒死君子聞之\n曰天命矣夫世子詩曰萋兮斐兮成是\n貝錦彼譛人者亦已太甚\n晉獻公之時有士焉曰狐突傅太子申\n生公立驪姬為夫人而國多憂狐突稱\n疾不出六年獻公以譛誅太子太子将\n死使人謂狐突曰吾君老矣國家多難\n傅一出以輔吾君申生受賜以死不恨\n再拜稽首而死狐突乃復事獻公三年\n獻公卒狐突辭於諸大夫曰突受太子\n之詔今事終矣與其乆生亂世也不若\n死而報太子乃歸自殺\n楚平王使奮揚殺太子建未至而遣之\n太子奔宋王召奮揚使城父人執之以\n至王曰言出於予口入於爾耳誰告建\n也對曰臣告之王初命臣曰事建如事\n余臣不佞不能貳也奉初以還故遣之\n已而悔之亦無及也王曰而敢來何也\n對曰使而失命召而不來是重過也逃\n無所入王乃赦之\n晉靈公暴趙宣子驟諌靈公患之使鉏\n之彌賊之鉏之彌晨往則寢門闢矣宣\n子盛服将朝尚早坐而假寢之彌退歎\n而言曰不忘恭敬民之主也賊民之主\n不忠棄君之命不信有一於此不如死\n也遂觸槐而死\n齊人有子蘭子者事白公勝勝将為難\n乃告子蘭子曰吾将舉大事於國願與\n子共之子蘭子曰我事子而與子殺君\n是助子之不義也畏患而去子是遁子\n於難也故不與子殺君以成吾義契領\n於庭以遂吾行\n楚有士申鳴者在家而養其父孝聞於\n楚國王欲授之相申鳴辭不受其父曰\n王欲相汝汝何不受乎申鳴對曰舎父\n之孝子而為王之忠臣何也其父曰使\n有禄於國立義於庭汝樂吾無憂矣吾\n欲汝之相也申鳴曰諾遂入朝楚王因\n授之相居三年白公為亂殺司馬子期\n申鳴将往死之父止之曰棄父而死其\n可乎申鳴曰聞夫仕者身歸於君而禄\n歸於親今既去子事君得無死其難乎\n遂辭而往因以兵圍之白公謂石乞曰\n申鳴者天下之勇士也今以兵圍我吾\n為之奈何石乞曰申鳴者天下之孝子\n也往劫其父以兵申鳴聞之必來因與\n之語白公曰善則往取其父持之以兵\n告申鳴曰子與吾吾與子分楚國子不\n與吾子父則死矣申鳴流涕而應之曰\n始吾父之孝子也今吾君之忠臣也吾\n聞之也食其食者死其事受其禄者畢\n其能今吾已不得為父之孝子矣乃君\n之忠臣也吾何得以全身援桴鼓之遂\n殺白公其父亦死王賞之金百斤申鳴\n曰食君之食避君之難非忠臣也定君\n之國殺臣之父非孝子也名不可兩立\n行不可兩全也如是而生何面目立於\n天下遂自殺也\n齊莊公且伐莒為車五乗之賔而杞梁\n華舟獨不與焉故歸而不食其母曰汝\n生而無義死而無名則雖非五乗孰不\n汝笑也汝生而有義死而有名則五乗\n之賔盡汝下也趣食乃行杞梁華舟同\n車侍於莊公而行至莒莒人逆之杞梁\n華舟下鬭獲甲首三百莊公止之曰子\n止與子同齊國杞梁華舟曰君為五乗\n之賔而舟梁不與焉是少吾勇也臨敵\n􁂮難止我以利是汚吾行也深入多殺\n者臣之事也齊國之利非吾所知也遂\n進鬭壊軍陷陣三軍弗敢當至莒城下\n莒人以炭置地二人立有間不能入隰\n侯重為右曰吾聞古之士犯患􁂮難者\n其去遂於物也來吾踰子隰侯重仗楯\n伏炭二子乗而入顧而哭之華舟後息\n杞梁曰汝無勇乎何哭之乆也華舟曰\n吾豈無勇哉是其勇與我同也而先吾\n死是以哀之莒人曰子毋死與子同莒\n國杞梁華舟曰去國歸敵非忠臣也去\n長受賜非正行也且雞鳴而期日中而\n忘之非信也深入多殺者臣之事也莒\n國之利非吾所知也遂進鬭殺二十七\n人而死其妻聞之而哭城為之阤而隅\n為之崩此非所以起也\n越甲至齊雍門子狄請死之齊王曰鼓\n鐸之聲未聞矢石未交長兵未接子何\n務死之為人臣之禮邪雍門子狄對曰\n臣聞之昔者王田於囿左轂鳴車右請\n死之而王曰子何為死車右對曰為其\n鳴吾君也王曰左轂鳴者工師之罪也\n子何事之有焉車右曰臣不見工師之\n乗而見其鳴吾君也遂刎頸而死知有\n之乎齊王曰有之雍門子狄曰今越甲\n至其鳴吾君也豈左轂之下哉車右可\n以死左轂而臣獨不可以死越甲也遂\n刎頸而死是日越人引甲而退七十里\n曰齊王有臣鈞如雍門子狄擬使越社\n稷不血食遂引甲而歸齊王葬雍門子\n狄以上卿之禮\n楚人将與吳人戰楚兵寡而吳兵衆楚\n将軍子囊曰我擊此國必敗辱君虧地\n忠臣不忍為也不復於君黜兵而退至\n於國郊使人復於君曰臣請死君曰子\n大夫之遁也以為利也而今誠利子大\n夫毋死子囊曰遁者無罪則後世之為\n君臣者皆入不利之名而効臣遁若是\n則楚國終為天下弱矣臣請死退而伏\n劒君曰誠如此請成子大夫之義乃為\n桐棺三寸加斧質其上以徇於國\n宋康公攻阿屠單父成公趙曰始吾不\n自知以為在千乗則萬乗不敢伐在萬\n乗則天下不敢圖今趙在阿而宋屠單\n父則是趙無以自立也且往誅宋趙遂\n入宋三月不得見或曰何不因鄰國之\n使而見之成公趙曰不可吾因鄰國之\n使而刺之則使後世之使不信荷節之\n信不用皆曰趙使之然也不可或曰何\n不因羣臣道徒處之士而刺之成公趙\n曰不可吾因羣臣道徒處之士而刺之\n則後世之忠臣不見信辯士不見顧皆\n曰趙使之然也不可吾聞古之士怒則\n思理危不忘義必将正行以求之耳朞\n年宋康公病死成公趙曰亷士不辱名\n信士不惰行今吾在阿宋屠單父是辱\n名也事誅宋王朞年不得是惰行也吾\n若是而生何面目而見天下之士遂立\n槁於彭山之上\n佛肹用中牟之縣畔設禄邑炊鼎曰與\n我者受邑不與我者其烹中牟之士皆\n與之城北餘子田　獨後至袪衣将入\n鼎曰　聞之義者軒冕在前非義弗乗\n斧鉞於後義死不避遂祛衣将入鼎佛\n肹播而之趙簡子屠中牟得而取之論\n有功者用田　為始田　曰吾聞亷士\n不恥人如此而受中牟之功則中牟之\n士終身慙矣襁負其母南徙於楚楚王\n髙其義待以司馬\n齊崔杼弑莊公邢蒯聵使晉而反其僕\n曰崔杼弑莊公子将奚如邢蒯聵曰驅\n之将入死而報君其僕曰君之無道也\n四鄰諸侯莫不聞也以夫子而死之不\n亦難乎邢蒯聵曰善能言也然亦晚矣\n子早言我我能諌之諌不聼我能去今\n既不諌又不去吾聞食其禄者死其事\n吾既食亂君之禄矣又安得治君而死\n之遂驅車入死其僕曰人有亂君人猶\n死之我有治長可毋死乎乃結轡自刎\n於車上君子聞之曰邢蒯聵可謂守節\n死義矣死者人之所難也僕夫之死也\n雖未能合義然亦有志士之意矣詩云\n夙夜匪懈以事一人邢生之謂也孟子\n曰勇士不忘喪其元僕夫之謂也\n燕昭王使樂毅伐齊閔王亡燕之初入\n齊也聞蓋邑人王歜賢令於軍曰環蓋\n三十里毋入以歜之故已而使人謂歜\n曰齊人多髙子之義吾以子為将封子\n萬家歜固謝燕人燕人曰子不聼吾引\n三軍而屠蓋邑王歜曰忠臣不事二君\n貞女不更二夫齊王不聼吾諌故退而\n耕於野國既破亡吾不能存今又劫之\n以兵為君将是助桀為暴也與其生而\n無義固不如烹遂懸其軀於樹枝自奮\n絶脰而死齊亡大夫聞之曰王歜布衣\n義猶不背齊向燕況在位食禄者乎乃\n相聚如莒求諸公子立為襄王\n左儒友於杜伯皆臣周宣王宣王将殺\n杜伯而非其罪也左儒争之于王九復\n之而王弗許也王曰别君而異友斯汝\n也左儒對曰臣聞之君道友逆則順君\n以誅友友道君逆則率友以違君王怒\n曰易而言則生不易而言則死左儒對\n曰臣聞古之士不枉義以從死不易言\n以求生故臣能明君之過以死杜伯之\n無罪王殺杜伯左儒死之\n莒穆公有臣曰朱厲附事穆公不見識\n焉冬處於山林食杼栗夏處洲澤食蓤\n藕穆公以難死朱厲附将往死之其友\n曰子事君而不見識焉今君難吾子死\n之意者其不可乎朱厲附曰始我以為\n君不吾知也今君死而我不死是果不\n知我也吾将死之以激天下不知其臣\n者遂往死之\n楚荘王獵於雲夢射科雉得之申公子\n倍攻而奪之王将殺之大夫諌曰子倍\n自好也爭王雉必有説王姑察之不出\n三月子倍病而死邲之戰楚大勝晉歸\n而賞功申公子倍之弟進請賞於王曰\n人之有功也賞於車下王曰奚謂也對\n曰臣之兄讀故記曰射科雉者不出三\n月必死臣之兄爭而得之故夭死也王\n命發乎府而視之於記果有焉乃厚賞\n之\n"}
{"id": "KR3a0007_005", "series": "KR3a0007", "text": "　　貴徳\n聖人之於天下百姓也其猶赤子乎飢\n者則食之寒者則衣之将之養之育之\n長之唯恐其不至於大也詩曰蔽芾甘\n棠勿翦勿伐召伯所茇傳曰自陜以東\n者周公主之自陜以西者召公主之召\n公述職當桑蠶之時不欲變民事故不\n入邑中舎于甘棠之下而聼斷焉陜間\n之人皆得其所是故後世思而歌詠之\n善之故言之言之不足故嗟歎之嗟歎\n之不足故詠歌之夫詩思然後積積然\n後滿滿然後發發由其道而致其位焉\n百姓歎其美而致其敬甘棠之不伐也\n政教惡乎不行孔子曰吾於甘棠見宗\n廟之敬也甚尊其人必敬其位順安萬\n物古聖之道㡬哉仁人之徳教也誠惻\n隠於中悃愊於内不能已於其心故其\n治天下也如救溺人見天下强凌弱衆\n暴寡㓜孤臝露死傷係虜不忍其然是\n以孔子歴七十二君兾道之一行而得\n施其徳使民生於全育烝庶安土萬物\n熈熈各樂其終卒不遇故睹麟而泣哀\n道不行徳澤不洽於是退作春秋明素\n王之道以示後人思施其惠未嘗輟忘\n是以百王尊之志士法焉誦其文章傳\n今不絶徳及之也詩曰載馳載驅周爰\n咨謀此之謂也聖王布徳施惠非求報\n於百姓也郊望禘嘗非求報於鬼神也\n山致其髙雲雨起焉水致其深蛟龍生\n焉君子致其道徳而福禄歸焉夫有隂\n徳者必有陽報有隱行者必有昭名古\n者溝防不修水為人害禹鑿龍門闢伊\n闕平治水土使民得陸處百姓不親五\n品不遜契教以君臣之義父子之親夫\n婦之辨長㓜之序田野不修民食不足\n后稷教之闢地墾草糞土樹榖令百姓\n家給人足故三后之後無不王者有隂\n徳也周室衰禮義廢孔子以三代之道\n教導於後世繼嗣至今不絶者有隱行\n也周頌曰豐年多黍多稌亦有髙廩萬\n億及為酒為醴烝畀祖妣以洽百禮\n降福孔偕禮記曰上牲損則用下牲下\n牲損則祭不備物以其舛之為不樂也\n故聖人之於天下也譬猶一堂之上也\n今有滿堂飲酒者有一人獨索然向隅\n而泣則一堂之人皆不樂矣聖人之於\n天下也譬猶一堂之上也有一人不得\n其所者則孝子不敢以其物薦進\n魏武侯浮西河而下中流顧謂吳起曰\n美哉乎河山之固也此魏國之寳也吳\n起對曰在徳不在險昔三苗氏左洞庭\n右彭蠡徳義不修而禹滅之夏桀之居\n左河濟右太華伊闕在其南羊膓在其\n北修政不仁湯放之殷紂之國左孟門\n而右太行常山在其北大河經其南修\n政不徳武王伐之由此觀之在徳不在\n險若君不修徳船中之人盡敵國也武\n侯曰善\n武王克殷召太公而問曰将奈其士衆\n何太公對曰臣聞愛其人者兼屋上之\n烏憎其人者惡其餘胥咸劉厥敵使靡\n有餘何如王曰不可太公出邵公入王\n曰為之奈何邵公對曰有罪者殺之無\n罪者活之何如王曰不可邵公出周公\n入王曰為之奈何周公曰使各居其宅\n田其田無變舊新唯仁是親百姓有過\n在予一人武王曰廣大乎平天下矣凡\n所以貴士君子者以其仁而有徳也\n孔子曰里仁為美擇不處仁焉得智夫\n仁者必恕然後行行一不義殺一無辠\n雖以得髙官大位仁者不為也夫大仁\n者愛近以及逺及其有所不諧則虧小\n仁以就大仁大仁者恩及四海小仁者\n止於妻子妻子者以其知營利以婦人\n之恩撫之飾其内情雕畫其偽孰知其\n非真雖當時䝉榮然士君子以為大辱\n故共工驩兠符里鄧析其智非無所識\n也然而為聖王所誅者以無徳而苟利\n也竪刁易牙毁體殺子以干利卒為賊\n於齊故人臣不仁簒弑之亂生人臣而\n仁國治主榮明主察焉宗廟大寧夫人\n臣猶貴仁况於人主乎故桀紂以不仁\n失天下湯武以積徳有海土是以聖王\n貴徳而務行之孟子曰推恩足以及四\n海不推恩不足以保妻子古人所以大\n過人者無他焉善推其所有而已\n晏子飲景公酒令器必新家老曰財不\n足請斂於民晏子曰止夫樂者上下同\n之故天子與天下諸侯與境内自大夫\n以下各與其僚無有獨樂今上樂其樂\n下傷其費是獨樂者也不可\n齊桓公北伐山戎氏其道過燕燕君逆\n而出境桓公問筦仲曰諸侯相逆固出\n境乎筦仲曰非天子不出境桓公曰然\n則燕君畏而失禮也寡人不道而使燕\n君失禮乃割燕君所至之地以與燕君\n諸侯聞之皆朝於齊詩云靖恭爾位好\n是正直神之聼之介爾景福此之謂也\n景公探爵鷇鷇弱故反之晏子聞之不\n待請而入見景公汗出惕然晏子曰君\n胡為者也景公曰我探爵鷇鷇弱故反\n之晏子逡廵北面再拜而賀曰吾君有\n聖王之道矣景公曰寡人入探爵鷇鷇\n弱故反之其當聖王之道者何也晏子\n對曰君探爵鷇鷇弱故反之是長幼也\n吾君仁愛禽獸之加焉而况於人乎此\n聖王之道也\n景公覩嬰兒有乞於途者公曰是無歸\n夫晏子對曰君存何為無歸使養之可\n立而以聞\n景公遊於壽宫覩長年負薪而有飢色\n公悲之喟然歎曰令吏養之晏子曰臣\n聞之樂賢而哀不肖守國之本也今君\n愛老而恩無不逮治國之本也公笑有\n喜色晏子曰聖王見賢以樂賢見不肖\n以哀不肖今請求老弱之不養鰥寡之\n不室者論而供秩焉景公曰諾於是老\n弱有養鰥寡有室\n桓公之平陵見家人有年老而自養者\n公問其故對曰吾有子九人家貧無以\n妻之吾使傭而未返也桓公取外御者\n五人妻之筦仲入見曰君之施惠不亦\n小矣公曰何也對曰公待所見而施惠\n焉則齊國之有妻者少矣公曰若何筦\n仲曰令國丈夫二十而室女子十五而\n嫁\n孝宣皇帝初即位守廷尉吏路温舒上\n書言尚徳緩刑其詞曰陛下初即至尊\n與天合符冝改前世之失正始受命之\n統滌煩文除民疾存亡繼絶以應天徳\n天下幸甚臣聞往者秦有十失其一尚\n存治獄吏是也昔秦之時滅文學好武\n勇賤仁義之士貴治獄之吏正言謂之\n誹謗謁過謂之妖言故盛服先王不用\n於世忠良切言皆鬱於匈譽諛之聲日\n滿於耳虚美薫心實禍蔽塞此乃秦之\n所以亡天下也方今海内賴陛下厚恩\n無金革之危飢寒之患父子夫婦勠力\n安家天下幸甚然太平之未洽者獄亂\n之也夫獄天下之命死者不可生斷者\n不可屬書曰與其殺不辜寧失不經今\n治獄吏則不然上下相驅以刻為明深\n者獲公名平者多後患故治獄吏皆欲\n入死非憎人也自安之道在人之死是\n以死人之血流離於市被刑之徒比肩\n而立大辟之計嵗以萬數此聖人所以\n傷太平之未洽凡以是也人情安則樂\n生痛則思死捶楚之下何求而不得故\n囚人不勝痛則飾誣詞以示之吏治者\n利其然則指道以明之上奏恐却則鍜\n錬而周内之盖奏當之成雖臯陶聼之\n猶以為死有餘罪何則成鍊之者衆而\n文致之罪明也是以獄吏專為深刻殘\n賊而無極偷為一切不顧國患此世之\n大賊也故俗語云畫地作獄議不可入\n刻木為吏期不可對此皆疾吏之風悲\n痛之辭也故天下之患莫深於獄敗法\n亂政離親塞道莫甚乎治獄之吏此臣\n所謂一尚存也臣聞鳥鷇之卵不毁而\n後鳯凰集誹謗之罪不誅而後良言進\n故傳曰山藪藏疾川澤納汚國君含垢\n天之道也臣昧死上聞願陛下察誹謗\n聼切言開天下之口廣箴諌之路改亡\n秦之一失遵文武之嘉徳省法制寛刑\n罰以廢煩獄則太平之風可興於世福\n履和樂與天地無極天下幸甚書奏皇\n帝善之後卒為臨淮太守\n晉平公春築臺叔向曰不可古者聖王\n貴徳而務施緩刑辟而趨民時今春築\n臺是奪民時也夫徳不施則民不歸刑\n不緩則百姓愁使不歸之民役愁怨之\n百姓而又奪其時是重竭也夫抆百姓\n養育之而重竭之豈所以定命安存而\n稱為人君於後世哉平公曰善乃罷臺\n役\n趙簡子春築臺於邯鄲天雨而不息謂\n左右曰可無趨種乎尹鐸對曰公事急\n措種而懸之臺夫雖欲趨種不能得也\n簡子惕然乃釋臺罷役曰我以臺為急\n不如民之急也民以不為臺故知吾之\n愛也\n中行獻子将伐鄭范文子曰不可得志\n於鄭諸侯讎我憂必滋長郤至又曰得\n鄭是兼國也兼國則王王者固多憂乎\n文子曰王者盛其徳而逺人歸故無憂\n今我寡徳而有王者之功故多憂今子\n見無土而欲富者樂乎哉\n季康子謂子游曰仁者愛人乎子游曰\n然人亦愛之乎子游曰然康子曰鄭子\n産死鄭人丈夫捨玦珮婦人舎珠珥夫\n婦巷哭三月不聞竽瑟之聲仲尼之死\n吾不聞魯國之愛夫子奚也子游曰譬\n子産之與夫子其猶浸水之與天雨乎\n浸水所及則生不及則死斯民之生也\n必以時雨既以生莫愛其賜故曰譬子\n産之與夫子也猶浸水之與天雨乎\n中行穆子圍鼓鼓人有以城反者不許\n軍吏曰師徒不勤可得城奚故不受曰\n有以吾城反者吾所甚惡也人以城來\n我獨奚好焉賞所甚惡是失賞也若所\n好何若不賞是失信也奚以示民鼓人\n又請降使人視之其民尚有食也不聼\n鼓人告食盡力竭而後取之克鼓而反\n不戮一人\n孔子之楚有漁者獻魚甚强孔子不受\n獻魚者曰天暑逺市賣之不售思欲棄\n之不若獻之君子孔子再拜受使弟子\n掃除将祭之弟子曰夫人将棄之今吾\n子将祭之何也孔子曰吾聞之務施而\n不腐餘財者聖人也今受聖人之賜可\n無祭乎\n鄭伐宋宋人将與戰華元殺羊食士其\n御羊斟不與焉及戰曰疇昔之羊羮子\n為政今日之事我為政與華元馳入鄭\n師宋人敗績\n楚王問莊辛曰君子之行奈何莊辛對\n曰居不為垣牆人莫能毁傷行不從周\n衛人莫能暴害此君子之行也楚王復\n問君子之富奈何對曰君子之富假貸\n人不徳也不責也其食飲人不使也不\n役也親戚愛之衆人喜之不肖者事之\n皆欲其壽樂而不傷於患此君子之富\n也楚王曰善\n丞相西平侯于定國者東海下邳人也\n其父號曰于公為縣獄吏決曹掾決獄\n平法未甞有所寃郡中離文法者于公\n所決皆不敢隠情東海郡中為于公生\n立祠命曰于公祠東海有孝婦無子少\n寡養其姑甚謹其姑欲嫁之終不肯其\n姑告隣之人曰孝婦養我甚謹我哀其\n無子守寡日久我老累丁壯奈何其後\n母自經死母女告吏曰孝婦殺我母吏\n捕孝婦孝婦辭不殺姑吏欲毒治孝婦\n自誣服具獄以上府于公以為養姑十\n年以孝聞此不殺姑也太守不聼數爭\n不能得於是于公辭疾去吏太守竟殺\n孝婦郡中枯旱三年後太守至卜求其\n故于公曰孝婦不當死前太守强殺之\n咎當在此於是殺牛祭孝婦冢太守以\n下自至焉天立大雨嵗豐熟郡中以此\n益敬重于公于公築治廬舎謂匠人曰\n為我髙門我治獄未嘗有所寃我後世\n必有封者令容髙盖駟馬車及子封為\n西平侯\n孟簡子相梁并衛有罪而走齊管仲迎\n而問之曰吾子相梁并衛之時門下使\n者㡬何人矣孟簡子曰門下使者有三\n千餘人管仲曰今與㡬何人來對曰臣\n與三人俱仲曰是何也對曰其一人父\n死無以葬我為葬之一人母死無以葬\n亦為葬之一人兄有獄我為出之是以\n得三人來管仲上車曰嗟兹乎我窮必\n矣吾不能以春風風人吾不能以夏雨\n雨人吾窮必矣\n凡人之性莫不欲善其徳然而不能爲\n善徳者利敗之也故君子羞言利名言\n利名尚羞之况居而求利者乎\n周天子使家父毛伯求金於諸侯春秋\n譏之故天子好利則諸侯貪諸侯貪則\n大夫鄙大夫鄙則庶人盗上之變下猶\n風之靡草也故為人君者明貴徳而賤\n利以道下下之為惡尚不可止今隱公\n貪利而身自漁濟上而行八佾以此化\n於國人國人安得不解於義解於義而\n縱其欲則災害起而臣下僻矣故其元\n年始書螟言災将起國家将亂云爾\n孫卿曰夫鬬者忘其身者也忘其親者\n也忘其君者也行須臾之怒而鬭終身\n之禍然乃為之是忘其身也家室離散\n親戚被戮然乃為之是忘其親也君上\n之所致惡刑法之所大禁也然乃犯之\n是忘其君也今禽獸猶知近父母不忘\n其親也人而忘其身内忘其親上忘其\n君是不若禽獸之仁也凡鬭者皆自以\n為是而以他人為非己誠是也人誠非\n也則是己君子而彼小人也夫以君子\n而與小人相賊害是人之所謂以狐白\n補犬羊身塗其炭豈不過甚矣哉以為\n智乎則愚莫大焉以為利乎則害莫大\n焉以為榮乎則辱莫大焉人之有鬬何\n哉比之狂惑疾病乎則不可面目人也\n而好惡多同人之鬬誠愚惑失道者也\n詩云式號式呼俾晝作夜言鬬行也\n子路持劍孔子問曰由安用此乎子路\n曰善古者固以善之不善古者固以自\n衛孔子曰君子以忠為質以仁為衛不\n出環堵之内而聞千里之外不善以忠\n化㓂暴以仁圍何必持劍乎子路曰由\n也請攝齊以事先生矣\n樂羊爲魏将以攻中山其子在中山中\n山懸其子示樂羊樂羊不爲衰志攻之\n愈急中山因烹其子而遺之樂羊食之\n盡一柸中山見其誠也不忍與其戰果\n下之遂爲文侯開地文侯賞其功而疑\n其心孟孫獵得麑使秦西巴持歸其母\n隨而鳴秦西巴不忍縱而與之孟孫怒\n而逐秦西巴居一年召以為太子傅左\n右曰夫秦西巴有罪於君今以為太子\n傅何也孟孫曰夫以一麑而不忍又将\n能忍吾子乎故曰巧詐不如拙誠樂羊\n以有功而見疑秦西巴以有罪而益信\n由仁與不仁也\n智伯還自衛三卿燕于藍臺智襄子戯\n韓康子而侮叚規智果聞之諌曰主弗\n備難難必至曰難将由我我不為難誰\n敢興之對曰異於是夫郤氏有車轅之\n難趙有孟姬之讒欒有叔祁之訴范中\n行有函冶之難皆主之所知也夏書有\n之曰一人三夫怨豈在明不見是圖周\n書有之曰怨不在大亦不在小夫君子\n能勤小物故無大患今主一謀而媿人\n君相又弗備曰不敢興難毋乃不可乎\n嘻不可不懼蚋蟻蜂蠆皆能害人况君\n相乎不聼自是五年而有晉陽之難段\n規反而殺智伯于師遂滅智氏\n智襄子為室美士茁夕焉智伯曰室美\n矣夫對曰美則美矣抑臣亦有懼也智\n伯曰何懼對曰臣以秉筆事君記有之\n曰髙山浚源不生草木松栢之地其土\n不肥今土木勝人臣懼其不安人也室\n成三年而智氏亡\n"}
{"id": "KR3a0007_006", "series": "KR3a0007", "text": "　　復恩\n孔子曰徳不孤必有鄰夫施徳者貴不\n徳受恩者尚必報是故臣勞勤以為君\n而不求其賞君持施以牧下而無所徳\n故易曰勞而不怨有功而不徳厚之至也\n君臣相與以市道接君懸禄以待之臣\n竭力以報之逮臣有不測之功則主加\n之以重賞如主有超異之恩則臣必死\n以復之孔子曰北方有獸其名曰蟨前\n足鼠後足兔是獸也甚矣其愛蛩蛩巨\n虚也食得甘草必齧以遺蛩蛩巨虚蛩\n蛩巨虚見人將来必負蟨以走蟨非性\n之愛蛩蛩巨虚也為其假足之故也二\n獸者亦非性之愛蟨也為其得甘草而\n遺之故也夫禽獸昆蟲猶知比假而相\n有報也况於士君子之欲興名利於天\n下者乎夫臣不復君之恩而苟營其私\n門禍之原也君不能報臣之功而憚行\n賞者亦亂之　也夫禍亂之源　由不\n報恩生矣\n趙襄子見圍於晉陽罷圍賞有功之臣\n五人髙赫無功而受上賞五人皆怒張\n孟談謂襄子曰晉陽之中赫無大功今\n與之上賞何也襄子曰吾在拘尼之中\n不失臣主之禮唯赫也子雖有功皆驕\n寡人與赫上賞不亦可乎仲尼聞之曰\n趙襄子可謂善賞士乎賞一人而天下\n之人臣莫敢失君臣之禮矣\n晉文公亡時陶叔狐從文公反國行三\n賞而不及陶叔狐陶叔狐見咎犯曰吾\n從君而亡十有三年顔色黧黒手足胼\n胝今君反國行三賞而不及我也意者\n君忘我與我有大故與子試為我言之\n君咎犯言之文公文公曰嘻我豈忘是\n子哉夫髙明至賢徳行全誠耽我以道\n説我以仁暴浣我行昭明我名使我爲\n成人者吾以爲上賞防我以禮諫我以\n義蕃援我使我不得爲非數引我而請\n於賢人之門吾以爲次賞夫勇壯強禦\n難在前則居前難在後則居後免我於\n患難之中者吾又以爲之次且子獨不\n聞乎死人者不如存人之身亡人者不\n如存人之國三行賞之後而勞苦之士\n次之夫勞苦之士是子固爲首矣豈敢\n忘子哉周内史叔輿聞之曰文公其覇\n乎昔聖王先徳而後力文公其當之矣\n詩云率禮不越此之謂也\n晉文公入國至於河令棄籩豆茵席顔色\n黧黒手足胼胝者在後咎犯聞之中夜\n而哭文公曰吾亡也十有九年矣今將\n反國夫子不喜而哭何也其不欲吾反\n國乎對曰籩豆茵席所以官者也而棄\n之顔色黧黒手足胼胝所以執勞苦而\n皆後之臣聞國君蔽士無所取忠臣大\n夫蔽遊無所取忠友今至於國臣在所\n蔽之中矣不勝其哀故哭也文公曰禍\n福利害不與咎氏同之者有如白水祝\n之乃沉璧而盟介子推曰獻公之子九\n人唯君在耳天未絶晉必將有主主晉\n祀者非君而何唯二三子者以為已力\n不亦誣乎文公即位賞不及推推母曰\n盍亦求之推曰尤而効之罪又甚焉且\n出怨言不食其食其母曰亦使知之推\n曰言身之文也身將隠安用文其母曰\n能如是與若俱隠至死不復見推從者\n憐之乃懸書宫門曰有龍矯矯頃失其\n所五虵從之周徧天下龍饑無食一虵\n割股龍反其淵安其壤土四虵入穴皆\n有處所一虵無穴號於中野文公出見\n書曰嗟此介子推也吾方憂王室未圖\n其功使人召之則亡遂求其所在聞其\n入緜上山中於是文公表緜上山中而\n封之以為介推田號曰介山\n晉文公出亡周流天下舟之僑去虞而\n從焉文公反國擇可爵而爵之擇可禄\n而禄之舟之僑獨不與焉文公酌諸大\n夫酒酒酣文公曰二三子盍為寡人賦\n乎舟之僑進曰君子為賦小人請陳其\n辭辭曰有龍矯矯頃失其所一虵從之\n周流天下龍反其淵安寧其處一虵耆\n乾獨不得其所文公瞿然曰子欲爵邪\n請待旦日之期子欲禄邪請今命廩人\n舟之僑曰請而得其賞亷者不受也言\n盡而名至仁者不為也今天油然作雲\n沛然下雨則苗草興起莫之能禦今為\n一人言施一人猶為一塊土下雨也土\n亦不生之矣遂厯階而去文公求之不\n得終身誦甫田之詩\n邴吉有隂徳於孝宣皇帝微時孝宣皇\n帝即位衆莫知吉亦不言吉從大將軍\n長史轉遷至御史大夫宣帝聞之將封\n之㑹吉病甚將使人加紳而封之及其\n生也太子太傅夏侯勝曰此未死也臣\n聞之有隂徳者必饗其樂以及其子孫\n今此未獲其樂而病甚非其死病也後\n病果愈封為博陽侯終饗其樂\n魏文侯攻中山樂羊將已得中山還反\n報文侯有喜功之色文侯命主書曰羣\n臣賓客所獻書操以進主書者舉兩篋\n以進令將軍視之盡難攻中山之事也\n將軍還走北面而再拜曰中山之舉也\n非臣之力君之功也\n平原君既歸趙楚使春申君將兵救趙\n魏信陵君亦矯奪晉鄙軍往救趙未至\n秦急圍邯鄲邯鄲急且降平原君患之\n邯鄲傳舍吏子李談謂平原君曰君不\n憂趙亡乎平原君曰趙亡即勝虜何為\n不憂李談曰邯鄲之民炊骨易子而食\n之可謂至困而君之後宫百數婦妾荷\n綺縠厨餘粱肉士民兵盡或剡木為矛\n㦸而君之器物鐘磬自恣若使秦破趙\n君安得有此使趙而全君何患無有君\n誠能令夫人以下編於士卒間分功而\n作之家所有盡散以饗食士方其危苦\n時易為惠耳於是平原君如其計而勇\n敢之士三千人皆出死因従李談赴秦\n軍秦軍為却三十里亦㑹楚魏救至秦\n軍遂罷李談死封其父為孝侯\n秦繆公嘗出而亡其駿馬自往求之見\n人已殺其馬方共食其肉繆公謂曰是\n吾駿馬也諸人皆懼而起繆公曰吾聞\n食駿馬肉不飲酒者殺人即以次飲之\n酒殺馬者皆慙而去居三年晉攻秦繆\n公圍之往時食馬肉者相謂曰可以出\n死報食馬得酒之恩矣遂潰圍繆公卒\n得以解難勝晉獲惠公以歸此徳出而\n福反也\n楚莊王賜羣臣酒日暮酒酣燈燭滅乃\n有人引美人之衣者美人援絶其冠纓\n告王曰今者燭滅有引妾衣者妾援得\n其冠纓持之趣火来上視絶纓者王曰\n賜人酒使醉失禮奈何欲顯婦人之節\n而辱士乎乃命左右曰今日與寡人飲\n不絶冠纓者不懽羣臣百有餘人皆絶\n去其冠纓而上火卒盡懽而罷居二年\n晉與楚戰有一臣常在前五合五獲首\n却敵卒得勝之荘王恠而問曰寡人徳\n薄又未甞異子子何故出死不疑如是\n對曰臣當死徃者醉失禮王隠忍不暴\n而誅也臣終不敢以䕃蔽之徳而不顯\n報王也常願肝腦塗地用頸血湔敵久\n矣臣乃夜絶纓者也遂斥晉軍楚得以\n強此有隂徳者必有陽報也\n趙宣孟將上之絳見翳桑下有卧餓人\n不能動宣孟止車為之下飱自含而餔\n之餓人再咽而能視宣孟問爾何為饑\n若此對曰臣宦於絳歸而糧絶羞行乞\n而憎自取以故至若此宣孟與之壺飱\n脯二朐再拜頓首受之不敢食問其故\n對曰向者食之而美臣有老母將以貢\n之宣孟曰子斯食之吾更與汝乃復為\n之簞食以脯二束與錢百去之絳居三\n年晉靈公欲殺宣孟置伏士於房中召\n宣孟而飲之酒宣孟知之中飲而出靈\n公令房中士疾追殺之一人追疾先及\n宣孟見宣孟之面曰吁固是君耶請為\n君反死宣孟曰子名為誰反走且對曰\n何以名為臣是夫桑下之餓人也還鬬\n而死宣孟得以活此所謂徳惠也故惠\n君子君子得其福惠小人小人盡其力\n夫徳一人活其身而况置惠於萬人乎\n故曰徳無細怨無小豈可無樹徳而除\n怨務利於人哉利出者福反怨往者禍\n来刑於内者應於外不可不慎也此書\n之所謂徳無小者也詩云赳赳武夫公\n侯干城濟濟多士文王以寧人君胡可\n不務愛士乎\n孝景時吴楚反袁盎以太常使吳吳王\n欲使將不肯欲殺之使一都尉以五百\n人圍守盎盎為吳相時從史與盎侍兒\n私通盎知之不泄遇之如故人有告從\n史從史懼亡歸盎自追遂以侍兒賄之\n復為從史及盎使吳見圍守從史適為\n守盎校司馬夜引盎起曰君可以去矣\n吳王期旦日斬君盎不信曰公何為者\n也司馬曰臣故為君從史盜侍兒者也\n盎乃敬謝曰公見親吾不足以累公司\n馬曰君去臣亦且亡避吾親君何患乃\n以刀決帳醉從卒道出分背去盎遂歸\n報\n智伯與趙襄子戰於晉陽下而死智伯\n之臣豫讓者怒以其精氣能使襄子動\n心乃漆身變形吞炭更聲襄子將出豫\n讓偽為死人處於梁下駟馬驚不進襄\n子動心使使視梁下得豫讓襄子重其\n義不殺也又盜為抵罪被刑人赭衣入\n繕宫襄子動心則曰必豫讓也襄子執\n而問之曰子始事中行君智伯殺中行\n君子不能死還反事之今吾殺智伯乃\n漆身為厲吞炭為啞欲殺寡人何與先\n行異也豫讓曰中行君衆人畜臣臣亦\n衆人事之智伯朝士待臣臣亦朝士為\n之用襄子曰非義也子壯士也乃自置\n車庫中水漿母入口者三日以禮豫讓\n讓自知遂自殺也\n晉逐欒盈之族命其家臣有敢從者死\n其臣曰辛俞從之吏得而將殺之君曰\n命女無得従敢従何也辛俞對曰臣聞\n三世仕於家者君之二世者主之事君\n以死事主以勤為其賜之多也今臣三\n世於欒氏受其賜多矣臣敢畏死而忘\n三世之恩哉晉君釋之\n留侯張良之大父開地相韓昭侯宣惠\n王襄哀王父平相釐王悼惠王悼惠王\n二十三年平卒二十嵗秦滅韓良年少\n未宦事韓韓破良家童三百人弟死不\n葬良悉以家財求刺客刺秦王為韓報\n仇以大父父五世相韓故遂學禮淮陽\n東見滄海君得力士為鐵椎重百二十\n斤秦皇帝東游良與客狙擊秦皇帝於\n博浪沙誤中副車秦皇帝大怒大索天\n下求購購甚急良更易姓名深亡匿後\n卒隨漢報秦\n鮑叔死管仲舉上衽而哭之泣下如雨\n從者曰非君父子也此亦有説乎管仲\n曰非夫子所知也吾嘗與鮑子負販於\n南陽吾三辱於市鮑子不以我為怯知\n我之欲有所明也鮑子嘗與我有所説\n王者而三不見聴鮑子不以我為不肖\n知我之不遇明君也鮑子嘗與我臨財\n分貨吾自取多者三鮑子不以我為貪\n知我之不足於財也生我者父母知我\n者鮑子也士為知己者死而况為之哀\n乎\n晉趙盾舉韓厥晉君以為中軍尉趙盾\n死子朔嗣為卿至景公三年趙朔為晉\n將朔取成公姊為夫人大夫屠岸賈欲\n誅趙氏初趙盾在時夢見叔帶持龜要\n而哭甚悲已而笑拊手且歌盾卜之占\n兆絶而後好趙史援占曰此甚惡非君\n之身及君之子然亦君之咎也至子趙\n朔世益衰屠岸賈者始有寵於靈公及\n至於晉景公而賈為司㓂將作難乃治\n靈公之賊以致趙盾徧告諸將曰趙穿\n弑靈公盾雖不知猶為首賊臣殺君子\n孫在朝何以懲罪請誅之韓厥曰靈公\n遇賊趙盾在外吾先君以為無罪故不\n誅今諸君將誅其後是非先君之意而\n後妄誅妄誅謂之亂臣有大事而君不\n聞是無君也屠岸賈不聴厥告趙朔趨\n亡趙朔不肯曰子必不絶趙祀朔死且\n不恨韓厥許諾稱疾不出賈不請而擅\n與諸將攻趙氏於下宫殺趙朔趙括趙\n嬰齊皆滅其族朔妻成公姊有遺腹走\n公宫匿後生男乳朔客程嬰持亡匿山\n中居十五年晉景公疾卜之曰大業之\n後不遂者為祟景公疾問韓厥韓厥知\n趙孤在乃曰大業之後在晉絶祀者其\n趙氏乎夫自中衍皆嬴姓也中衍人面\n鳥喙降佐殷帝大戊及周天子皆有明\n徳下及幽厲無道而叔帶去周適晉事\n先君文侯至于成公世有立功未嘗有\n絶祀今及吾君獨滅之趙宗國人哀之\n故見龜䇿唯君圖之景公問云趙尚有\n後子孫乎韓厥具以實對於是景公乃\n與韓厥謀立趙孤兒召而匿之宫中諸\n將入問疾景公因韓厥之衆以脅諸將\n而見趙孤孤名曰武諸將不得已乃曰\n昔下宫之難屠岸賈為之矯以君令并\n命羣臣非然孰敢作難微君之疾羣臣\n固且請立趙後今君有令羣臣之願也\n於是召趙武程嬰徧拜諸將軍將軍遂\n返與程嬰趙武攻屠岸賈滅其族復與\n趙武田邑如故故人安可以無恩夫有\n恩於此攻復於彼非程嬰則趙孤不全\n非韓厥則趙後不復韓厥可謂不忘恩\n矣\n蘧伯玉得罪於衞君走而之晉晉大夫\n有木門子髙者蘧伯玉舍其家居二年\n衞君赦其罪而反之木門子髙使其子\n送之至於境蘧伯玉曰鄙夫之子反矣\n木門子髙後得罪於晉君歸蘧伯玉伯\n玉言之衞君曰晉之賢大夫木門子髙\n得罪於晉君願君禮之於是衞君郊迎\n之竟以為卿\n北郭騷踵見晏子曰竊恱先生之義願\n乞所以養母者晏子使人分倉粟府金\n而遺之辭金而受粟有間晏子見疑於\n景公出犇北郭子召其友而告之曰吾\n悦晏子之義而甞乞所以養母者吾聞\n之曰養及親者身更其難今晏子見疑\n吾將以身白之遂造公庭求復者曰晏\n子天下之賢者也今去齊國齊國必侵\n矣方必見國之侵也不若先死請絶頸\n以白晏子逡巡而退因自殺也公聞之\n大駭乘馳而自追晏子及之國郊請而\n反之晏子不得已而反之聞北郭子之\n以死白已也太息而歎曰嬰不肖罪過\n固其所也而士以身明之哀哉\n吳赤市使於智氏假道於衛寗文子具\n紵絺三百製將以送之大夫豹曰吳雖\n大國也不壤交假之道則亦敬矣又何\n禮焉寗文子不聴遂致之吴赤市至於\n智氏既得事將歸吳知伯命造舟為梁\n吳赤市曰吾聞之天子濟於水造舟為\n梁諸侯維舟為梁大夫方舟方舟臣之\n職也且敬大甚必有故使人視之視則\n用兵在後矣將以襲衛吳赤市曰衛假\n吾道而厚贈我我見難而不告是與為\n謀也稱疾而留使人告衛衛人警戒智\n伯聞之乃止\n楚魏㑹於晉陽將以伐齊齊王患之使\n人召淳于髠曰楚魏謀欲伐齊願先生\n與寡人共憂之淳于髠大笑而不應王\n復問之又復大笑而不應三問而不應\n王怫然作色曰先生以寡人國為戲乎\n淳于髠對曰臣不敢以王國為戲也臣\n笑臣隣之祠田也以奩飯與一鮒魚其\n祝曰下田洿邪得穀百車蟹堁者宜禾\n臣笑其所以祠者少而所求者多王曰\n善賜之千金革車百乘立為上卿\n陽虎得罪於衛北見簡子曰自今以来\n不復樹人矣簡子曰何哉陽虎對曰夫\n堂上之人臣所樹者過半朝廷之吏臣\n所立者亦過半矣邊境之士臣所立者\n亦過半矣今夫堂上之人親却臣於君\n朝廷之吏親危臣於法邊境之士親劫\n臣於兵簡子曰唯賢者為能報恩不肖\n者不能夫樹桃李者夏得休息秋得食\n焉樹蒺䔧者夏不得休息秋得其刺焉\n今子之所樹者蒺䔧也非桃李也自今\n以来擇人而樹毋已樹而擇之\n東閭子甞富貴而後乞人問之曰公何\n為如是曰吾自知吾嘗相六七年未嘗\n貴一人也吾嘗富三千萬者再未嘗富\n一人也不知士出身之咎然也孔子曰\n物之難矣小大多少各有怨惡數之理\n也人而得之在於外假之也\n魏文侯與田子方語有兩僮子衣青白\n衣而侍於君前子方曰此君之寵子乎\n文侯曰非也其父死於戰此其幼孤也\n寡人収之子方曰臣以君之賊心為足\n矣今滋甚君之寵此子也又且以誰之\n父殺之乎文侯愍然曰寡人受令矣自\n是以後兵革不用\n吳起為魏將攻中山軍人有病疽者吳\n子自吮其膿其母泣之旁人曰將軍於\n而子如是尚何為泣對曰吳子吮此子\n父之創而殺之於注水之戰戰不旋踵\n而死今又吮之安知是子何戰而死是\n以哭之矣\n齊懿公之為公子也與邴歜之父争田\n不勝及即位乃掘而刖之而使歜為僕\n奪庸織之妻而使織為參乘公游于申\n池二人浴於池歜以鞭抶織織恕歜曰\n人奪女妻而不敢怒一抶女庸何傷織\n曰孰與刖其父而不病奚若乃謀殺公\n納之竹中\n楚人獻黿於鄭靈公公子家見公子宋\n之食指動謂子家曰我如是必嘗異味\n及食大夫黿召公子宋而不與公子宋\n怒染指於鼎嘗之而出公怒欲殺之公\n子宋與公子家謀先遂弑靈公\n子夏曰春秋者記君不君臣不臣父不\n父子不子者也此非一日之事也有漸\n以至焉\n"}
{"id": "KR3a0007_007", "series": "KR3a0007", "text": "　　政理\n政有三品王者之政化之覇者之政威\n之彊者之政脅之夫此三者各有所施\n而化之為貴矣夫化之不變而後威之\n威之不變而後脅之脅之不變而後刑\n之夫至於刑者則非王者之所貴也是\n以聖王光德教而後刑罰立榮恥而明\n防禁崇禮義之節以示之賤貨利之弊\n以變之修近理内政橛機之禮壹妃匹\n之際則莫不慕義禮之榮而惡貪亂之\n恥其所由致之者化使然也\n季孫問於孔子曰如殺無道以就有道\n何如孔子曰子為政焉用殺子欲善而\n民善矣君子之德風也小人之德草也\n草上之風必偃言明其化而已也治國\n有二機刑德是也王者尚其德而希其\n刑覇者刑德並湊強國先其刑而後德\n夫刑德者化之所由興也德者養善而\n進闕者也刑者懲惡而禁後者也故德\n化之崇者至於賞刑罰之甚者至於誅\n夫誅賞者所以别賢不肖而列有功與\n無功也故誅賞不可以繆誅賞繆則善\n惡亂矣夫有功而不賞則善不勸有過\n而不誅則惡不懼善不勸而能以行化\n乎天下者未嘗聞也書曰畢力賞罰此\n之謂也\n水濁則魚困令苛則民亂城峭則必崩\n岸竦則必阤故夫治國譬若張琴大絃\n急則小絃絶矣故曰急轡銜者非千里\n御也有聲之聲不過百里無聲之聲延\n及四海故禄過其功者損名過其實者\n削情行合而民副之禍福不虚至矣詩\n云何其處也必有與也何其乆也必有\n以也此之謂也\n公叔文子為楚令尹三年民無敢入朝\n公叔子見曰嚴矣文子曰朝廷之嚴也\n寧云妨國家之治哉公叔子曰嚴則下\n喑下喑則上聾聾喑不能相通何國之\n治也蓋聞之也順針縷者成帷幕合升\n斗者實倉廩并小流而成江海明主者\n有所受命而不行未嘗有所不受也\n衛靈公謂孔子曰有語寡人為國家者\n謹之於廟堂之上而國家治矣其可乎\n孔子曰可愛人者則人愛之惡人者則\n人惡之知得之己者亦知得之人所謂\n不出於環堵之室而知天下者知反之\n己者也\n子貢問治民於孔子孔子曰懔懔焉如\n以腐索御奔馬子貢曰何其畏也孔子\n曰夫通達之國皆人也以道導之則吾\n畜也不以道導之則吾讎也若何而毋\n畏\n齊桓公謂管仲曰吾欲舉事於國昭然\n如日月無愚夫愚婦皆曰善可乎仲曰\n可然非聖人之道桓公曰何也對曰夫\n短綆不可以汲深井知鮮不可以與聖\n人之言惠士可與辨物智士可與辨無\n方聖人可與辨神明夫聖人之所為非\n衆人之所及也民知十已則尚與之爭\n曰不如吾也百已則疵其過千已則誰\n而不信是故民不可稍而掌也可并而\n牧也不可暴而殺也可麾而致也衆不\n可户說也可舉而示也\n衛靈公問於史鰌曰政孰為務對曰大\n理為務聽獄不中死者不可生也斷者\n不可屬也故曰大理為務少焉子路見\n公公以史鰌言告之子路曰司馬為務\n兩國有難兩軍相當司馬執枹以行之\n一鬬不當死者數萬以殺人為非也此\n其為殺人亦衆矣故曰司馬為務少焉\n子貢入見公以二子言告之子貢曰不\n識哉昔禹與有扈氏戰三陳而不服禹\n於是脩教一年而有扈氏請服故曰去\n民之所事奚獄之所聽兵革之不陳奚\n鼓之所鳴故曰教為務也\n齊桓公出獵逐鹿而走入山谷之中見\n一老公而問之曰是為何谷對曰為愚\n公之谷桓公曰何故對曰以臣名之桓\n公曰今視公之儀狀非愚人也何為以\n公名對曰臣請陳之臣故畜㹀牛生子\n而大賣之而買駒少年曰牛不能生馬\n遂持駒去傍隣聞之以臣為愚故名此\n谷為愚公之谷桓公曰公誠愚矣夫何\n為而與之桓公遂歸明日朝以告管仲\n管仲正衿再拜曰此夷吾之愚也使堯\n在上咎繇為理安有取人之駒者乎若\n有見暴如是叟者又必不與也公知獄\n訟之不正故與之耳請退而脩政孔子\n曰弟子記之桓公覇君也管仲賢佐也\n猶有以智為愚者也况不及桓公管仲\n者也\n魯有父子訟者康子曰殺之孔子曰未\n可殺也夫民不知子父訟之不善者乆\n矣是則上過也上有道是人亡矣康子\n曰夫治民以孝為本今殺一人以戮不\n孝不亦可乎孔子曰不孝而誅之是虐\n殺不辜也三軍大敗不可誅也獄訟不\n治不可刑也上陳之教而先服之則百\n姓從風矣躬行不從而后俟之以刑則\n民知罪矣夫一仞之牆民不能踰百仞\n之山童子升而逰焉凌遲故也今是仁\n義之凌遲乆矣能謂民弗踰乎詩曰俾\n民不迷昔者君子導其百姓不使迷是\n以威厲而不至刑錯而不用也於是訟\n者聞之乃請無訟\n魯哀公問政於孔子對曰政有使民富\n且夀哀公曰何謂也孔子曰薄賦斂則\n民富無事則逺罪逺罪則民壽公曰若\n是則寡人貧矣孔子曰詩云凱悌君子\n民之父母未見其子富而父母貧者也\n文王問於吕望曰為天下若何對曰王\n國富民覇國富士僅存之國富大夫亡\n道之國富倉府是謂上溢而下漏文王\n曰善對曰宿善不祥是日也發其倉府\n以賑鰥寡孤獨\n武王問於太公曰治國之道若何太公\n對曰治國之道愛民而已曰愛民若何\n曰利之而勿害成之勿敗生之勿殺與\n之勿奪樂之勿苦喜之勿怒此治國之\n道使民之義也愛之而已矣民失其所\n務則害之也農失其時則敗之也有罪\n者重其罰則殺之也重賦斂者則奪之\n也多徭役以罷民力則苦之也勞而擾\n之則怒之也故善為國者遇民如父母\n之愛子兄之愛弟聞其飢寒為之哀見\n其勞苦為之悲\n武王問於太公曰賢君治國何如對曰\n賢君之治國其政乎其吏不苛其賦斂\n節其自奉薄不以私善害公法賞賜不\n加於無功刑罰不施於無罪不因喜以\n賞不因怒以誅害民者有罪進賢舉過\n者有賞後宫不荒女謁不聽上無婬慝\n下不隂害不幸宫室以費財不多觀游\n臺池以罷民不彫文刻鏤以逞耳目官\n無腐蠧之藏國無流餓之民此賢君之\n治國也武王曰善哉\n武王問於太公曰為國而數更法令者\n何也太公曰為國而數更法令者不法\n法以其所善為法者也故令出而亂亂\n則更為法是以其法令數更也\n成王問政於尹逸曰吾何德之行而民\n親其上對曰使之以時而敬順之忠而\n愛之布令信而不食言王曰其度安至\n對曰如臨深淵如履薄氷王曰懼哉對\n曰天地之間四海之内善之則畜也不\n善則讎也夏殷之臣反讎桀紂而臣湯\n武夙沙之民自攻其主而歸神農氏此\n君之所明知也若何其無懼也\n仲尼見梁君梁君問仲尼曰吾欲長有\n國吾欲列都之得吾欲使民安不惑吾\n欲使士竭其力吾欲使日月當時吾欲\n使聖人自来吾欲使官府治為之奈何\n\n仲尼對曰千乘之君萬乘之主問於丘\n者多矣未嘗有如主君問丘之術也然\n而盡可得也丘聞之兩君相親則長有\n國君惠臣忠則列都之得毋殺不辜毋\n釋罪人則民不惑益士禄賞則竭其力\n尊天敬鬼則日月當時善為刑罰則聖\n人自来尚賢使能則官府治梁君曰豈\n有不然哉\n子貢曰葉公問政於夫子夫子曰政在附\n近而来逺魯哀公問政於夫子夫子曰\n政在於諭臣齊景公問政於夫子夫子\n曰政在於節用三君問政於夫子夫子\n應之不同然則政有異乎孔子曰夫荆\n之地廣而都狭民有離志焉故曰在於\n附近而来逺哀公有臣三人内比周公\n以惑其君外鄣距諸侯賔客以蔽其明\n故曰政在諭臣齊景公奢於臺榭淫於\n苑囿五官之樂不解一旦而賜人百乘\n之家者三故曰政在於節用此三者政\n也詩不云乎亂離斯瘼爰其適歸此傷\n離散以為亂者也匪其止共惟王之卭\n此傷姦臣蔽主以為亂者也相亂蔑資\n曾莫惠我師此傷奢侈不節以為亂者\n也察此三者之所欲政其同乎哉\n公儀休相魯魯君死左右請閉門公儀\n休曰止池淵吾不稅蒙山吾不賦苛令\n吾不布吾已閉心矣何閉於門哉\n子産相鄭簡公謂子産曰内政毋出外\n政毋入夫衣裘之不美車馬之不飾子\n女之不潔寡人之醜也國家之不治封\n疆之不正夫子之醜也子産相鄭終簡\n公之身内無國中之亂外無諸侯之患\n也子産之從政也擇能而使之馮簡子\n善斷事子太叔善决而文公孫揮知四\n國之為而辨於其大夫之族姓變而立\n至又善為辭令禆諶善謀於野則獲於\n邑則否有事乃載禆諶與之適野使謀\n可否而告馮簡子斷之使公孫揮為之\n辭令成乃受子太叔行之以應對賔客\n是以鮮有敗事也\n董安于治晉陽問政於蹇老蹇老曰曰\n忠曰信曰敢董安于曰安忠乎曰忠於\n主曰安信乎曰信於令曰安敢乎曰敢\n於不善人董安于曰此三者足矣\n魏文侯使西門豹徃治於鄴告之曰必\n全功成名布義豹曰敢問全功成名布\n義為之柰何文侯曰子徃矣是無邑不\n有賢豪辯博者也無邑不有好揚人之\n惡蔽人之善者也徃必問豪賢者因而\n親之其辯博者因而師之問其好揚人\n之惡蔽人之善者因而察之不可以特\n聞從事夫耳聞之不如目見之目見之\n不如足踐之足踐之不如手辨之人始\n入官如入晦室乆而愈眀眀乃治治乃\n行\n宓子賤治單父彈鳴琴身不下堂而單\n父治巫馬期亦治單父以星出以星入\n日夜不處以身親之而單父亦治巫馬\n期問其故於宓子賤宓子賤曰我之謂\n任人子之謂任力任力者固勞任人者\n固佚人曰宓子賤則君子矣佚四肢全\n耳目平心氣而百官治任其數而已矣\n巫馬期則不然弊性事情勞煩教詔雖\n治猶未至也\n孔子謂宓子賤曰子治單父而衆說語\n丘所以為之者曰不齊父其父子其子\n恤諸孤而哀喪紀孔子曰善小節也小\n民附矣猶未足也曰不齊之所父事者\n三人所兄事者五人所友者十一人孔\n子曰父事三人可以教孝矣兄事五人\n可以教弟矣友十一人可以教學矣中\n節也中民附矣猶未足也曰此地民有\n賢於不齊者五人不齊事之皆教不齊\n所以治之術孔子曰欲其大者乃於此\n在矣昔者堯舜清㣲其身以聽觀天下\n務来賢人夫舉賢者百福之宗也而神\n明之主也不齊之所治者小也不齊所\n治者大其與堯舜繼矣\n宓子賤為單父宰辭於夫子夫子曰毋\n迎而距也毋望而許也許之則失守距\n之則閉塞譬如髙山深淵仰之不可極\n度之不可測也子賤曰善敢不承命乎\n宓子賤為單父宰過於陽晝曰子亦有\n以送僕乎陽晝曰吾少也賤不知治民\n之術有釣道二焉請以送子子賤曰釣\n道柰何陽晝曰夫扱綸錯餌迎而吸之\n者陽橋也其為魚薄而不美若存若亡\n若食若不食者魴也其為魚也博而厚\n味宓子賤曰善於是未至單父冠蓋迎\n之者交接於道子賤曰車驅之車驅之\n夫陽晝之所謂陽橋者至矣於是至單\n父請其耆老尊賢者而與之共治單父\n孔子弟子有孔蔑者與宓子賤皆仕孔\n子徃過孔蔑問之曰自子之仕者何得\n何亡孔蔑曰自吾仕者未有所得而有\n所亡者三曰王事若襲學焉得習以是\n學不得明也所亡者一也奉禄少鬻鬻\n不足及親戚親戚益疏矣所亡者二也\n公事多急不得弔死視病是以朋友益\n䟽矣所亡者三也孔子不說而復往見\n子賤曰自子之仕何得何亡子賤曰自\n吾之仕未有所亡而所得者三始誦之\n文今履而行之是學日益明也所得者\n一也奉禄雖少鬻鬻得及親戚是以親\n戚益親也所得者二也公事雖急夜勤\n弔死視病是以朋友益親也所得者三\n也孔子謂子賤曰君子哉若人君子哉\n若人魯無君子者斯焉取斯\n晏子治東阿三年景公召而數之曰吾\n以子為可而使子治東阿今子治而亂\n子退而自察也寡人將加大誅于子晏\n子對曰臣請改道易行而治東阿三年\n不治臣請死之景公許之於是明年上\n計景公迎而賀之曰甚善矣子之治東\n阿也晏子對曰前臣之治東阿也屬託\n不行貨賂不至陂池之魚以利貧民當\n此之時民無饑者而君反以罪臣今臣\n後之治東阿也屬託行貨賂至并㑹賦\n斂倉庫少内便事左右陂池之魚入於\n權家當此之時饑者過半矣君乃反迎\n而賀臣愚不能復治東阿願乞骸骨避\n賢者之路再拜便辟景公乃下席而謝\n之曰子強復治東阿東阿者子之東阿\n也寡人無復與焉\n子路治蒲見於孔子曰由願受教孔子\n曰蒲多壮士又難治也然吾語汝恭以\n敬可以攝勇寛以正可以容衆恭以潔\n可以親上\n子貢為信陽令辭孔子而行孔子曰力\n之順之因子之時無奪無伐無暴無盜\n子貢曰賜少而事君子君子固有盜者\n邪孔子曰夫以不肖伐賢是謂奪也以\n賢伐不肖是謂伐也緩其令急其誅是\n謂暴也取人善以自為己是謂盜也君\n子之盜豈必當財幣乎吾聞之曰知為\n吏者奉法利民不知為吏者枉法以侵\n民此皆怨之所由生也臨官莫如平臨\n財莫如亷亷平之守不可攻也匿人之\n善者是謂蔽賢也揚人之惡者是謂小\n人也不内相教而外相謗者是謂不足\n親也言人之善者有所得而無所亡傷\n也言人之惡者無所得而有所傷也故\n君子慎言語矣毋先己而後人擇言出\n之令口如耳\n楊朱見梁王言治天下如運諸掌然梁\n王曰先生有一妻一妾不能治三畞之\n園不能芸言治天下如運諸手掌何以\n楊朱曰臣有之君不見夫羊乎百羊而\n羣使五尺童子荷杖而隨之欲東而東\n欲西而西君且使堯牽一羊舜荷杖而\n隨之則亂之始也臣聞之夫吞舟之魚\n不逰淵鴻鵠髙飛不就汙池何則其志\n極逺也黄鍾大吕不可從繁奏之舞何\n則其音疏也將治大者不治小成大功\n者不小苛此之謂也\n景差相鄭鄭人有冬涉水者出而脛寒\n後景差過之下陪乘而載之覆以上衽\n叔向聞之曰景子為人國相豈不固哉\n吾聞良吏居之三月而溝渠脩十月而\n津梁成六畜且不濡足而况人乎\n魏文侯問李克曰為國如何對曰臣聞\n為國之道食有勞而禄有功使有能而\n賞必行罰必當文侯曰吾賞罰皆當而\n民不與何也對曰國其有淫民乎臣聞\n之曰奪淫民之禄以来四方之士其父\n有功而禄其子無功而食之出則乘車\n馬衣美裘以爲榮華入則脩竽瑟鍾石\n之聲而安其子女之樂以亂鄉曲之教\n如此者奪其禄以来四方之士此之謂\n奪淫民也\n齊桓公問於管仲曰國何患管仲對曰\n患夫社鼠桓公曰何謂也管仲對曰夫\n社束木而塗之鼠因徃託焉燻之則恐\n燒其木灌之則恐敗其塗此鼠所以不\n可得殺者以社故也夫國亦有社䑕人\n主左右是也内則蔽善惡於君上外則\n賣權重於百姓不誅之則為亂誅之則\n為人主所察據腹而有之此亦國之社\n鼠也人有酤酒者為器甚潔清置表甚\n長而酒酸不售問之里人其故里人云\n公之狗猛人挈器而入且酤公酒狗迎\n而噬之此酒所以酸不售之故也夫國\n亦有猛狗用事者是也有道術之士欲\n明萬乘之主而用事者迎而齕之此亦\n國之猛狗也左右為社鼠用事者為猛\n狗則道術之士不得用矣此治國之所\n患也\n齊侯問於晏子曰為政何患對曰患善\n惡之不分公曰何以察之對曰審擇左\n右左右善則百僚各得其所宜而善惡\n分孔子聞之曰此言也信矣善言進則\n不善無由入矣不進善言則善無由入\n矣\n復槀之君朝齊桓公問治民焉復槀之\n君不對而循口操衿抑心桓公曰與民\n共甘苦饑寒乎夫以我為聖人也故不\n用言而諭因禮之千金\n晉文公時翟人有封狐文豹之皮者文\n公喟然歎曰封狐文豹何罪哉以其皮\n為罪也大夫欒枝曰地廣而不平財聚\n而不散獨非狐豹之罪乎文公曰善哉\n說也欒枝曰地廣而不平人將平之財\n聚而不散人將爭之於是列地以分民\n散財以賑貧\n晉文侯問政於舅犯舅犯對曰分熟不\n如分腥分腥不如分地割以分民而益\n其爵禄是以上得地而民知富上失地\n而民知貧古之所謂致師而戰者其此\n之謂也\n晉侯問於士文伯曰三月朔日有食之\n寡人學惛焉詩所謂彼日而蝕于何不\n臧者何也對曰不善政之謂也國無政\n不用善則自取讁於日月之災故不可\n不慎也政有三而已一曰因民二曰擇\n人三曰從時\n延陵季子游於晉入其境曰嘻暴哉國\n乎入其都曰嘻力屈哉國乎立其朝曰\n嘻亂哉國乎從者曰夫子之入晉境未\n乆也何其名之不疑也延陵季子曰然\n吾入其境田畞荒穢而不休雜增崇髙\n吾是以知其國之暴也吾入其都新室\n惡而故室美新牆卑而故牆髙吾是以\n知其民力之屈也吾立其朝君能視而\n不下問其臣善伐而不上諫吾是以知\n其國之亂也\n齊之所以不如魯者太公之賢不如伯\n禽伯禽與太公俱受封而各之國三年\n太公来朝周公問曰何治之疾也對曰\n尊賢先疏後親先義後仁也此覇者之\n迹也周公曰太公之澤及五世五年伯\n禽来朝周公問曰何治之難對曰親親\n者先内後外先仁後義也此王者之迹\n也周公曰魯之澤及十世故魯有王迹\n者仁厚也齊有覇迹者武政也齊之所\n以不如魯也太公之賢不如伯禽也\n景公好婦人而丈夫飾者國人盡服之\n公使吏禁之曰女子而男子飾者裂其\n衣斷其帶裂衣斷帶相望而不止晏子\n見公曰寡人使吏禁女子而男子飾者\n裂其衣斷其帶相望而不止者何也對\n曰君使服之於内而禁之於外猶懸牛\n首於門而求買馬肉也公胡不使内勿\n服則外莫敢為也公曰善使内勿服不\n旋月而國莫之服也\n齊人甚好轂擊相犯以為樂禁之不止\n晏子患之乃為新車良馬出與人相犯\n也曰轂擊者不祥臣其祭祀不順居處\n不敬乎下車棄而去之然後國人乃不\n為故曰禁之以制而身不先行也民不\n肯止故化其心莫若教也\n魯國之法魯人有贖臣妾於諸侯者取\n金於府子貢贖人於諸侯而還其金孔\n子聞之曰賜失之矣聖人之舉事也可\n以移風易俗而教導可施於百姓非獨\n適其身之行也今魯國富者寡而貧者\n衆贖而受金則為不亷不受則後莫復\n贖自今以来魯人不復贖矣孔子可謂\n通於化矣故老子曰見小曰明\n孔子見季康子康子未説孔子又見之\n宰予曰吾聞之夫子曰王公不聘不動\n今吾子之見司㓂也少數矣孔子曰魯\n國以衆相凌以兵相暴之日乆矣而有\n司不治聘我者孰大乎於是魯人聞之\n曰聖人將治可以不先自為刑罰乎自\n是之後國無爭者孔子謂弟子曰違山\n十里蟪蛄之聲猶尚存耳政事無如膺\n之矣古之魯俗塗里之閭羅門之羅収\n門之漁獨得於禮是以孔子善之夫塗\n里之閭富家為貧者出羅門之羅有親\n者取多無親者取少収門之漁有親者\n取巨無親者取小\n春秋曰四民均則王道興而百姓寧所\n謂四民者士農工商也㛰姻之道廢則\n男女之道悖而淫佚之路興矣\n"}
{"id": "KR3a0007_008", "series": "KR3a0007", "text": "　　尊賢\n人君之欲平治天下而垂榮名者必尊\n賢而下士易曰自上下下其道大光又\n曰以貴下賤大得民也夫明王之施德\n而下下也將懐逺而致近也夫朝無賢\n人猶鴻鵠之無羽翼也雖有千里之望\n猶不能致其意之所欲至矣是故㳺江\n海者託於船致逺道者託扵乘欲覇王\n者託扵賢伊尹吕尚管夷吾百里奚此\n覇王之船乘也釋父兄與子孫非疏之\n也任庖人釣屠與仇讎僕虜非阿之也\n持社稷立功名之道不得不然也猶大\n匠之爲宫室也量小大而知材木矣比\n功校而知人數矣是故吕尚聘而天下\n知商將亡而周之王也管夷吾百里奚\n任而天下知齊秦之必覇也豈特船乘\n哉夫成王覇固有人亡國破家亦固有\n人桀用有莘紂用惡來宋用唐鞅齊用\n蘇秦秦用趙髙而天下知其亡也非其\n人而欲有功譬其若夏至之日而欲夜\n之長也射魚指天而欲發之當也雖舜\n禹猶亦困而又況乎俗主哉\n春秋之時天子微弱諸侯力政皆叛不\n朝衆暴寡强劫弱南夷與北狄交侵中\n國之不絶若綫桓公扵是用管仲鮑叔\n隰朋賔胥無甯戚三存亡國一繼絶世\n救中國攘戎狄卒脅荆蠻以尊周室覇\n諸侯晉文公用咎犯先軫陽䖏父强中\n國敗强楚合諸侯朝天子以顯周室楚\n荘王用孫叔敖司馬子反將軍子重征\n陳從鄭敗强晉無敵扵天下秦穆公用\n百里子蹇叔子王子廖及由余據有雍\n州攘敗西戎吳用延州來季子并兾州\n揚威于雞父鄭僖公富有千乘之國貴\n為諸侯治義不順人心而取弑扵臣者\n不先得賢也至簡公用子産裨諶世叔\n行人子羽賊臣除正臣進去强楚合中\n國國家安寧二十餘年無强楚之患故\n虞有宫之竒晉獻公為之終夜不寐楚\n有子玉得臣文公為之側席而坐逺乎\n賢者之厭難折衝也夫宋襄公不用公\n子目夷之言大辱扵楚曹不用僖負覊\n之諫敗死扵戎故共維五始之要治亂\n之端存乎審已而任賢也國家之任賢\n而吉任不肖而凶案徃世而視已事其\n必然也如合符此為人君者不可以不\n慎也國家惛亂而良臣見魯國大亂季\n友之賢見僖公即位而任季子魯國安\n寧外内無憂行政二十一年季子之卒\n後邾擊其南齊伐其北魯不勝其患將\n乞師扵楚以取全耳故傳曰患之起必\n自此始也公子買不可使戍衛公子遂\n不聴君命而擅之晉内侵扵臣下外困\n扵兵亂弱之患也僖公之性非前二十\n一年常賢而後乃漸變為不肖也此季\n子存之所益亡之所損也夫得賢失賢\n其損益之驗如此而人主忽扵所用甚\n可疾痛也夫智不足以見賢無可柰何\n矣若智能見之而强不能决猶豫不用\n而大者死亡小者亂傾此甚可悲哀也\n以宋殤公不知孔父之賢乎安知孔父\n死已必死趨而救之趨而救之者是知\n其賢也以魯莊公不知季子之賢乎安\n知疾將死召季子而授之國政授之國\n政者是知其賢也此二君知能見賢而\n皆不能用故宋殤公以殺死魯莊公以\n賊嗣使宋殤蚤任孔父魯莊素用季子\n乃將靖隣國而况自存乎\n鄒子說梁王曰伊尹故有莘氏之媵臣\n也湯立以為三公天下之治太平管仲\n故成隂之狗盜也天下之庸夫也齊桓\n公得之為仲父百里奚道之扵路傳賣\n五羊之皮秦穆公委之以政甯戚故將\n車人也叩轅行歌於康之衢桓公任以\n國司馬喜髕脚於宋而卒相中山范睢\n折脅拉齒於魏而後為應侯太公望故\n老婦之出夫也朝歌之屠佐也棘津迎\n客之舍人也年七十而相周九十而封\n齊故詩曰緜緜之葛在於曠野良工得\n之以為絺紵良工不得枯死於野此七\n士者不遇明君聖主幾行乞丐枯死於\n中野譬猶緜緜之葛矣\n眉睫之微接而形於色聲音而風感而\n動乎心甯戚擊牛角而商歌桓公聞而\n舉之鮑龍跪石而登嵼孔子為之下車\n堯舜相見不違桑隂文王舉太公不以\n日乆故賢聖之接也不待乆而親能者\n之相見也不待試而知矣故士之接也\n非必與之臨財分貨乃知其㢘也非必\n與之犯難涉危乃知其勇也舉事决斷\n是以知其勇也取與有讓是以知其㢘\n也故見虎之尾而知其大於貍也見象\n之牙而知其大於牛也一莭見則百莭\n知矣由此觀之以所見可以占未發覩\n小莭固足知大體矣\n禹以夏王桀以夏亡湯以殷王紂以殷\n亡闔廬以吳戰勝無敵於天下而夫差\n以見禽於越文公以晉國覇而厲公以\n見弑於匠麗之宫威王以齊强於天下\n而湣王以弑死於廟梁穆公以秦顯名\n尊號而二世以劫於望夷其所以君王\n者同而㓛迹不等者所任異也是故成\n王䖏襁褓而朝諸侯周公用事也趙武\n靈王年五十而餓死沙丘任李兊故也\n桓公得管仲九合諸侯一匡天下失管\n仲任竪刁易牙身死不葬為天下笑一\n人之身榮辱俱施焉在所任也故魏有\n公子無忌削地復得趙任藺相如秦兵\n不敢出鄢陵任唐睢國獨特立楚有申\n包胥而昭王反位齊有田單襄王得國\n由此觀之國無賢佐俊士而能以成功\n立名安危繼絶者未嘗有也故國不務\n大而務得民心佐不務多而務得賢俊\n得民心者民徃之有賢佐者士歸之文\n王請除炮烙之刑而殷民從湯去張網\n者之三面而夏民從越王不隳舊冢而\n吳人服以其所為之順於民心也故聲\n同則䖏異而相應德合則未見而相親\n賢者立於本朝則天下之豪相率而趨\n之矣何以知其然也曰管仲桓公之賊\n也鮑叔以為賢於己而進之為相七十\n言而說乃聽遂使桓公除報讎之心而\n委國政焉桓公垂拱無事而朝諸侯鮑\n叔之力也管仲之所以能北走桓公無\n自危之心者同聲於鮑叔也紂殺王子\n比干箕子被髪而佯狂陳靈公殺泄冶\n而鄧元去陳自是之後殷兼於周陳亡\n於楚以其殺比干泄冶而失箕子與鄧\n元也燕昭王得郭隗而鄒衍樂毅以齊\n趙至蘇子屈景以周楚至於是舉兵而\n攻齊棲閔王於莒燕校地計衆非與齊\n鈞也然所以能信意至於此者由得士\n也故無常安之國無恒治之民得賢者\n則安昌失之者則危亡自古及今未有\n不然者也明鏡所以照形也徃古所以\n知今也夫知惡徃古之所以危亡而不\n務襲迹於其所以安昌則未有異乎却\n走而求逮前人也太公知之故舉微子\n之後而封比干之墓夫聖人之於死尚\n如是其厚也况當世而生存者乎則其\n弗失可識矣\n齊景公問於孔子曰秦穆公其國小處\n僻而覇何也對曰其國小而志大雖處\n僻而其政中其舉果其謀和其令不偷\n親舉五羖大夫於係縲之中與之語三\n日而授之政以此取之雖王可也覇則\n小矣\n或曰將謂桓公仁義乎殺兄而立非仁\n義也將謂桓公恭儉乎與婦人同輿馳\n於邑中非恭儉也將謂桓公清潔乎閨\n門之内無可嫁者非清㓗也此三者亡\n國失君之行也然而桓公兼有之以得\n管仲隰朋九合諸侯一匡天下畢朝周\n室為五覇長以其得賢佐也失管仲隰\n朋任竪刁易牙身死不葬蟲流出户一\n人之身榮辱俱施者何者其所任異也\n由此觀之則士佐急矣\n周公旦白屋之士所下者七十人而天\n下之士皆至晏子所與同衣食者百人\n而天下之士亦至仲尼脩道行理文章\n而天下之士亦至矣伯牙子鼓琴鍾子\n期聴之方鼓而志在太山鍾子期曰善\n哉乎鼓琴巍巍乎若太山少選之間而\n志在流水鍾子期復曰善哉乎鼓琴湯\n湯乎若流水鍾子期死伯牙破琴絶絃\n終身不復鼓琴以為世無足為鼓琴者\n非獨鼓琴若此也賢者亦然雖有賢者\n而無以接之賢者奚由盡忠哉驥不自\n至千里者待伯樂而後至也\n周威公問於寗子曰取士有道乎對曰\n有窮者達之亡者存之廢者起之四方\n之士則四面而至矣窮者不達亡者不\n存廢者不起四方之士則四面而畔矣\n夫城固不能自守兵利不能自保得士\n而失之必有其間夫士存則君尊士亡\n則君卑周威公曰士壹至如此乎對曰\n君不聞夫楚平王有士曰楚傒胥丘負\n客王將殺之出亡之晉晉人用之是為\n城濮之戰又有士曰苖賁皇王將殺之\n出亡走晉晉人用之是為鄢陵之戰又\n有士曰上觧于王將殺之出亡走晉晉\n人用之是為兩堂之戰又有士曰伍子\n胥王殺其父兄出亡走吳闔閭用之於\n是興師而襲郢故楚之大得罪扵梁鄭\n宋衛之君猶未遽至于此也此四得罪\n於其士三暴其民骨一亡其國由是觀\n之士存則國存士亡則國亡子胥怒而\n亡之申包胥怒而存之士胡可無貴乎\n哀公問於孔子曰人何若而可取也孔\n子對曰母取拑者母取健者母取口銳\n者哀公曰何謂也孔子曰拑者大給利\n不可盡用健者必欲兼人不可以為法\n也口銳者多誕而寡信後恐不驗也夫\n弓矢和調而後求其中焉馬慤愿順然\n後求其良材焉人必忠信重厚然後求\n其知能焉今人有不忠信重厚而多知\n能如此人者譬猶豺狼與不可以身近\n也是故先其仁信之誠者然後親之於\n是有知能者然後任之故曰親仁而使\n能夫取人之術也觀其言而察其行夫\n言者所以抒其匈而發其情者也能行\n之士必能言之是故先觀其言而揆其\n行夫以言揆其行雖有姦軌之人無以\n逃其情矣哀公曰善\n周公攝天子位七年布衣之士執贄所\n師見者十二人窮巷白屋所先見者四\n十九人時進善者百人教士者千人官\n朝者萬人當此之時誠使周公驕而且\n恡則天下賢士至者寡矣苟有至者則\n必貪而尸禄者也尸禄之臣不能存君\n矣\n齊桓公設庭燎為士之欲造見者朞年\n而士不至於是東野鄙人有以九九之\n術見者桓公曰九九何足以見乎鄙人\n對曰臣非以九九為足以見也臣聞主\n君設庭燎以待士朞年而士不至夫士\n之所以不至者君天下賢君也四方之\n士皆自以論而不及君故不至也夫九\n九薄能耳而君猶禮之况賢於九九乎\n夫太山不辭壤石江海不逆小流所以\n成大也詩云先民有言詢于蒭蕘言愽\n謀也桓公曰善乃因禮之朞月四方之\n士相携而並至詩曰自堂徂　自羊徂\n牛言以内及外以小及大也\n齊景公伐宋至于岐隄之上登髙以望\n太息而歎曰昔我先君桓公長轂八百\n乘以覇諸侯今我長轂三千乘而不敢\n乆䖏於此者豈其無管仲歟弦章對曰\n臣聞之水廣則魚大君明則臣忠昔有\n桓公故有管仲令桓公在此則車下之\n臣盡管仲也\n趙簡子㳺於河而樂之歎曰安得賢士\n而與䖏焉舟人古乘跪而對曰夫珠玉\n無足去此數千里而所以能來者人好\n之也今士有足而不來者此是吾君不\n好之乎趙簡子曰吾門左右客千人朝\n食不足暮收市征暮食不足朝收市征\n吾尚可謂不好士乎舟人古乘對曰鴻\n鵠髙飛逺翔其所恃者六翮也背上之\n毛腹下之毳無尺寸之數去之滿把飛\n不能為之益卑益之滿把飛不能為之\n益髙不知門下左右客千人者有六翮\n之用乎將盡毛毳也\n齊宣王坐淳于髠侍宣王曰先生論寡\n人何好淳于髠曰古者所好四而王所\n好三焉宣王曰古者所好何與寡人所\n好淳于髠曰古者好馬王亦好馬古者\n好味王亦好味古者好色王亦好色古\n者好士王獨不好士宣王曰國無士耳\n有則寡人亦說之矣淳于髠曰古者驊\n騮騏驥今無有王選於衆王好馬矣古\n者有豹象之胎今無有王選於衆王好\n味矣古者有毛廧西施今無有王選於\n衆王好色矣王必將待堯舜禹湯之士\n而後好則堯舜禹湯之士亦不好王矣\n宣王嘿然無以應\n衛君問於田讓曰寡人封侯盡千里之\n地賞賜盡御府繒帛而士不至何也田\n讓對曰君之賞賜不可以功及也君之\n誅罰不可以理避也猶舉杖而呼狗張\n弓而祝雞矣雖有香餌而不能致者害\n之必也\n宗衛相齊遇逐罷歸舍召門尉田饒等\n二十有七人而問焉曰士大夫誰能與\n我赴諸侯者乎田饒等皆伏而不對宗\n衛曰何士大夫之易得而難用也饒對\n曰非士大夫之難用也是君不能用也\n宗衛曰不能用士大夫何若田饒對曰\n厨中有臭肉則門下無死士今夫三升\n之稷不足於士而君鴈鶩有餘粟䊵素\n綺繡靡麗堂楯從風雨弊而士曽不得\n以縁衣果園梨栗後宫婦人摭以相擿\n而士曽不得一嘗且夫財者君之所輕\n也死者士之所重也君不能用所輕之\n財而欲使士致所重之死豈不難乎哉\n於是宗衛面有慚色逡廵避席而謝曰\n此衛之過也\n魯哀公問於孔子曰當今之時君子誰\n賢對曰衛靈公公曰吾聞之其閨門之\n内姑姊妹無别對曰臣觀於朝廷未觀\n於堂陛之間也靈公之弟曰公子渠牟\n其知足以治千乘之國其信足以守之\n而靈公愛之又有士曰王林國有賢人\n必進而任之無不達也不能達退而與\n分其禄而靈公尊之又有士曰慶足國\n有大事則進而治之無不濟也而靈公\n說之史鰌去衛靈公邸舍三月琴瑟不\n御待史鰌之入也而後入臣是以知其\n賢也\n介子推行年十五而相荆仲尼聞之使\n人徃視還曰廊下有二十五俊士堂上\n有二十五老人仲尼曰合二十五人之\n智智於湯武并二十五人之力力於彭\n祖以治天下其固免矣乎\n孔子閒居喟然而歎曰銅鞮伯華而無\n死天下其有定矣子路曰願聞其為人\n也何若孔子曰其㓜也敏而好學其壯\n也有勇而不屈其老也有道而能以下\n人子路曰其㓜也敏而好學則可其壯\n也有勇而不屈則可夫有道又誰下哉\n孔子曰由不知也吾聞之以衆攻寡而\n無不消也以貴下賤無不得也昔者周\n公旦制天下之政而下士七十人豈無\n道哉欲得士之故也夫有道而能下扵\n天下之士君子乎哉\n魏文侯從中山奔命安邑田子方後太\n子擊遇之下車而趨子方坐乘如故告\n太子曰為我請君待我朝歌太子不說\n因謂子方曰不識貧窮者驕人富貴者\n驕人乎子方曰貧窮者驕人富貴者安\n敢驕人人主驕人而亡其國吾未見以\n國待亡者也大天驕人而亡其家吾未\n見以家待亡者也貧窮者若不得意納\n履而去安徃不得貧窮乎貧窮者驕人\n富貴者安敢驕人太子及文侯道田子\n方之語文侯歎曰微吾子之故吾安得\n聞賢人之言吾下子方以行得而友之\n自吾友子方也君臣益親百姓益附吾\n是以得友士之㓛我欲伐中山吾以武\n下樂羊三年而中山為獻於我我是以\n得有武之㓛吾所以不少進於此者吾\n未見以智驕我者也若得以智驕我者\n豈不及古之人乎\n晉文侯行地登隧大夫皆扶之随㑹不\n扶文侯曰㑹夫為人臣而忍其君者其\n罪奚如對曰其罪重死文侯曰何謂重\n死對曰身死妻子為勠焉随㑹曰君奚\n獨問為人臣忍其君者而不問為人君\n而忍其臣者邪文侯曰為人君而忍其\n臣者其罪何如随㑹對曰為人君而忍\n其臣者智士不為謀辨士不為言仁士\n不為行勇士不為死文侯援綏下車辭\n諸大夫曰寡人有腰髀之病願諸大夫\n勿罪也\n齊将軍田瞶出将張生郊送曰昔者堯\n讓許由以天下洗耳而不受将軍知之\n乎曰唯然知之伯夷叔齊辭諸侯之位\n而不為将軍知之乎曰唯然知之扵陵\n仲子辭三公之位而傭爲人灌園将軍\n知之乎曰唯然知之智過去君弟變姓\n名免爲庶人将軍知之乎曰唯然知之\n孫叔敖三去相而不悔將軍知之乎曰\n唯然知之此五大夫者名辭之而實羞\n之今將軍方吞一國之權提鼓擁旗被\n堅執銳旋回十萬之師擅斧鉞之誅慎\n母以士之所羞者驕士田聵曰今日諸\n君皆為聵祖道具酒脯而先生獨教之\n以聖人之大道謹聞命矣\n魏文侯見段干木立倦而不敢息及見\n翟黄踞堂而與之言翟黄不說文侯曰\n段干木官之則不肯禄之則不受今汝\n欲官則相至欲禄則上卿既受吾賞又\n責吾禮母乃難乎\n孔子之郯遭程子於塗傾盖而語終日\n有間顧子路曰取束帛一以贈先生子\n路不對有間又顧曰取束帛一以贈先\n生子路屑然對曰由聞之也士不中而\n見女無媒而嫁君子不行也孔子曰由\n詩不云乎野有蔓草零露漙兮有美一\n人清揚婉兮邂逅相遇適我願兮今程\n子天下之賢士也於是不贈終身不見\n大德母踰閑小德出入可也\n齊桓公使管仲治國管仲對曰賤不能\n臨貴桓公以為上卿而國不治桓公曰\n何故管仲對曰貧不能使冨桓公賜之\n齊國市租一年而國不治桓公曰何故\n對曰疏不能制親桓公立以為仲父齊\n國大安而遂覇天下孔子曰管仲之賢\n不得此三權者亦不能使其君南面而\n覇矣\n桓公問於管仲曰吾欲使爵腐於酒肉\n腐於爼得母害於覇乎管仲對曰此極\n非其貴者耳然亦無害於覇也桓公曰\n何如而害覇管仲對曰不知賢害覇知\n而不用害覇用而不任害覇任而不信\n害覇信而復使小人參之害覇桓公曰\n善\n魯人攻鄪曽子辭於鄪君曰請出㓂罷\n而後復來請姑母使狗豕入吾舍鄪君\n曰寡人之於先生也人無不聞今魯人\n攻我而先生去我我胡守先生之舍魯\n人果攻鄪而數之罪十而曽子之所爭\n者九魯師罷鄪君復修曾子舍而後迎\n之\n宋司城子罕之貴子韋也入與共食出\n與共衣司城子罕亡子韋不從子罕來\n復召子韋而貴之左右曰君之善子韋\n也君亡不從來又復貴之君獨不愧於\n君之忠臣乎子罕曰吾唯不能用子韋\n故至於亡今吾之得復也尚是子韋之\n遺德餘教也吾故貴之且我之亡也吾\n臣之削迹㧞樹以從我者奚益於吾亡\n哉\n楊因見趙簡主曰臣居鄉三逐事君五\n去聞君好士故走來見簡主聞之絶食\n而歎跽而行左右進諌曰居郷三逐是\n不容衆也事君五去是不忠上也今君\n有士見過八矣簡主曰子不知也夫羙\n女者醜婦之仇也盛徳之士亂世所䟽\n也正直之行邪枉所憎也遂出見之因\n授以爲相而國大治由是觀之逺近之\n人不可以不察也\n應侯與賈于子坐聞其鼔琴之聲應侯\n曰今日之琴一何悲也賈于子曰夫張\n急調下故使人悲耳急張者良材也調\n下者官卑也取夫良材而卑官之安能\n無悲乎應侯曰善哉\n十三年諸侯舉兵以伐齊齊王聞之惕\n然而恐召其群臣大夫告曰有智為寡\n人用之於是博士淳于髠仰天大笑而\n不應王復問之又大笑不應三問三笑\n不應王艴然作色不悅曰先生以寡人\n語為戯乎對曰臣非敢以大王語為戯\n也臣笑臣隣之祠田也以一奩飯一壺\n酒三鮒魚祝曰蟹堁者冝禾洿邪者百\n車傳之後世洋洋有餘臣笑其賜鬼薄\n而請之厚也於是王乃立淳于髠為上\n卿賜之千金革車百乘與平諸侯之事\n諸侯聞之立罷其兵休其士卒遂不敢\n攻齊此非淳于髠之力乎\n田忌去齊奔楚楚王郊迎至舍問曰楚\n萬乘之國也齊亦萬乘之國也常欲相\n并為之柰何對曰易知耳齊使申孺將\n則楚發五萬人使上將軍將之至禽將\n軍首而反耳齊使田居將則楚發二十\n萬人使上將軍將之分别而相去也齊\n使眄子將楚發四封之内王自出將而\n忌從相國上將軍為左右司馬如是則\n王僅得存耳於是齊使申孺將楚發五\n萬人使上將軍至禽將軍首反於是齊\n王忿然乃更使眄子將楚悉發四封之\n内王自出將田忌從相國上將軍為左\n右司馬益王車屬九乘僅得免耳至舍\n王北面正領齊袪問曰先生何知之早\n也田忌曰申孺為人侮賢者而輕不肖\n者賢不肖者俱不為用是以亡也田居\n為人尊賢者而賤不肖者賢者負任不\n肖者退是以分别而相去也眄子之為\n人也尊賢者而愛不肖者賢不肖俱負\n任是以王僅得存耳\n魏文侯觴大夫於曲陽飲酣文侯喟焉\n歎曰吾獨無豫讓以為臣蹇重舉酒進\n曰臣請浮君文侯曰何以對曰臣聞之\n有命之父母不知孝子有道之君不知\n忠臣夫豫讓之君亦何如哉文侯曰善\n受浮而飲之釂而不讓曰無管仲鮑叔\n以為臣故有豫讓之功也\n趙簡子曰吾欲得范中行氏之良臣史\n黶曰安用之簡子曰良臣人所願也又\n何問焉曰君以為無良臣故也夫事君\n者諫過而薦可章善而替否獻能而進\n賢朝夕誦善敗而納之聴則進否則退\n今范中行氏之良臣也不能匡相其君\n使至於難出在於外又不能入亡而棄\n之何良之為若不棄君安得之夫良將\n營其君使復其位死而後止何日以來\n若未能乃非良也簡子曰善\n子路問於孔子曰治國何如孔子曰在\n於尊賢而賤不肖子路曰范中行氏尊\n賢而賤不肖其亡何也曰范中行氏尊\n賢而不能用也賤不肖而不能去也賢\n者知其不已用而怨之不肖者知其賤\n已而讎之賢者怨之不肖者讎之怨讎\n並前中行氏雖欲無亡得乎\n晉荆戰於邲晉師敗績荀林父將歸請\n死昭公將許之士貞伯曰不可城濮之\n役晉勝于荆文公猶有憂色曰子玉猶\n存憂未歇也困獸猶鬬況國相乎及荆\n殺子玉乃喜曰莫予毒也今天或者大\n警晉也林父之事君進思盡忠退思補\n過社稷之衛也今殺之是重荆勝也昭\n公曰善乃使復將\n"}
{"id": "KR3a0007_009", "series": "KR3a0007", "text": "　　正諫\n易曰王臣蹇蹇匪躬之故人臣之所以\n蹇蹇為難而諫其君者非為身也將欲\n以匡君之過矯君之失也君有過失者\n危亡之萌也見君之過失而不諫是輕\n君之危亡也夫輕君之危亡者忠臣不\n忍為也三諫而不用則去不去則身亡\n身亡者仁人所不為也是故諫有五一\n曰正諫二曰降諫三曰忠諫四曰戅諫\n五曰諷諫孔子曰吾其從諷諫矣乎夫\n不諫則危君固諫則危身與其危君寧\n危身危身而終不用則諫亦無功矣智\n者度君權時調其緩急而處其宜上不\n敢危君下不以危身故在國而國不危\n在身而身不殆昔陳靈公不聴泄冶之\n諫而殺之曹羈三諫曹君不聴而去春\n秋序義雖俱賢而曹羈合禮\n齊景公逰於海上而樂之六月不歸令\n左右曰敢有先言歸者致死不赦顔燭\n趨進諫曰君樂治海上而六月不歸彼\n儻有治國者君且安得樂此海也景公\n援㦸將斫之顔燭趨進撫衣待之曰君\n奚不斫也昔者桀殺關龍逄紂殺王子\n比干君之賢非此二主也臣之材亦非\n此二子也君奚不斫以臣參此二人者\n不亦可乎景公說遂歸中道聞國人謀\n不内矣\n楚莊王立為君三年不聴朝乃令於國\n曰寡人惡為人臣而遽諫其君者今寡\n人有國家立社稷有諫則死無赦蘇從\n曰處君之髙爵食君之厚禄愛其死而\n不諫其君則非忠臣也乃入諫莊王立\n鼓鍾之間左伏楊姬右擁越姬左禂祍\n右朝服曰吾鍾鼓之不暇何諫之聴蘇\n從曰臣聞之好道者多資好樂者多迷\n好道者多糧好樂者多亡荆國亡無日\n矣死臣敢以告王王曰善左執蘇從手\n右抽隂刀刎鍾鼓之懸明日授蘇從為\n相\n晉平公好樂多其賦歛下治城郭曰敢\n有諫者死國人憂之有咎犯者見門大\n夫曰臣聞主君好樂故以樂見門大夫\n入言曰晉人咎犯也欲以樂見平公曰\n内之止坐殿上則出鍾磬竽瑟坐有頃\n平公曰客子為樂咎犯對曰臣不能為\n樂臣善隠平公召隠士十二人咎犯曰\n隠臣竊顧昧死御平公曰諾咎犯申其\n左臂而詘五指平公問於隠官曰占之\n為何隠官皆曰不知平公曰歸之咎犯\n則申其一指曰是一也便游赭盡而峻\n城闕二也柱梁衣繡士民無褐三也侏\n儒有餘酒而死士渇四也民有飢色而\n馬有粟秩五也近臣不敢諫逺臣不得\n達平公曰善乃屏鍾鼓除竽瑟遂與咎\n犯參治國\n孟嘗君將西入秦賔客諫之百通則不\n聴也曰以人事諌我我盡知之若以鬼\n道諌我我則殺之謁者入曰有客以鬼\n道聞曰請客入客曰臣之來也過於淄\n水上見一土耦人方與木梗人語木梗\n謂土耦人曰子先土也持子以爲耦人\n遇天大雨水潦並至子必沮壊應曰我\n沮乃反吾真耳今子東園之桃也刻子\n以為梗遇天大雨水潦並至必浮子泛\n泛乎不知所止今秦四塞之國也有虎\n狼之心恐其有木梗之患於是孟嘗君\n逡廵而退而無以應卒不敢西嚮秦\n吳王欲伐荆告其左右曰敢有諫者死\n舍人有少孺子者欲諫不敢則懐操彈\n於後園露沾其衣如是者三旦吳王曰\n子來何苦沾衣如此對曰園中有樹其\n上有蟬蟬髙居悲鳴飲露不知螳蜋在\n其後也螳蜋委身曲附欲取蟬而不知\n黄雀在其傍也黄雀延頸欲啄螳蜋而\n不知彈丸在其下也此三者皆務欲得\n其前利而不顧其後之有患也呉王曰\n善哉乃罷其兵\n楚莊王欲伐陽夏師乆而不罷群臣欲\n諌而莫敢莊王獵於雲夢椒舉進諌曰\n王所以多得獸者馬也而王國亡王之\n馬豈可得哉莊王曰善不榖知詘强國\n之可以長諸侯也知得地之可以為冨\n也而忘吾民之不用也明日飲諸大夫\n酒以椒舉為上客罷陽夏之師\n秦始皇帝太后不謹幸郎嫪毐封以為\n長信侯為生兩子毐專國事浸益驕奢\n與侍中左右貴臣俱博飲酒醉爭言而\n鬬瞋目大叱曰吾乃皇帝之假父也窶\n人子何敢乃與我亢所與鬬者走行白\n皇帝皇帝大怒毐懼誅因作亂戰咸陽\n宫毐敗始皇乃取毐四支車裂之取其\n兩弟囊撲殺之取皇太后遷之于萯陽\n宫下令曰敢以太后事諫者戮而殺之\n從蒺蔾其脊肉幹四支而積之闕下諫\n而死者二十七人矣齊客茅焦乃徃上\n謁曰齊客茅焦願上諫皇帝皇帝使使\n者出問客得無以太后事諫也茅焦曰\n然使者還白曰果以太后事諫皇帝曰\n走徃告之若不見闕下積死人耶使者\n問茅焦茅焦曰臣聞之天有二十八宿\n今死者已有二十七人矣臣所以來者\n欲滿其數耳臣非畏死人也走入白之\n茅焦邑子同食者盡負其衣物行亡使\n者入白之皇帝大怒曰是子故來犯吾\n禁趣炊鑊湯煑之是安得積闕下乎趣\n召之入皇帝按劒而坐口正沫出使者\n召之入茅焦不肯疾行足趣相過耳使\n者趣之茅焦曰臣至前則死矣君獨不\n能忍吾須臾乎使者極哀之茅焦至前\n再拜謁起稱曰臣聞之夫有生者不諱\n死有國者不諱亡諱死者不可以得生\n諱亡者不可以得存死生存亡聖主所\n欲急聞也不審陛下欲聞之不皇帝曰\n何謂也茅焦對曰陛下有狂悖之行陛\n下不自知邪皇帝曰何等也願聞之茅\n焦對曰陛下車裂假父有嫉妬之心囊\n撲兩弟有不慈之名遷母萯陽宫有不\n孝之行從蒺䔧於諫士有桀紂之治今\n天下聞之盡瓦觧無嚮秦者臣竊恐秦\n亡為陛下危之所言已畢乞行就質乃\n觧衣伏質皇帝下殿左手接之右手麾\n左右曰赦之先生就衣今願受事乃立\n焦為仲父爵之爲上卿皇帝立駕千乘\n萬騎空左方自行迎太后萯陽宫歸於\n咸陽太后大喜乃大置酒待茅焦及飲\n太后曰抗枉令直使敗更成安秦之社\n稷使妾母子復得相㑹者盡茅君之力\n也\n楚莊王築層臺延石千里延壤百里士\n有反三月之糧者大臣諫者七十二人\n皆死矣有諸御己者違楚百里而耕謂\n其耦曰吾將入見於王其耦曰以身乎\n吾聞之說人主者皆間暇之人也然且\n至而死矣今子特草茅之人耳諸御己\n曰若與予同耕則比力也至於說人主\n不與子比智矣委其耕而入見莊王莊\n王謂之曰諸御己來汝將諫邪諸御己\n曰君有義之用有法之行且已聞之土\n負水者平木負繩者正君受諫者聖君\n築層臺延石千里延壤百里民之釁咎\n血成於通塗然且未敢諫也巳何敢諫\n乎顧臣愚竊聞昔者虞不用宫之竒而\n晉并之陳不用子家羈而楚并之曹不\n用僖負羈而宋并之萊不用子猛而齊\n并之呉不用子胥而越并之秦人不用\n蹇叔之言而秦國危桀殺關龍逄而湯\n得之紂殺王子比干而武王得之宣王\n殺杜伯而周室卑此三天子六諸侯皆\n不能尊賢用辯士之言故身死而國亡\n遂趨而出楚王遽而追之曰己子反矣\n吾將用子之諌先曰說寡人者其說也\n不足以動寡人之心又危加諸寡人故\n皆至而死今子之說足以動寡人之心\n又不危加諸寡人故吾將用子之諫明\n日令曰有能入諫者吾將與為兄弟遂\n解層臺而罷民楚人歌之曰薪乎萊乎\n無諸御已訖無子乎萊乎薪乎無諸御\n已訖無人乎\n齊桓公謂鮑叔曰寡人欲鑄大鍾昭寡\n人之名焉寡人之行豈避堯舜哉鮑叔\n曰敢問君之行桓公曰昔者吾圍譚三\n年得而不自與者仁也吾北伐孤竹剗\n令支而反者武也吾爲葵丘之㑹以偃\n天下之兵者文也諸侯抱美玉而朝者\n九國寡人不受者義也然則文武仁義\n寡人盡有之矣寡人之行豈避堯舜哉\n鮑叔曰君直言臣直對昔者公子糾在\n上位而不讓非仁也背太公之言而侵\n魯境非義也壇塲之上詘於一劒非武\n也姪娣不離懐祍非文也凡爲不善遍\n於物不自知者無天禍必有人害天處\n甚髙其聴甚下除君過言天且聞之桓\n公曰寡人有過乎幸記之是社稷之福\n也子不幸教幾有大罪以辱社稷\n楚昭王欲之荆臺游司馬子綦進諫曰\n荆臺之游左洞庭之陂右彭蠡之水南\n望獵山下臨方淮其樂使人遺老而忘\n死人君游者盡以亡其國願大王勿徃\n游焉王曰荆臺乃吾地也有地而游之\n子何為絶我游乎怒而擊之於是令尹\n子西駕安車四馬徑於殿下曰今日荆\n臺之游不可不觀也王登車而拊其背\n曰荆臺之游與子共樂之矣步馬十里\n引轡而止曰臣不敢下車願得有道大\n王肯聴之乎王曰第言之令尹子西曰\n臣聞之為人臣而忠其君者爵禄不足\n以賞也為人臣而䛕其君者刑罰不足\n以誅也若司馬子綦者忠臣也若臣者\n䛕臣也願大王殺臣之軀罰臣之家而\n禄司馬子綦王曰若我能止聴公子獨\n能禁我游耳後世游之無有極時柰何\n令尹子西曰欲禁後世易耳願大王山\n陵崩阤為陵於荆臺未嘗有持䱰鼓管\n絃之樂而游於父之墓上者也於是王\n還車卒不游荆臺令罷先置孔子從魯\n聞之曰美哉令尹子西諫之於十里之\n前而權之於百世之後者也\n荆文王得如黄之狗􁄸簬之矰以畋於\n雲夢三月不反得舟之姬淫朞年不聴\n朝保申諫曰先王卜以臣為保吉今王\n得如黄之狗􁄸簬之矰畋於雲夢三月\n不反及得舟之姬淫朞年不聴朝王之\n罪當笞匍伏將笞王王曰不穀免於襁\n褓託於諸侯矣願請變更而無笞保申\n曰臣承先王之命不敢廢王不受笞是\n廢先王之命也臣寧得罪於王無負於\n先王王曰敬諾乃席王王伏保申束細\n箭五十跪而加之王背如此者再謂王\n起矣王曰有笞之名一也遂致之保申\n曰臣聞之君子恥之小人痛之恥之不\n變痛之何益保申趨出欲自流乃請罪\n於王王曰此不榖之過保將何罪王乃\n變行從保申殺如黄之狗折􁄸簬之矰\n逐舟之姬務治乎荆兼國三十令荆國\n廣大至於此者保申敢極言之功也蕭\n何王陵聞之曰聖主能奉先世之業而\n以成功名者其唯荆文王乎故天下譽\n之至今明主忠臣孝子以為法\n晉平公使叔嚮聘於吳吳人拭舟以逆\n之左五百人右五百人有繡衣而豹裘\n者有錦衣而狐裘者叔嚮歸以告平公\n平公曰吳其亡乎奚以敬舟奚以敬民\n叔嚮對曰君為馳底之臺上可以發千\n兵下可以陳鍾鼓諸侯聞君者亦曰奚\n以敬臺奚以敬民所敬各異也於是平\n公乃罷臺\n趙簡子舉兵而攻齊令軍中有敢諫者\n罪至死被甲之士名曰公盧望見簡子\n大笑簡子曰子何笑對曰臣有宿笑簡\n子曰有以解之則可無以解之則死對\n曰當桑之時臣隣家夫與妻俱之田見\n桑中女因徃追之不能得還反其妻怒\n而去之臣笑其曠也簡子曰今吾伐國\n失國是吾曠也於是罷師而歸\n景公為臺臺成又欲為鍾晏子諫曰君\n不勝欲為臺今復欲為鍾是重歛於民\n民之哀矣夫歛民之哀而以為樂不祥\n景公乃止\n景公有馬其圉人殺之公怒援戈將自\n擊之晏子曰此不知其罪而死臣請為\n君數之令知其罪而殺之公曰諾晏子\n舉戈而臨之曰汝為吾君養馬而殺之\n而罪當死汝使吾君以馬之故殺圉人\n而罪又當死汝使吾君以馬故殺人聞\n於四隣諸侯汝罪又當死公曰夫子釋\n之夫子釋之勿傷吾仁也\n景公好弋使燭雛主鳥而亡之景公怒\n而欲殺之晏子曰燭雛有罪請數之以\n其罪乃殺之景公曰可於是乃召燭雛\n數之景公前曰汝為吾君主鳥而亡之\n是一罪也使吾君以鳥之故殺人是二\n罪也使諸侯聞之以吾君重鳥而輕士\n是三罪也數燭雛罪已畢請殺之景公\n曰止勿殺而謝之\n景公正晝被髪乘六馬御婦人以出正\n閨刖跪擊其馬而反之曰爾非吾君也\n公慙而不朝晏子睹裔敖而問曰君何\n故不朝對曰昔者君正晝被髪乘六馬\n御婦人出正閨則跪擊其馬而反之曰\n爾非吾君也公慙而反不果出是以不\n朝晏子入見公曰昔者寡人有罪被髪\n乘六馬以出正閨刖跪擊其馬而反之\n曰爾非吾君也寡人以天子大夫之賜\n得率百姓以守宗廟今見戮於刖跪以\n辱社稷吾猶可以齊於諸侯乎晏子對\n曰君無惡焉臣聞之下無直辭上有隠\n君民多諱言君有驕行古者明君在上\n下有直辭君上好善民無諱言今君有\n失行而刖跪有直辭是君之福也故臣\n來慶請賞之以明君之好善禮之以明\n君之受諫公笑曰可乎晏子曰可於是\n令刖跪倍資無正時朝無事\n景公飲酒移於晏子家前驅報閭曰君\n至晏子被玄端立於門曰諸侯得㣲有\n故乎國家得㣲有故乎君何為非時而\n夜辱公曰酒醴之味金石之聲願與夫\n子樂之晏子對曰夫布薦席陳簠簋者\n有人臣不敢與焉公曰移於司馬穰苴\n之家前驅報閭曰君至司馬穰苴介胃\n操㦸立於門曰諸侯得㣲有兵乎大臣\n得㣲有叛者乎君何為非時而夜辱公\n曰酒醴之味金石之聲願與夫子樂之\n對曰夫布薦席陳簠簋者有人臣不敢\n與焉公曰移於梁丘據之家前驅報閭\n曰君至梁丘據左操瑟右挈竽行歌而\n至公曰樂哉今夕吾飲酒也㣲彼二子\n者何以治吾國㣲此一臣者何以樂吾\n身賢聖之君皆有益友無偷樂之臣景\n公弗能及故兩用之僅得不亡\n吳以伍子胥孫武之謀西破强楚北威\n齊晉南伐越越王勾踐迎擊之敗呉於\n姑蘇傷闔廬指軍却闔廬謂太子夫差\n曰爾忘勾踐殺而父乎夫差對曰不敢\n是夕闔廬死夫差既立爲王以伯嚭爲\n太宰習戰射三年伐越敗於夫湫越王\n勾踐乃以兵五千人棲於㑹稽山上使\n大夫種厚幣遺呉太宰嚭以請和委國\n為臣妾吳王將許之伍子胥諫曰越王\n為人能辛苦今王不滅後必悔之吳王\n不聴用太宰嚭計與越平其後五年吳\n王聞齊景公死而大臣爭寵新君弱乃\n興師北伐齊子胥諫曰不可勾踐食不\n重味弔死問疾且能用人此人不死必\n為吳患今越腹心之疾齊猶疥癬耳而\n王不先越乃務伐齊不亦繆乎吳王不\n聴伐齊大敗齊師於艾陵遂與鄒魯之\n君㑹以歸益疎子胥之言其後四年吳\n將復北伐齊越王勾踐用子貢之謀乃\n率其衆以助吳而重寳以獻遺太宰嚭\n太宰嚭既數受越賂其愛信越殊甚日\n夜為言於吳王王信用嚭之計伍子胥\n諫曰夫越腹心之疾今信其游辭偽詐\n而貪齊譬猶石田無所用之􁅦庚曰古\n人有顛越不恭是商所以興也願王釋\n齊而先越不然將悔之無及也已吳王\n不聴使子胥於齊子胥謂其子曰吾諫\n王王不我用吾今見吳之滅矣女與吾\n俱亡無為也乃屬其子於齊鮑氏而歸\n報吳王太宰嚭既與子胥有隙因䜛曰\n子胥為人剛暴少恩其怨望猜賊為禍\n也深恨前日王欲伐齊子胥以為不可\n王卒伐之而有大功子胥計謀不用乃\n反怨望今王又復伐齊子胥專愎强諫\n沮毁用事徼幸吳之敗以自勝其計謀\n耳今王自行悉國中武力以伐齊而子\n胥諫不用因輟佯病不行王不可不備\n此起禍不難且臣使人㣲伺之其使齊\n也乃屬其子於鮑氏夫人臣内不得意\n外交諸侯自以先王謀臣今不用常怏\n怏願王蚤圖之吳王曰㣲子之言吾亦\n疑之乃使使賜子胥屬鏤之劒曰子以\n此死子胥曰嗟乎䜛臣宰嚭為亂王顧\n反誅我我令若父覇又若立時諸弟子\n爭立我以死爭之於先王幾不得立若\n既立欲分吳國與我我顧不敢當然若\n之何聴䜛臣殺長者乃告舍人曰必樹\n吾墓上以梓令可以為器而抉吾眼著\n之吳東門以觀越㓂之滅吳也乃自刺\n殺吳王聞之大怒乃取子胥尸盛以鴟\n夷革浮之江中吳人憐之乃為立祠於\n江上因名曰胥山後十餘年越襲吳吳\n王還與戰不勝使大夫行成於越不許\n吳王將死曰吾以不用子胥之言至於\n此令死者無知則已死者有知吾何面\n目以見子胥也遂蒙絮覆面而自刎\n齊簡公有臣曰諸御鞅諫簡公曰田常\n與宰予此二人者甚相憎也臣恐其相\n攻相攻雖叛而危之不可願君去一人\n簡公曰非細人之所敢議也居無幾何\n田常果攻宰予於庭賊簡公於朝簡公\n喟焉太息曰余不用鞅之言以至此患\n也故忠臣之言不可不察也\n魯襄公朝荆至淮聞荆康王卒公欲還\n叔仲昭伯曰君之來也為其威也今其\n王死其威未去何為還大夫皆欲還子\n服景伯曰子之來也為國家之利也故\n不憚勤勞不逺道塗而聴於荆也畏其\n威也夫義人者固將慶其喜而弔其憂\n况畏而聘焉者乎聞畏而徃聞喪而還\n其誰曰非侮也芉姓是嗣王太子又長\n矣執政未易事君任政求說其侮以定\n嗣君而示後人其讎滋大以戰小國其\n誰能止之若從君而致患不若違君以\n避難且君子計而後行二三子其計乎\n有御楚之術有守國之備則可若未有\n也不如行乃遂行\n孝景皇帝時呉王濞反梁孝王中郎枚\n乗字叔聞之爲書諌王其辭曰君王之\n外臣乘竊聞得全者全昌失全者全亡\n舜無立錐之地以有天下禹無十戸之\n聚以王諸侯湯武之地方不過百里上\n不絶三光之明下不傷百姓之心者有\n王術也故父子之道天性也忠臣不敢\n避誅以直諫故事無廢業而功流於萬\n世也臣誠願披腹心而効愚忠恐大王\n不能用之臣誠願大王少加意念惻怛\n之心於臣乘之言夫以一縷之任係千\n鈞之重上懸之無極之髙下垂之不測\n之淵雖甚愚之人且猶知哀其將絶也\n馬方駭而重驚之係方絶而重鎮之係\n絶於天不可復結墜入深淵難以復出\n其出不出間不容髪誠能用臣乘言一\n舉必脫必若所欲為危如重卵難於上\n天變所欲為易於反掌安於太山今欲\n極天命之壽弊無窮之樂保萬乘之勢\n不出反掌之易以居太山之安乃欲乘\n重卵之危走上天之難此愚臣之所大\n惑也人性有畏其影而惡其迹者却背\n而走無益也不知就隂而止影滅迹絶\n欲人勿聞莫若勿言欲人勿知莫若勿\n為欲湯之冷令一人炊之百人揚之無\n益也不如絶薪止火而已不絶之於彼\n而救之於此譬猶抱薪救火也養由\n楚之善射者也去楊葉百步百發百中\n楊葉之小而加百中焉可謂善射矣所\n止乃百步之中耳比於臣未知操弓持\n矢也福生有　禍生有胎納其　絶其\n胎禍何從來哉泰山之溜穿石引繩乆\n之乃以栔木水非石之鑚繩非木之鋸\n也而漸靡使之然夫銖銖而稱之至石\n必差寸寸而度之至丈必過石稱丈量\n徑而寡失夫十圍之木始生於蘖可引\n而絶可擢而㧞據其未生先其未形磨\n礲砥礪不見其損有時而盡種樹畜長\n不見其益有時而大積德脩行不知其\n善有時而用行惡為非棄義背理不知\n其惡有時而亡臣誠願大王熟計而身\n行之此百王不易之道也吳王不聴卒\n死丹徒\n吳王欲從民飲酒伍子胥諫曰不可昔\n白龍下清冷之淵化為魚漁者豫且射\n中其目白龍上訴天帝天帝曰當是之\n時若安置而形白龍對曰我下清冷之\n淵化爲魚天帝曰魚固人之所射也若\n是豫且何罪夫白龍天帝貴畜也豫且\n宋國賤臣也白龍不化豫且不射今弃\n萬乗之位而從布衣之士飲酒臣恐其\n有豫且之患矣王乃止\n孔子曰良藥苦於口利於病忠言逆於\n耳利於行故武王諤諤而昌紂嘿嘿而\n亡君無諤諤之臣父無諤諤之子兄無\n諤諤之弟夫無諤諤之婦士無諤諤之\n友其亡可立而待故曰君失之臣得之\n父失之子得之兄失之弟得之夫失之\n婦得之士失之友得之故無亡國破家\n悖父亂子放兄棄弟狂夫淫婦絶交敗\n友\n晏子復於景公曰朝居嚴乎公曰朝居\n嚴則曷害於治國家哉晏子對曰朝居\n嚴則下無言下無言則上無聞矣下無\n言則謂之喑上無聞則謂之聾聾喑則\n非害治國家如何也且合菽粟之㣲以\n滿倉廪合疏縷之緯以成幃幕太山之\n髙非一石也累卑然後髙也夫治天下\n者非一士之言也固有受而不用惡有\n距而不入者哉\n"}
{"id": "KR3a0007_010", "series": "KR3a0007", "text": "　　敬慎\n存亡禍福其要在身聖人重誡敬慎所\n忽中庸曰莫見乎隠莫顯乎㣲故君子\n能慎其獨也諺曰誡無詬思無辱夫不\n誡不思而以存身全國者亦難矣詩曰\n戰戰兢兢如臨深淵如履薄氷此之謂\n也\n昔成王封周公周公辭不受乃封周公\n子伯禽於魯將辭去周公戒之曰去矣\n子其無以魯國驕士矣我文王之子也\n武王之弟也今王之叔父也又相天子\n吾於天下亦不輕矣然嘗一沐而三握\n髪一食而三吐哺猶恐失天下之士吾\n聞之曰德行廣大而守以恭者榮土地\n博裕而守以儉者安禄位尊盛而守以\n卑者貴人衆兵强而守以畏者勝聰明\n叡智而守以愚者益博聞多記而守以\n淺者廣此六守者皆謙德也夫貴為天\n子冨有四海不謙者先天下亡其身桀\n紂是也可不慎乎故易曰有一道大足\n以守天下中足以守國家小足以守其\n身謙之謂也夫天道毁滿而益謙地道\n變滿而流謙鬼神害滿而福謙人道惡\n滿而好謙是以衣成則缺衽宫成則缺\n隅屋成則加錯示不成者天道然也易\n曰謙亨君子有終吉詩曰湯降不遲聖\n敬日躋其戒之哉子其無以魯國驕士\n矣\n孔子讀易至於損益則喟然而歎子夏\n避席而問曰夫子何為歎孔子曰夫自\n損者益自益者缺吾是以歎也子夏曰\n然則學者不可以益乎孔子曰否天之\n道成者未嘗得乆也夫學者以虚受之\n故曰得苟接知持滿則天下之善言不\n得入其耳矣昔堯履天子之位猶允恭\n以持之虗静以待下故百載以逾盛迄\n今而益章昆吾自臧而滿意窮髙而不\n衰故當時而虧敗迄今而愈惡是非損\n益之徴與吾故曰謙也者致恭以存其\n位者也夫豐明而動故能大苟大則虧\n矣吾戒之故曰天下之善言不得入其\n耳矣日中則􁀈月盈則食天地盈虗與\n時消息是以聖人不敢當盛升輿而遇\n三人則下二人則軾調其盈虚故能長\n乆也子夏曰善請終身誦之\n孔子觀於周廟而有欹器焉孔子問守\n廟者曰此爲何器對曰盖爲右坐之器\n孔子曰吾聞右坐之器滿則覆虗則欹\n中則正有之乎對曰然孔子使子路取\n水而試之滿則覆中則正虗則欹孔子\n喟然歎曰嗚呼惡有滿而不覆者哉子\n路曰敢問持滿有道乎孔子曰持滿之\n道挹而損之子路曰損之有道乎孔子\n曰髙而能下滿而能虗富而能儉貴而\n能卑智而能愚勇而能怯辯而能訥博\n而能淺明而能闇是謂損而不極能行\n此道唯至德者及之易曰不損而益之\n故損自損而終故益\n常摐有疾老子徃問焉曰先生疾甚矣\n無遺教可以語諸弟子者乎常摐曰子\n雖不問吾將語子常摐曰過故鄉而下\n車子知之乎老子曰過故鄉而下車非\n謂其不忘故邪常摐曰嘻是已常摐曰\n過喬木而趨子知之乎老子曰過喬木\n而趨非謂敬老耶常摐曰嘻是已張其\n口而示老子曰吾舌存乎老子曰然吾\n齒存乎老子曰亡常摐曰子知之乎老\n子曰夫舌之存也豈非以其柔耶齒之\n亡也豈非以其剛耶常摐曰嘻是已天\n下之事已盡矣何以復語子哉\n韓平子問於叔向曰剛與柔孰堅對曰\n臣年八十矣齒再墮而舌尚存老聃有\n言曰天下之至柔馳騁乎天下之至堅\n又曰人之生也柔弱其死也剛强萬物\n草木之生也柔脆其死也枯槁因此觀\n之柔弱者生之徒也剛强者死之徒也\n夫生者毁而必復死者破而愈亡吾是\n以知柔之堅於剛也平子曰善哉然則\n子之行何從叔向曰臣亦柔耳何以剛\n為平子曰柔無乃脆乎叔向曰柔者紐\n而不折㢘而不缺何為脆也天之道㣲\n者勝是以兩軍相加而柔者克之兩仇\n爭利而弱者得焉易曰天道虧滿而益\n謙地道變滿而流謙鬼神害滿而福謙\n人道惡滿而好謙夫懐謙不足之柔弱\n而四道者助之則安徃而不得其志乎\n平子曰善\n桓公曰金剛則折革剛則裂人君剛則\n國家滅人臣剛則交友絶夫剛則不和\n不和則不可用是故四馬不和取道不\n長父子不和其世破亡兄弟不和不能\n乆同夫妻不和家室大凶易曰二人同\n心其利斷金由不剛也\n老子曰得其所利必慮其所害樂其所\n成必顧其所敗人為善者天報以福人\n為不善者天報以禍也故曰禍兮福所\n倚福兮禍所伏戒之慎之君子不務何\n以備之夫上知天則不失時下知地則\n不失財日夜慎之則無害災\n曽子有疾曾元抱首曾華抱足曽子曰\n吾無顔氏之才何以告汝雖無能君子\n務益夫華多實少者天也言多行少者\n人也夫飛鳥以山為卑而層巢其巔魚\n鼈以淵為淺而穿穴其中然所以得者\n餌也君子苟能無以利害身則辱安從\n至乎官怠於宦成病加於少愈禍生於\n懈惰孝衰於妻子察此四者慎終如始\n詩曰靡不有𥘉鮮克有終\n單快曰國有五寒而冰凍不與焉一曰\n政外二曰女厲三曰謀泄四曰不敬卿\n士而國家敗五曰不能治内而務外此\n五者一見雖祠無福除禍必得致福則\n貸\n孔子曰存亡禍福皆在己而已天災地\n妖亦不能殺也昔者殷王帝辛之時爵\n生烏於城之隅工人占之曰凡小以生\n巨國家必祉王名必倍帝辛喜爵之德\n不治國家亢暴無極外㓂乃至遂亡殷\n國此逆天之時詭福反為禍至殷王武\n丁之時先王道缺刑法弛桑榖俱生於\n朝七日而大拱工人占之曰桑榖者野\n物也野物生於朝意朝亡乎武丁恐駭\n側身修行思昔先王之政興滅國繼絶\n世舉逸民明養老之道三年之後逺方\n之君重譯而朝者六國此迎天時得禍\n反為福也故妖孽者天所以警天子諸\n侯也惡夢者所以警士大夫也故妖孽\n不勝善政惡夢不勝善行也至治之極\n禍反為福故太甲曰天作孽猶可違自\n作孽不可逭\n石讎曰春秋有忽然而足以亡者國君\n不可以不慎也妃妾不一足以亡公族\n不親足以亡大臣不任足以亡國爵不\n用足以亡親佞近䜛足以亡舉百事不\n時足以亡使民不節足以亡刑罰不中\n足以亡内失衆心足以亡外嫚大國足\n以亡\n夫福生於隠約而禍生於得意齊頃公\n是也齊頃公桓公之子孫也地廣民衆\n兵强國冨又得覇者之餘尊驕蹇怠傲\n未嘗肯出㑹同諸侯乃興師伐魯反敗\n衛師于新築輕小嫚大之行甚俄而晉\n魯徃聘以使者戲二國怒歸求黨與助\n得衛及曹四國相輔期戰於鞍大敗齊\n師獲齊頃公斬逢丑父於是戄然大恐\n頼逢丑父之欺奔逃得歸弔死問疾七\n年不飲酒不食肉外金石絲竹之聲逺\n婦女之色出㑹與盟卑下諸侯國家内\n得行義聲問震乎諸侯所亡之地弗求\n而自為來尊寵不武而得之可謂能詘\n免變化以致之故福生於隠約而禍生\n於得意此得失之效也\n大功之效在於用賢積道浸章浸明衰\n滅之過在於得意而怠浸蹇浸亡晉文\n公是其效也晉文公出亡脩道不休得\n至于饗國饗國之時上無明天子下無\n賢方伯强楚主㑹諸侯背畔天子失道\n出居于鄭文公於是憫中國之㣲任咎\n犯先軫陽處父畜愛百姓厲養戎士四\n年政治内定則舉兵而伐衛執曹伯還\n敗强楚威震天下明王法率諸侯而朝\n天子莫敢不聴天下曠然平定周室尊\n顯故曰大功之效在於用賢積道浸章\n浸明文公於是覇功立期至意得湯武\n之心作而忘其衆一年三用師且弗休\n息遂進而圍許兵亟弊不能服罷諸侯\n而歸自此而怠政事為狄泉之盟不親\n至信衰義缺如羅不補威武詘折不信\n則諸侯不朝鄭遂叛夷狄内侵衛遷于\n商丘故曰衰滅之過在於得意而怠浸\n蹇浸亡\n田子方侍魏文侯坐太子擊趨而入見\n賔客群臣皆起田子方獨不起文侯有\n不說之色太子亦然田子方稱曰為子\n起歟無如禮何不為子起歟無如罪何\n請為子誦楚恭王之為太子也將出之\n雲夢遇大夫工尹工尹遂趨避家人之\n門中太子下車從之家人之門中曰子\n大夫何為其若是吾聞之敬其父者不\n兼其子兼其子者不祥莫大焉子大夫\n何爲其若是工尹曰向吾望見子之面\n今而後記子之心審如此汝將何之文\n侯曰善太子擊前誦恭王之言誦三遍\n而請習之\n子贛之承或在塗見道側巾弊布擁蒙\n而衣衰其名曰舟綽子贛問焉曰此至\n承幾何嘿然不對子贛曰人問乎已而\n不應何也屏其擁蒙而言曰望而黷人\n者仁乎覩而不識者智乎輕侮人者義\n乎子贛下車曰賜不仁過問三言可復\n聞乎曰是足於子矣吾不告子於是子\n贛㕘偶則軾五偶則下\n孫叔敖為楚令尹一國吏民皆來賀有\n一老父衣麤衣冠白冠後來弔孫叔敖\n正衣冠而出見之謂老父曰楚王不知\n臣不肖使臣受吏民之垢人盡來賀子\n獨後來弔豈有說乎父曰有說身已貴\n而驕人者民去之位已髙而擅權者君\n惡之禄已厚而不知足者患處之孫叔\n敖再拜曰敬受命願聞餘教父曰位已\n髙而意益下官益大而心益小禄已厚\n而慎不敢取君謹守此三者足以治楚\n矣\n魏安釐王十一年秦昭王謂左右曰今\n時韓魏與秦孰强對曰不如秦强王曰\n今時如耳魏齊與孟嘗芒卯孰賢對曰\n不如孟嘗芒卯之賢王曰以孟嘗芒卯\n之賢率强韓魏以攻秦猶無柰寡人何\n也今以無能如耳魏齊而率弱韓魏以\n伐秦其無奈寡人何亦明矣左右皆曰\n然申旗伏瑟而對曰王之料天下過矣\n當六晉之時智氏最强滅范中行氏又\n率韓魏之兵以圍趙襄子於晉陽決晉\n水以灌晉陽之城不滿者三板智伯行\n水魏宣子御韓康子為驂乘智伯曰吾\n始不知水可以亡人國也乃今知之汾\n水可以灌安邑絳水可以灌平陽魏宣\n子肘韓康子康子履魏宣子之足肘足\n接於車上而智氏分身死國亡為天下\n笑今秦雖强不過智氏韓魏雖弱尚賢\n其在晉陽之下也此方其用肘足之時\n願王之必勿易也於是秦王恐\n魏公子牟東行穰侯送之曰先生將去\n冉之山東矣獨無一言以教冉乎魏公\n子牟曰㣲君言之牟幾忘語君君知夫\n官不與勢期而勢自至乎勢不與冨期\n而冨自至乎冨不與貴期而貴自至乎\n貴不與驕期而驕自至乎驕不與罪期\n而罪自至乎罪不與死期而死自至乎\n穰侯曰善敬受明教\n髙上尊賢無以驕人聰明聖智無以窮\n人資給疾速無以先人剛毅勇猛無以\n勝人不知則問不能則學雖智必質然\n後辯之雖能必讓然後為之故士雖聰\n明聖智自守以愚功被天下自守以讓\n勇力距世自守以怯冨有天下自守以\n㢘此所謂髙而不危滿而不溢者也\n齊桓公為大臣具酒期以日中管仲後\n至桓公舉觴以飲之管仲半棄酒桓公\n曰期而後至飲而棄酒於禮可乎管仲\n對曰臣聞酒入舌出舌出者言失言失\n者身棄臣計棄身不如棄酒桓公笑曰\n仲父起就坐\n楚恭王與晉厲公戰於鄢陵之時司馬\n子反渇而求飲竪榖陽持酒而進之子\n反曰退酒也榖陽曰非酒也子反又曰\n退酒也榖陽又曰非酒也子反受而飲\n之醉而寢恭王欲復戰使人召子反子\n反辭以心疾於是恭王駕徃入幄聞酒\n臭曰今日之戰所恃者司馬司馬至醉\n如此是亡吾國而不恤吾衆也吾無以\n復戰矣於是乃誅子反以為戮還師夫\n榖陽之進酒也非以妬子反忠愛之而\n適足以殺之故曰小忠大忠之賊也小\n利大利之殘也好戰之臣不可不察也\n羞小恥以構大怨貪小利以亡大衆春\n秋有其戒晉先軫是也先軫欲要功獲\n名則以秦不假道之故請要秦師襄公\n曰不可夫秦伯與吾先君有結先君一\n日薨而興師擊之是孤之負吾先君敗\n隣國之交而失孝子之行也先軫曰先\n君薨而不弔贈是無哀吾喪也興師徑\n吾地而不假道是弱吾孤也且柩畢尚\n薄屋無哀吾喪也興師卜曰大國師將\n至請擊之則聽先軫興兵要之殽擊之\n匹馬隻輪無脫者大結怨構禍於秦接\n刃流血伏尸暴骸糜爛國家十有餘年\n卒喪其師衆禍及大夫憂累後世故好\n戰之臣不可不察也\n魯哀公問孔子曰予聞忘之甚者徙而\n忘其妻有諸乎孔子對曰此非忘之甚\n者也忘之甚者忘其身哀公曰可得聞\n與對曰昔夏桀貴為天子冨有天下不\n修禹之道毁壊辟法裂絶世祀荒淫于\n樂沉酗于酒其臣有左師觸龍者謟䛕\n不止湯誅桀左師觸龍者身死四支不\n同壇而居此忘其身者也哀公愀然變\n色曰善\n孔子之周觀於太廟右陛之前有金人\n焉三緘其口而銘其背曰古之慎言人\n也戒之哉戒之哉無多言多言多敗無\n多事多事多患安樂必戒無行所悔勿\n謂何傷其禍將長勿謂何害其禍將大\n勿謂何殘其禍將然勿謂莫聞天妖伺\n人熒熒不滅炎炎奈何㳙㳙不壅將成\n江河緜緜不絶將成網羅青青不伐將\n尋斧柯誠不能慎之禍之根也口是何\n傷禍之門也强梁者不得其死好勝者\n必遇其敵盜怨主人民害其貴君子知\n天下之不可蓋也故後之下之使人慕\n之執雌持下莫能與之爭者人皆趨彼\n我獨守此衆人惑惑我獨不從内藏我\n知不與人論技我雖尊髙人莫害我夫\n江河長百谷者以其卑下也天道無親\n常與善人戒之哉戒之哉孔子顧謂弟\n子曰記之此言雖鄙而中事情詩曰戰\n戰兢兢如臨深淵如履薄冰行身如此\n豈以口遇禍哉\n魯哀侯棄國而走齊齊侯曰君何年之\n少而棄國之蚤魯哀侯曰臣始為太子\n之時人多諫臣臣受而不用也人多愛\n臣臣愛而不近也是則内無聞而外無\n輔也是猶秋蓬惡於根本而美於枝葉\n秋風一起根且㧞矣\n孔子行遊中路聞哭者聲其音甚悲孔\n子曰驅之驅之前有異人音少進見之\n丘吾子也擁鐮帶索而哭孔子辟車而\n下問曰夫子非有喪也何哭之悲也丘\n吾子對曰吾有三失孔子曰願聞三失\n丘吾子曰吾少好學問周遍天下還後\n吾親亡一失也事君奢驕諫不遂是二\n失也厚交友而後絶三失也樹欲静乎\n風不定子欲養乎親不待徃而不來者\n年也不可得再見者親也請從此辭則\n自刎而死孔子曰弟子記之此足以爲\n戒也於是弟子歸養親者十三人\n孔子論詩至於正月之六章戄然曰不\n逢時之君子豈不殆哉從上依世則廢\n道違上離俗則危身世不與善已獨由\n之則曰非妖則孽也是以桀殺關龍逄\n紂殺王子比干故賢者不遇時常恐不\n終焉詩曰謂天蓋髙不敢不跼謂地蓋\n厚不敢不蹐此之謂也\n孔子見羅者其所得者皆黄口也孔子\n曰黄口盡得大爵獨不得何也羅者對\n曰黃口從大爵者不得大爵從黃口者\n可得孔子顧謂弟子曰君子慎所從不\n得其人則有羅網之患\n修身正行不可以不慎嗜欲使行虧䜛\n䛕亂正心衆口使意回憂患生於所忽\n禍起於細㣲汙辱難湔洒敗事不可復\n追不深念逺慮後悔當幾何夫徼幸者\n伐性之斧也嗜欲者逐禍之馬也謾䛕\n者窮辱之舍也取虐於人者趨禍之路\n也故曰去徼幸務忠信節嗜欲無取虐\n於人則稱為君子名聲常存怨生於不\n報禍生於多福安危存於自處不困在\n於蚤豫存亡在於得人慎終如始乃能\n長乆能行此五者可以全身巳所不欲\n勿施於人是謂要道也\n顔回將西遊問於孔子曰何以為身孔\n子曰恭敬忠信可以為身恭則免於衆\n敬則人愛之忠則人與之信則人恃之\n人所愛人所與人所恃必免於患矣可\n以臨國家何况於身乎故不比數而比\n踈不亦逺乎不修中而修外不亦反乎\n不先慮事臨難乃謀不亦晩乎\n凡司其身必慎五本一曰柔以仁二曰\n誠以信三曰冨而貴毋敢以驕人四曰\n恭以敬五曰寛以静思此五者則無凶\n命曰能治敬以助天時凶命不至而禍\n不來敬人者非敬人也自敬也貴人者\n非貴人也自貴也昔者吾嘗見天雨金\n石與血吾嘗見四月十日並出有與天\n滑吾嘗見髙山之崩深谷之窒大都王\n宫之破大國之滅吾嘗見髙山之爲裂\n深淵之沙竭貴人之車裂吾嘗見稠林\n之無木平原爲谿谷君子爲御僕吾嘗\n見江河乾爲坑正冬采榆葉仲夏雨雪\n霜千乘之君萬乘之主死而不葬是故\n君子敬以成其名小人敬以除其刑奈\n何無戒而不慎五本哉\n魯有恭士名曰机汜行年七十其恭益\n甚冬日行隂夏日行陽市次不敢不行\n參行必隨坐必危一食之間三起不羞\n見衣裘褐之士則為之禮魯君問曰机\n子年甚長矣不可釋恭乎机汜對曰君\n子好恭以成其名小人學恭以除其刑\n對君之坐豈不安哉尚有差跌一食之\n上豈不美哉尚有哽噎今若汜所謂幸\n者也固未能自必鴻鵠飛冲天豈不髙\n哉矰繳尚得而加之虎豹為猛人尚食\n其肉席其皮譽人者少惡人者多行年\n七十常恐斧質之加於汜者何釋恭為\n成回學於子路三年回恭敬不已子路\n問其故何也回對曰臣聞之行者比於\n鳥上畏鷹鸇下畏網羅夫人為善者少\n為䜛者多若身不死安知禍罪不施行\n年七十常恐行節之虧回是以恭敬待\n大命子路稽首曰君子哉\n"}
{"id": "KR3a0007_011", "series": "KR3a0007", "text": "　　善說\n孫卿曰夫談說之術齊荘以立之端誠\n以處之堅强以持之譬稱以諭之公别\n以明之歡欣憤滿以送之寳之珎之貴\n之神之如是則說常無不行矣夫是之\n謂能貴其所貴傳曰唯君子為能貴其\n所貴也詩云無易由言無曰苟矣鬼谷\n子曰人之不善而能矯之者難矣說之\n不行言之不從者其辯之不眀也既明\n而不行者持之不固也既固而不行者\n未中其心之所善也辯之明之持之固\n之又中其人之所善其言神而珍白而\n分能入扵人之心如此而說不行者天\n下未甞聞也此之謂善說子貢曰出言\n陳辭身之得失國之安危也詩云辭之\n繹矣民之莫矣夫辭者人之所以自通\n也主父偃曰人而無辭安所用之昔子\n産修其辭而趙武致其敬王孫滿明其\n言而楚荘以慙蘓秦行其說而六國以\n安蒯通陳說而身得以全夫辭者乃所\n以尊君重身安國全性者也故辭不可\n不修而說不可不善\n趙使人謂魏王曰為我殺范痤吾請獻\n七十里之地魏王曰諾使吏捕之圍而\n未殺痤自上屋騎危謂使者曰與其以\n死痤市不如以生痤市有如痤死趙不\n與王地則王奈何故不若與定割地然\n後殺痤魏王曰善痤因上書信陵君曰\n痤故魏之免相也趙以地殺痤而魏王\n聴之有如強秦亦将襲趙之欲則君且\n奈何信陵君言於王而出之\n吳人入荆召陳懷公懷公召國人曰欲\n與荆者左欲與吴者右逢滑當公而進\n曰吴未有福荆未有禍公曰國勝君出\n非禍而奚對曰小國有是猶復而況大\n國乎楚雖無徳亦不斬艾其民吴日弊\n兵暴骨如莾未見徳焉天其或者正訓\n荆也禍之適吴何日之有陳侯從之\n桓公立仲父致大夫曰善吾者入門而\n右不善吾者入門而左有中門而立者\n桓公問焉對曰管子之知可與謀天下\n其强可與取天下君恃其信乎内政委\n焉外事斷焉驅民而歸之是亦可奪也\n桓公曰善乃謂管仲政則卒歸於子矣\n政之所不及唯子是匡管仲故築三歸\n之䑓以自傷於民\n齊宣王出獵於社山社山父老十三人\n相與勞王王曰父老苦矣謂左右賜父\n老田不租父老皆拜閭丘先生不拜王\n曰父老以為少耶謂左右復賜父老無\n徭役父老皆拜閭丘先生又不拜王曰\n拜者去不拜者前曰寡人今日來觀父\n老幸而勞之故賜父老田不租父老皆\n拜先生獨不拜寡人自以為少故賜父\n老無徭役父老皆拜先生又獨不拜寡\n人得無有過乎閭丘先生對曰惟聞大\n王來遊所以為勞大王望得夀於大王\n望得冨於大王望得貴於大王王曰天\n殺生有時非寡人所得與也無以夀先\n生倉廪雖實以備災害無以冨先生大\n官無缺小官卑賤無以貴先生閭丘先\n生對曰此非人臣所敢望也願大王選\n良冨家子有修行者以為吏平其法度\n如此臣少可以得夀焉春秋冬夏振之\n以時無煩擾百姓如是臣可少得以冨\n焉願大王出令令少者敬長長者敬老\n如是臣可少得以貴焉今大王幸賜臣\n田不租然則倉廪将虗也賜臣無徭役\n然則官府無使焉此固非人臣之所敢\n望也齊王曰善願請先生為相\n孝武皇帝時汾隂得寳鼎而獻之於甘\n泉宫群臣賀上夀曰陛下得周鼎侍中\n虞丘夀王獨曰非周鼎上聞之召而問\n曰朕得周鼎群臣皆以為周鼎而夀王\n獨以為非何也夀王有說則生無說則\n死對曰臣夀王安敢無說臣聞夫周徳\n始産于后稷長於公劉大於大王成於\n文武顯於周公徳澤上洞天下漏泉無\n所不通上天報應鼎為周出故名曰周\n鼎今漢自髙祖繼周亦昭徳顯行布恩\n施恵六合和同至陛下之身逾盛天瑞\n並至徴祥畢見昔始皇帝親出鼎於彭\n城而不能得天昭有徳寳鼎自至此天\n之所以予漢乃漢鼎非周鼎也上曰善\n群臣皆稱萬嵗是日賜虞丘夀王黄金\n十斤\n晉獻公之時東郭民有祖朝者上書獻\n公曰草茅臣東郭民祖朝願請聞國家\n之計獻公使使出告之曰肉食者已慮\n之矣藿食者尚何與焉祖朝對曰大王\n獨不聞古之将曰桓司馬者朝朝其君\n舉而晏御呼車驂亦呼車御肘其驂曰\n子何越云為乎何為藉呼車驂謂其御\n曰當呼者呼乃吾事也子當御正子之\n轡銜耳子今不正轡銜使馬卒然驚妄\n轢道中行人必逢大敵下車免劒渉血\n履肝者固吾事也子寕能辟子之轡下\n佐我乎其禍亦及吾身與有深憂吾安\n得無呼車乎今大王曰食肉者已慮之\n矣藿食者尚何與焉設使食肉者一旦\n失計於廟堂之上若臣等之藿食者寕\n得無肝膽塗地於中原之野與其禍亦\n及臣之身臣與有其憂深臣安得無與\n國家之計乎獻公召而見之三日與語\n無復憂者乃立以為師也\n客謂梁王曰恵子之言事也善譬王使\n無譬則不能言矣王曰諾明日見謂恵\n子曰願先王言事則直言耳無譬也恵\n子曰今有人於此而不知弹者曰弹之\n状何若應曰弹之状如弹則諭乎王曰\n未諭也於是更應曰彈之状如弓而以\n竹為弦則知乎王曰可知矣恵子曰夫\n說者固以其所知諭其所不知而使人\n知之今王曰無譬則不可矣王曰善\n孟甞君寄客於齊王三年而不見用故\n客反謂孟甞君曰君之寄臣也三年而\n不見用不知臣之罪也君之過也孟甞\n君曰寡人聞之縷因針而入不因針而\n急嫁女因媒而成不因媒而親夫子之\n材必薄矣尚何怨乎寡人哉客曰不然\n臣聞周氏之嚳韓氏之盧天下疾狗也\n見莵而指屬則無失莵矣望見而放狗\n也則累世不能得莵矣狗非不能屬之\n者罪也孟甞君曰不然昔華舟杞梁戰\n而死其妻悲之向城而哭隅為之崩城\n為之陁君子誠能刑於内則物應於外\n矣夫土壤且可為忠況有食榖之君乎\n客曰不然臣見鷦鷯巢於葦苕著之髪\n毛建之女工不能為也可謂完堅矣大\n風至則苕折卵破子死者何也其所託\n者使然也且夫狐者人之所攻也䑕者\n人之所燻也臣未甞見稷狐見攻社䑕\n見燻也何則所託者然也於是孟甞君\n復屬之齊齊王使為相\n陳子說梁王梁王說而疑之曰子何為\n去陳侯之國而教小國之孤於此乎陳\n子曰夫善亦有道而遇亦有時昔傅說\n衣褐帶劒而築於秕傳之城武丁夕夢\n旦得之時王也寗戚飯牛康衢擊車輻\n而歌顧見桓公得之時覇也百里奚自\n賣五羊之皮為秦人虜穆公得之時強\n也論若三子之行未得為孔子駿徒也\n今孔子經營天下南有陳蔡之阨而北\n干景公二坐而五立未甞離也孔子之\n時不行而景公之時怠也以孔子之聖\n不能以時行說之怠亦獨能如之何乎\n林既衣韋衣而朝齊景公齊景公曰此\n君子之服也小人之服也林既逡廵而\n作色曰夫服事何足以端士行乎昔者\n荆為長劒危冠令尹子西出焉齊短衣\n而遂偞之冠管仲隰朋出焉越文身剪\n髮范蠡大夫種出焉西戎左祍而椎結\n由余亦出焉即如君言衣狗裘者當犬\n吠衣羊裘者當羊鳴且君衣狐裘而朝\n意者得無為變乎景公曰子真為勇悍\n矣今未甞見子之竒辯也一鄰之鬪也\n千乗之勝也林既曰不知君之所謂者\n何也夫登髙臨危而目不眴而足不陵\n者此工匠之勇悍也入深淵刺蛟龍抱\n黿鼉而出者此漁夫之勇悍也入深山\n刺虎豹抱熊羆而出者此獵夫之勇悍\n也不難斷頭裂腹暴骨流血中野者此\n武士之勇悍也今臣居廣廷作色端辯\n以犯主君之怒前雖有乗軒之賞未為\n之動也後雖有斧質之威未為之恐也\n此既之所以為勇悍也\n魏文侯與大夫飲酒使公乗不仁為觴\n政曰飲不釂者浮以大白文侯飲而不\n盡釂公乗不仁舉白浮君君視而不應\n侍者曰不仁退君已醉矣公乗不仁曰\n周書曰前車覆後車戒盖言其危為人\n臣者不易為君亦不易今君已設令令\n不行可乎君曰善舉白而飲飲畢曰以\n公勝不仁為上客\n襄成君始封之日衣翠衣帶玊劒履縞\n舄立於逰水之上大夫擁鍾錘縣令執\n桴號令呼誰能渡王者於是也楚大夫\n荘辛過而說之遂造託而拜謁起立曰\n臣願把君之手其可乎襄成君忿作色\n而不言荘辛遷延沓手而稱曰君獨不\n聞夫鄂君子晳之汎舟於新波之中也\n乗青翰之舟極䓣芘張翠盖而㩉犀尾\n班麗袿衽㑹鍾皷之音畢榜枻越人擁\n楫而歌歌辭曰濫兮抃草濫予昌枑澤\n予昌州州􁤔州焉乎秦胥胥縵予乎昭\n澶秦踰滲惿隨河湖鄂君子晢曰吾不\n知越歌子試為我楚說之於是乃召越\n譯乃楚說之曰今夕何夕兮搴中洲流\n今日何日兮得與王子同舟蒙羞𬒳好\n兮不訾詬恥心㡬頑而不絶兮知得王\n子山有木兮木有枝心說君兮君不知\n於是鄂君子晢乃㩉脩𬒮行而擁之舉\n繡𬒳而覆之鄂君子晢親楚王母弟也\n官為令尹爵為執珪一榜枻越人猶得\n交歡盡意焉今君何以踰於鄂君子晢\n臣何以獨不若榜枻之人願把君之手\n其不可何也襄成君乃奉手而進之曰\n吾少之時亦甞以色稱於長者矣未甞\n遇僇如此之卒也自今以後願以壮少\n之禮謹受命\n雍門子周以琴見乎孟甞君孟甞君曰\n先生鼓琴亦能令文悲乎雍門子周曰\n臣何獨能令足下悲哉臣之所能令悲\n者有先貴而後賤先冨而後貧者也不\n若身材髙妙適遭暴亂無道之主妄加\n不道之理焉不若處勢隠絶不及四鄰\n詘折儐厭襲於窮巷無所告愬不若交\n歡相愛無怨而生離逺赴絶國無復相\n見之時不若少失二親兄弟别離家室\n不足憂慼盈胸當是之時也固不可以\n聞飛鳥疾風之聲窮窮焉固無樂已凡\n若是者臣一為之徽膠援琴而長太息\n則流涕沾衿矣今若足下千乗之君也\n居則廣厦邃房下羅帷來清風倡優侏\n儒處前迭進而謟諛燕則鬪象棋而舞\n鄭女激楚之切風練色以淫目流聲以\n虞耳水逰則連方舟載羽旗鼓吹乎不\n測之淵野逰則馳騁弋獵乎平原廣囿\n格猛獸入則撞鍾擊鼔乎深宫之中方\n此之時視天地曽不若一指忘死與生\n雖有善鼓琴者固未能令足下悲也孟\n甞君曰否否文固以為不然雍門子周\n曰然臣之所為足下悲者一事也夫聲\n敵帝而困秦者君之連五國之約南面\n而伐楚者又君也天下未甞無事不從\n則横從成則楚王横成則秦帝楚王秦\n帝必報讎於薛矣夫以秦楚之強而報\n讎於弱薛譬之猶摩蕭斧而伐朝菌也\n必不留行矣天下有識之士無不為足\n下寒心酸鼻者千秋萬嵗之後廟堂必\n不血食矣髙䑓既以壞曲池既以漸墳\n墓既以下而青廷矣嬰兒竪子樵採薪\n蕘者蹢躅其足而歌其上衆人見之無\n不愀焉為足下悲之曰夫以孟甞君尊\n貴乃可使若此乎於是孟甞君泫然泣\n涕承睫而未殞雍門子周引琴而鼓之\n徐動宫徴微揮羽角切終而成曲孟甞\n君涕浪汗増欷而就之曰先生之鼓琴\n令文立若破國亡邑之人也\n蘧伯玉使至楚逢公子晢濮水之上子\n晢接草而待曰敢問上客将何之蘧伯\n玉為之軾車公子晢曰吾聞上士可以\n託色中士可以託辭下士可以託財三\n者固可得而託身耶蘧伯玉曰謹受命\n蘧伯玉見楚王使事畢坐談語從容言\n至於士楚王曰何國最多士蘧伯玉曰\n楚最多士楚王大恱蘧伯玉曰楚最多\n士而楚不能用王造然曰是何言也蘧\n伯玉曰伍子胥生於楚逃之吴吴受而\n相之發兵攻楚墮平王之墓伍子胥生\n於楚吴善用之釁蚠黄生於楚走之晉\n治七十二縣道不拾遺民不妄得城郭\n不閉國無盗賊蚠黄生於楚而晉善用\n之今者臣之來逢公子晢濮水之上辭\n言上士可以託色中士可以託辭下士\n可以託財三者固可得而託身耶又不\n知公子晢将何治也於是楚王發使一\n駟副使二乗追公子晢濮水之上子晢\n還重於楚蘧伯玉之力也故詩曰誰能\n烹魚溉之釡鬵孰将西歸懷之好音此\n之謂也物之相得固微甚矣\n叔向之弟羊舌虎善樂逹逹有罪於晉\n晉誅羊舌虎叔向為之奴既而祁奚曰\n吾聞小人得位不爭不義君子所憂不\n救不祥乃徃見范桓子而說之曰聞善\n為國者賞不過刑不濫賞過則懼及淫\n人刑濫則懼及君子與不幸而過寕過\n而賞淫人無過而刑君子故堯之刑也\n殛鯀於羽山而用禹周之刑也僇管蔡\n而相周公不濫刑也桓子乃命吏出叔\n向救人之患者行危苦而不避煩辱猶\n不能免今祁奚論先王之徳而叔向得\n免焉學豈可已哉\n張禄掌門見孟甞君曰衣新而不舊倉\n庾盈而不虗爲之有道君亦知之乎孟\n甞君曰衣新而不舊則是脩也倉庾盈\n而不虗則是冨也爲之奈何其說可得\n聞乎張禄曰願君貴則舉賢冨則振貧\n若是則衣新而不舊倉庾盈而不虗矣\n孟甞君以其言為然說其意辯其辭明\n日使人奉黄金百斤文織百純進之張\n先生先生辭而不受後先生復見孟甞\n君孟甞君曰前先生幸教文曰衣新而\n不舊倉庾盈而不虗為之有說汝亦知\n之乎文竊說教故使人奉黄金百斤文\n織百純進之先生以𥙷門内之不贍者\n先生曷為辭而不受乎張禄曰君将掘\n君之偶錢發君之庾粟以𥙷士則衣弊\n履穿而不贍耳何暇衣新而不舊倉庾\n盈而不虗乎孟甞君曰然則為之奈何\n張禄曰夫秦者四塞國也遊宦者不得\n入焉願君為吾為丈尺之書寄我與秦\n王我徃而遇乎固君之入也徃而不遇\n乎雖人求間謀固不遇臣矣孟甞君曰\n敬聞命矣因為之書寄之秦王徃而大\n遇謂秦王曰自禄之來入大王之境田\n疇益辟吏民益治然而大王有一不得\n者大王知之乎王曰不知曰夫山東有\n相所謂孟甞君者其人賢人天下無急\n則已有急則能收天下英乂雄俊之士\n與之合交連友者疑獨此耳然則大王\n胡不為我友之乎秦王曰敬受命奉千\n金以遺孟甞君孟甞君輟食察之而寤\n曰此張生之所謂衣新而不舊倉庾盈\n而不虗者也\n荘周貧者徃貸粟於魏文侯曰待吾邑\n粟之来而獻之周曰乃今者周之來見\n道傍牛蹄中有鮒魚焉大息謂周曰我\n尚可活也周曰須我為汝南見楚王決\n江淮以溉汝鮒魚曰今吾命在盆甕之\n中耳乃為我見楚王決江淮以溉我汝\n即求我枯魚之肆矣今周以貧故來貸\n粟而曰須我邑粟來也而賜臣即來亦\n求臣傭肆矣文侯於是乃發粟百鍾送\n之荘周之室\n晉平公問叔向曰嵗饑民疫翟人攻我\n我将若何對曰嵗饑來年而反矣疾疫\n将止矣翟人不足患也公曰患有大於\n此者乎對曰夫大臣重禄而不極諫近\n臣畏罪而不敢言左右顧寵於小官而\n君不知此誠患之大者也公曰善於是\n令國中曰欲有諫者為隠左右言及國\n吏罪\n趙簡子攻陶有二人先登死於城上簡\n子欲得之陶君不與承盆疽謂陶君曰\n簡子将掘君之墓以與君之百姓市曰\n踰邑梯城者将赦之不者将掘其墓朽\n者揚其灰未朽者辜其尸陶君懼謂効\n二人之尸以為和\n子貢見太宰嚭太宰嚭問曰孔子何如\n對曰臣不足以知之太宰曰子不知何\n以事之對曰惟不知故事之夫子其猶\n大山林也百姓各足其材焉太宰嚭曰\n子増夫子乎對曰夫子不可増也夫賜\n其猶一累壤也以一累壤増大山不益\n其髙且爲不知太宰嚭曰然則子有所\n酌也對曰天下有大樽而子獨不酌焉\n不識誰之罪也\n趙簡子問子貢曰孔子爲人何如子貢\n對曰賜不能識也簡子不說曰夫子事\n孔子数十年終業而去之寡人問子子\n曰不能識何也子貢曰賜譬渇者之飲\n江海知足而已孔子猶江海也賜則奚\n足以識之簡子曰善哉子貢之言也\n齊景公謂子貢曰子誰師曰臣師仲尼\n公曰仲尼賢乎對曰賢公曰其賢何若\n對曰不知也公曰子知其賢而不知其\n奚若可乎對曰今謂天高無少長愚智\n皆知髙髙㡬何皆曰不知也是以知仲\n尼之賢而不知其奚若\n趙襄子謂仲尼曰先生委質以見人主\n七十君矣而無所通不識世無眀君乎\n意先生之道固不通乎仲尼不對異日\n襄子見子路曰甞問先生以道先生不\n對知而不對則隠也隱則安得為仁若\n信不知安得為聖子路曰建天下之鳴\n鍾而撞之以挺豈能發其聲乎哉君問\n先生無乃猶以挺撞乎\n衛将軍文子問子貢曰季文子三窮而\n三通何也子貢曰其窮事賢其通舉窮\n其冨分貧其貴禮賤窮而事賢則不侮\n通而舉窮則忠於朋友冨而分貧則宗\n族親之貴而禮賤則百姓戴之其得之\n固道也失之命也曰失而不得者何也\n曰其窮不事賢其通不舉窮其冨不分\n貧其貴不理賤其得之命也其失之固\n道也\n子路問於孔子曰管仲何如人也子曰\n大人也子路曰昔者管子說襄公襄公\n不說是不辯也欲立公子糾而不能是\n無能也家殘於齊而無憂色是不慈也\n桎梏而居檻車中無慙色是無愧也事\n所射之君是不貞也召忽死之管仲不\n死是無仁也夫子何以大之子曰管仲\n說襄公襄公不說管子非不辯也襄公\n不知說也欲立公子糾而不能非無能\n也不遇時也家殘於齊而無憂色非不\n慈也知命也桎梏居檻車而無慙色非\n無愧也自裁也事所射之君非不貞也\n知權也召忽死之管仲不死非無仁也\n召忽者人臣之材也不死則三軍之虜\n也死之則名聞天下夫何為不死哉管\n子者天子之佐諸侯之相也死之則不\n免為溝中之瘠不死則功復用於天下\n夫何為死之哉由汝不知也\n晉平公問於師曠曰咎犯與趙衰孰賢\n對曰陽處父欲臣文公因咎犯三年不\n逹因趙衰三日而逹智不知其士衆不\n智也知而不言不忠也欲言之而不敢\n無勇也言之而不聴不賢也\n趙簡子問於成摶曰吾聞夫羊殖者賢\n大夫也是行奚然對曰臣摶不知也簡\n子曰吾聞之子與友親子而不知何也\n摶曰其為人也數變其十五年也廉以\n不匿其過其二十也仁以喜義其三十\n也為晉中軍尉勇以喜仁其年五十也\n為邉城将逺者復親今臣不見五年矣\n恐其變是以不敢知簡子曰果賢大夫\n也每變益上矣\n"}
{"id": "KR3a0007_012", "series": "KR3a0007", "text": "　　奉使\n春秋之辭有相反者四既曰大夫無遂\n事不得擅生事矣又曰出境可以安社\n稷利國家者則専之可也既曰大夫以\n君命出進退在大夫矣又曰以君命出\n聞喪徐行而不反者何也曰此義者各\n止其科不轉移也不得擅生事者謂平\n生常經也専之可者謂救危除患也進\n退在大夫者謂将帥用兵也徐行而不\n反者謂出使道聞君親之喪也公子子\n結擅生事春秋不非以為救荘公危也\n公子遂擅生事春秋譏之以為僖公無\n危事也故君有危而不專救是不忠也\n若無危而擅生事是不臣也傳曰詩無\n通詁易無通吉春秋無通義此之謂也\n趙王遣使者之楚方鼓瑟而遣之誡之\n曰必如吾言使者曰王之鼔瑟未甞悲\n若此也王曰宫啇固方調矣使者曰調\n則何不書其柱耶王曰天有燥濕絃有\n緩急宫啇移徙不可知是以不書使者\n曰眀君之使人也任之以事不制以辭\n遇吉則賀之凶則弔之今楚趙相去千\n有餘里吉凶憂患不可豫知猶柱之不\n可書也詩云莘莘征夫毎懐靡及\n楚荘王舉兵伐宋宋告急晉景公欲發\n兵救宋伯宗諫曰天方開楚未可伐也\n乃求壮士得霍人解揚字子虎徃命宋\n毋降道過鄭鄭新與楚親乃執解揚而\n獻之楚楚王厚賜與約使反其言令宋\n趣降三要解揚乃許於是楚乗揚以樓\n車令呼宋使降遂倍楚約而致其晉君\n命曰晉方悉國兵以救宋宋雖急慎毋\n降楚晉兵今至矣楚荘王大怒将烹之\n解揚曰君能制命為義臣能承命為信\n受吾君命以出雖死無二王曰汝之許\n我己而倍之其信安在解揚曰死以許\n王欲以成吾君命臣不恨也顧謂楚君\n曰為人臣無忘盡忠而得死者楚王諸\n弟皆諌王赦之於是荘王卒赦解揚而\n歸之晉爵之為上卿故後世言霍虎\n秦王以五百里地易􁆘陵􁆘陵君辭而\n不受使唐且謝秦王秦王曰秦破韓滅\n魏􁆘陵君獨以五十里地存者吾豈畏\n其威哉吾多其義耳今寡人以十倍之\n地易之􁆘陵君辭而不受是輕寡人也\n唐且避席對曰非如此也夫不以利害\n為趣者􁆘陵也夫􁆘陵君受地於先君\n而守之雖復千里不得當豈獨五百里\n哉秦王忿然作色怒曰公亦曽見天子\n之怒乎唐且曰王臣未曽見也秦王曰\n天子一怒伏尸百萬流血千里唐且曰\n大王亦甞見夫布衣韋帶之士怒乎秦\n王曰布衣韋帶之士怒也解冠徒跣以\n頭顙地耳何難知者唐且曰此乃匹夫\n愚人之怒耳非布衣韋帶之士怒也夫\n專諸刺王僚彗星襲月奔星晝出要離\n剌王子慶忌蒼隼擊於臺上聶政剌韓\n王之季父白虹貫日此三人皆夫布衣\n韋帶之士怒矣與臣将四士含怒未發\n祲厲於天士無怒即已一怒伏尸二人\n流血五歩即案匕首起視秦王曰今将\n是矣秦王變色長跪曰先生就坐寡人\n喻矣秦破韓滅魏􁆘陵獨以五十里地\n存者徒用先生之故耳\n齊攻魯子貢見哀公請求救於吴公曰\n奚先君寳之用子貢曰使吴責吾寳而\n與我師是不可恃也於是以楊幹麻䈥\n之弓六徃子貢謂吴王曰齊為無道欲\n使周公之後不血食且魯賦五百邾賦\n三百不識以此益齊吴之利與非與吴\n王懼乃興師救魯諸侯曰齊伐周公之\n後而吴救之遂朝於吴\n魏文侯封太子擊於中山三年使不徃\n來舍人趙倉唐進稱曰為人子三年不\n聞父問不可謂孝為人父三年不問子\n不可謂慈君何不遣人使大國乎太子\n曰願之乆矣未得可使者倉唐曰臣願\n奉使侯何嗜好太子曰侯嗜晨鳬好北\n犬於是乃遣倉唐緤北犬奉晨鳬獻於\n文侯倉唐至上謁曰孽子擊之使者不\n敢當大夫之朝請以燕閒奉晨鳬敬獻\n庖厨緤北犬敬上㳙人文侯恱曰擊愛\n我知吾所嗜知吾所好召倉唐而見之\n曰擊無恙乎倉唐曰唯唯如是者三乃\n曰君出太子而封之國君名之非禮也\n文侯怵然為之變容問曰子之君無恙\n乎倉唐曰臣來時拜送書於庭文侯顧\n指左右曰子之君長孰與是倉唐曰禮\n擬人必於其倫諸侯毋偶無所擬之曰\n長大孰與寡人倉唐曰君賜之外府之\n裘則能勝之賜之斥帶則不更其造文\n侯曰子之君何業倉唐曰業詩文侯曰\n於詩何好倉唐曰好晨風黍離文侯自\n讀晨風曰鴧彼晨風鬱彼北林未見君\n子憂心欽欽如何如何忘我實多文侯\n曰子之君以我忘之乎倉唐曰不敢時\n思耳文侯復讀黍離曰彼黍離離彼稷\n之苖行邁靡靡中心揺揺知我者謂我\n心憂不知我者謂我何求悠悠蒼天此\n何人哉文侯曰子之君怨乎倉唐曰不\n敢時思耳文侯於是遣倉唐賜太子衣\n一襲敕倉唐以鷄鳴時至太子起拜受\n賜發篋視衣盡顛倒太子曰趣早駕君\n侯召擊也倉唐曰臣來時不受命太子曰\n君侯賜擊衣不以為寒也欲召擊無誰\n與謀故敕子以鷄鳴時至詩曰東方未\n眀顛倒衣裳顛之倒之自公召之遂西\n至謁文侯大喜乃置酒而稱曰夫逺賢\n而近所愛非社稷之長策也乃出少子\n摰封中山而復太子擊故曰欲知其子\n視其友欲知其君視其所使趙倉唐一\n使而文侯為慈父而擊為孝子太子乃\n稱詩曰鳳凰于飛􁊆􁊆其羽亦集爰止\n藹藹王多吉士維君子使媚于天子舍\n人之謂也\n楚荘王欲伐晉使豚尹觀焉反曰不可\n伐也其憂在上其樂在下且賢臣在焉\n曰沈駒眀年又使豚尹觀反曰可矣初\n之賢人死矣謟䛕多在君之廬者其君\n好樂而無禮其下危處以怨上上下離\n心興師伐之其民必先反荘王從之果\n如其言矣\n梁王贅其群臣而議其過任座進諌曰\n主君國廣以大民堅而衆國中無賢人\n辯士奈何王曰寡人國小以狹民弱臣\n少寡人獨治之安所用賢人辯士乎任\n座曰不然昔者齊無故起兵攻魯魯君\n患之召其相曰爲之奈何相對曰夫桞\n下恵少好學長而嘉智主君試召使於\n齊魯君曰吾千乗主也身自使於齊齊\n不聼夫桞下恵特布衣韋帶之士也使\n之又何益乎相對曰臣聞之乞火不得\n不望其炮矣今使桞下恵於齊縱不觧\n於齊兵終不愈益攻於魯矣魯君乃曰\n然乎相即使人召桞下恵來入門袪衣\n不趨魯君避席而立曰寡人所謂飢而\n求黍稷渇而穿井者未甞能以歡喜見\n子今國事急百姓恐懼願藉子大夫使\n齊桞下恵曰諾乃東見齊侯齊侯曰魯\n君将懼乎桞下恵曰臣君不懼齊侯忿\n然怒曰吾望而魯城芒若類失亡國百\n姓發屋伐木以救城郭吾視若魯君類\n吾國子曰不懼何也栁下惠曰臣之君\n所以不懼者以其先人出周封於魯君\n之先君亦出周封於齊相與出周南門\n刳羊而約曰自後子孫敢有相攻者令\n其罪若此刳羊矣臣之君固以刳羊不\n懼矣不然百姓非不急也齊侯乃觧兵\n三百里夫桞下惠特布衣韋帶之士至\n觧齊釋魯之難奈何無賢士聖人乎\n陸賈從髙祖定天下名為有口辯士居\n左右常使諸侯及髙祖時中國𥘉定尉\n佗平南越因王之髙祖使陸賈賜尉佗\n印為南越王陸生至尉佗椎結箕踞見\n陸生陸生因說佗曰足下中國人親戚\n昆弟墳墓在真定今足下弃反天性捐\n冠帶欲以區區之越與天子抗衡為敵\n國禍且及身矣且夫秦失其政諸侯豪\n傑並起惟漢王先入關據咸陽項籍倍\n約自立為西楚覇王諸侯皆屬可謂至\n彊然漢王起巴蜀鞭笞天下劫諸侯遂\n誅項羽滅之五年之間海内平定此非\n人力天之所建也天子聞君王王南越\n不助天下誅暴逆将相欲移兵而誅王\n天子憐百姓新勞苦且休之遣臣授君\n王印剖符通使君王冝郊迎北面稱臣\n乃欲以新造未集之越屈彊於此漢誠\n聞之掘燒君王先人冡墓夷種宗族使\n一偏将将十萬衆臨越越則殺王以降\n漢如反覆手耳於是尉佗乃蹶然起坐\n謝陸生曰居蠻夷中乆殊失禮義因問\n陸生曰我孰與蕭何曹参韓信賢陸生\n曰王似賢復問我孰與皇帝賢陸生曰\n皇帝起豐沛討暴秦誅强楚為天下興\n利除害繼五帝三王之業統理中國中\n國之人以億計地方萬里居天下之膏\n腴人衆車輿萬物殷冨政由一家自天\n地剖判未甞有也今王衆不過數十萬\n皆蠻夷踦􁘓山海之間譬若漢一郡何\n可乃比於漢王尉佗大笑曰吾不起中國\n故王此使我居中國何遽不若漢乃大\n恱陸生與留飲數月曰越中無足與語\n至生來令我日聞所不聞賜陸生橐中\n装直千金佗送亦千金陸生拜尉佗為\n南越王令稱臣奉漢約歸報髙祖大恱\n拜為大中大夫\n晉楚之君相與為好㑹於宛丘之上宋\n使人徃之晉楚大夫曰趣以見天子禮\n見於吾君我為見子焉使者曰冠雖弊\n冝加其上履雖新冝居其下周室雖微\n諸侯未之能易也師升宋城猶不更臣\n之服也揖而去之諸大夫瞿然遂以諸\n侯之禮見之\n越使諸發執一枝梅遺梁王梁王之臣\n曰韓子顧謂左右曰惡有以一枝梅以\n遺列國之君者乎請為二三子慙之出\n謂諸發曰大王有命客冠則以禮見不\n冠則否諸發曰彼越亦天子之封也不\n得冀兖之州乃處海垂之際屏外蕃以\n爲居而蛟龍又與我爭焉是以剪髪文\n身爛然成章以像龍子者将避水神也\n今大國其命冠則見以禮不冠則否假\n令大國之使時過弊邑弊邑之君亦有\n命矣曰客必翦髪文身然後見之於大\n國何如意而安之願假冠以見意如不\n安願無變國俗梁王聞之披衣出以見\n諸發令逐韓子詩云維君子使媚于天\n子若此之謂也\n晏子使吴吴王謂行人曰吾聞晏嬰盖\n北方之辯於辭習於禮者也命儐者客\n見則稱天子明日晏子有事行人曰天\n子請見晏子憱然者三曰臣受命弊邑\n之君將使於吴王之所不佞而迷惑入\n于天子之朝敢問吴王惡乎存然後吴\n王曰夫差請見見以諸侯之禮\n晏子使呉吴王曰寡人得寄僻陋蠻夷\n之鄉希見教君子之行請私而毋為罪\n晏子憱然避位矣王曰吾聞齊君蓋賊\n以慢野以暴吾子容焉何甚也晏子逡\n廵而對曰臣聞之微事不通麤事不能\n者必勞大事不得小事不為者必貧大\n者不能致人小者不能至人之門者必\n困此臣之所以仕也如臣豈能以道食\n人者哉晏子出王笑曰今日吾譏晏子\n也猶倮而訾髙橛者\n景公使晏子使於楚楚王進橘置削晏\n子不剖而并食之楚王曰橘當去剖晏\n子對曰臣聞之賜人主前者瓜桃不削\n橘柚不剖今萬乗無教臣不敢剖然臣\n非不知也\n晏子将使荆荆王聞之謂左右曰晏子\n賢人也今方來欲辱之何以也左右對\n曰為其來也臣請縳一人過王而行於\n是荆王與晏子立語有縳一人過王而\n行王曰何爲者也對曰齊人也王曰何\n坐曰坐盗王曰齊人固盗乎晏子反顧\n之曰江南有橘齊王使人取之而樹之\n於江北生不爲橘乃爲枳所以然者何\n其土地使之然也今齊人居齊不盗來\n之荆而盗得無土地使之然乎荆王曰\n吾欲傷子而反自中也\n晏子使楚晏子短楚人爲小門於大門\n之側而延晏子晏子不入曰使至狗國\n者從狗門入今臣使楚不當從此門儐\n者更從大門入見楚王王曰齊無人耶\n晏子對曰齊之臨淄三百閭張𬒮成帷\n揮汗成雨比肩繼踵而在何為無人王\n曰然則何為使子晏子對曰齊命使各\n有所主其賢者使賢主不肖者使不肖\n主嬰最不肖故冝使楚耳\n秦楚轂兵秦王使人使楚楚王使人戯\n之曰子來亦卜之乎對曰然卜之謂何\n對曰吉楚人曰噫甚矣子之國無良龜\n也王方殺子以釁鍾其吉如何使者曰\n秦楚轂兵吾王使我先窺我死而不還\n則吾王知警戒整齊兵以備楚是吾所\n謂吉也且使死者而無知也又何釁於\n鍾死者而有知也吾豈錯秦相楚哉我\n将使楚之鍾鼔無聲鍾鼔無聲則将無\n以整齊其士卒而理君軍夫殺人之使\n絶人之謀非古之通議也子大夫試熟\n計之使者以報楚王楚王赦之此之謂\n造命\n楚使使聘於齊齊王饗之梧宫使者曰\n大哉梧乎王曰江海之魚吞舟大國之\n樹必巨使何怪焉使者曰昔燕攻齊遵\n雒路渡濟橋焚雍門擊齊左而虗其右\n王歜絶頸而死於杜山公孫差格死於\n龍門飲馬乎淄澠定獲乎琅邪王與太\n后奔于莒逃於城陽之山當此之時則\n梧之大何如乎王曰陳先生對之陳子\n曰臣不如刁勃王曰刁先生應之刁勃\n曰使者問梧之年耶昔者荆平王為無\n道加諸申氏殺子胥父與其兄子胥被髮\n乞食於吴闔廬以為将相三年将吴兵\n復讎乎楚戰勝乎栢舉級頭百萬囊瓦\n奔鄭王保於隨引師入郢軍雲行乎郢\n之都子胥親射宫門掘平王冡笞其墳\n數以其罪曰吾先人無罪而子殺之士\n卒人加百焉然後止當若此時梧可以\n為其柎矣\n蔡使師强王堅使於楚楚王聞之曰人\n名多章章者獨為師強王堅乎趣見之\n無以次視其人状疑其名而醜其聲又\n惡其形楚王大怒曰今蔡無人乎國可\n伐也有人不遣乎國可伐也端以此人\n誡寡人乎國可伐也故發二使見三謀\n伐者蔡也\n趙簡子将襲衛使史黯徃視之期以一\n月六日而後反簡子曰何其乆也黯曰\n謀利而得害由不察也今蘧伯玉為相\n史鰌佐焉孔子為客子貢使令於君前\n甚聼易曰渙其群元吉渙者賢也群者\n象也元者吉之始也渙其群元吉者其\n佐多賢矣簡子按兵而不動耳\n魏文侯使舍人母擇獻鵠於齊侯母擇\n行道失之徒獻空籠見齊侯曰寡君使\n臣母擇獻鵠道飢渴臣出而飲食之而\n鵠飛冲天遂不復反念思非無錢以買\n鵠也惡有為其君使輕易其弊者乎念\n思非不能㧞劒刎頭腐肉暴骨於中野\n也為吾君貴鵠而賤士也念思非不敢\n走陳蔡之間也惡絶兩君之使故不敢\n愛身逃死來獻空籠唯主君斧質之誅\n齊侯大恱曰寡人今者得兹言三賢於\n"}
{"id": "KR3a0007_013", "series": "KR3a0007", "text": "　　權謀\n聖王之舉事必先諦之於謀慮而後考\n之於蓍龜白屋之士皆關其謀蒭蕘之\n役咸盡其心故萬舉而無遺籌失䇿傳\n曰衆人之智可以測天兼聽獨斷惟在\n一人此大謀之術也謀有二端上謀知\n命其次知事知命者預見存亡禍福之\n原早知盛衰廢興之始防事之未萌避\n難於無形若此人者居亂世則不害於\n其身在乎太平之世則必得天下之權\n彼知事者亦尚矣見事而知得失成敗\n之分而究其所終極故無敗業廢功孔\n子曰可與適道未可與權也夫非知命\n知事者孰能行權謀之術夫權謀有正\n有邪君子之權謀正小人之權謀邪夫\n正者其權謀公故其為百姓盡心也誠\n彼邪者好私尚利故其為百姓也詐夫\n詐則亂誠則平是故堯之九臣誠而興\n於朝其四臣詐而誅於野誠者隆至後\n世詐者當身而滅知命知事而能於權\n謀者必察誠詐之原而以處身焉則是\n亦權謀之術也夫知者舉事也滿則慮\n溢平則慮險安則慮危曲則慮直由重\n其豫惟恐不及是以百舉而不䧟也\n楊子曰事之可以之貧可以之冨者其\n傷行者也事之可以之生可以之死者\n其傷勇者也僕子曰楊子智而不知命\n故其知多疑語曰知命者不惑晏嬰是\n也\n趙簡子曰晉有澤鳴犢犨魯有孔丘吾\n殺此三人則天下可圖也於是乃召澤\n鳴犢犨任之以政而殺之使人聘孔子\n於魯孔子至河臨水而觀曰羙哉水洋\n洋乎丘之不濟於此命也夫子路趨進\n曰敢問奚謂也孔子曰夫澤鳴犢犨晉\n國之賢大夫也趙簡子之未得志也與\n之同聞見及其得志也殺之而後從政\n故丘聞之刳胎焚夭則麒麟不至乾澤\n而漁蛟龍不遊覆巢毁卵則鳳凰不翔\n丘聞之君子重傷其類者也\n孔子與齊景公坐左右白曰周使來言\n周廟燔齊景公出問曰何廟也孔子曰\n是釐王廟也景公曰何以知之孔子曰\n詩云皇皇上帝其命不忒天之與人必\n報有徳禍亦如之夫釐王變文武之制\n而作玄黄宫室輿馬奢侈不可振也故\n天殃其廟是以知之景公曰天何不殃\n其身而殃其廟乎子曰天以文王之故\n也若殃其身文王之祀無乃絶乎故殃\n其廟以章其過也左右入報曰周釐王\n廟也景公大驚起再拜曰善哉聖人之\n智豈不大乎\n齊桓公與管仲謀伐莒謀未發而聞於\n國桓公怪之以問管仲管仲曰國必有\n聖人也桓公歎曰歖日之役者有執柘\n杵而上視者意其是邪乃令復役無得\n相代少焉東郭垂至管仲曰此必是也\n乃令儐者延而進之分級而立管仲曰\n子言伐莒者也對曰然管仲曰我不言\n伐莒子何故言伐莒對曰臣聞君子善\n謀小人善意臣竊意之也管仲曰我不\n言伐莒子何以意之對曰臣聞君子有\n三色優然喜樂者鍾鼔之色愀然清靜\n者縗絰之色勃然充滿者此兵革之色\n也日者臣望君之在臺上也勃然充滿\n此兵革之色君吁而不吟所言者莒也\n君舉臂而指所當者莒也臣竊慮小諸\n侯之未服者其惟莒乎臣故言之君子\n曰凡耳之聞以聲也今不聞其聲而以\n其容與臂是東郭垂不以耳聽而聞也\n桓公管仲雖善謀不能隱聖人之聽於\n無聲視於無形東郭垂有之矣故桓公\n乃尊禄而禮之\n晉太史屠餘見晉國之亂見晉平公之\n驕而無徳義也以其國法歸周周威公\n見而問焉曰天下之國其孰先亡對曰\n晉先亡威公問其說對曰臣不敢直言\n示晉公以天妖日月星辰之行多不當\n曰是何能然示以人事多不義百姓多\n怨曰是何傷示以鄰國不服賢良不興\n曰是何害是不知所以存所以亡故臣\n曰晉先亡居三年晉果亡威公又見屠\n餘而問焉曰孰次之對曰中山次之威\n公問其故對曰天生民令有辨有辨人\n之義也所以異於禽獸麋鹿也君臣上\n下所以立也中山之俗以晝為夜以夜\n繼日男女切踦固無休息淫昏康樂歌\n謳好悲其主弗知惡此亡國之風也臣\n故曰中山次之居二年中山果亡威公\n又見屠餘而問曰孰次之屠餘不對威\n公固請屠餘曰君次之威公懼求國之\n長者得錡疇田邑而禮之又得史理趙\n巽以為諌臣去苛令三十九物以告屠\n餘屠餘曰其尚終君之身臣聞國之興\n也天遺之賢人與之極諌之士國之亡\n也天與之亂人與善䛕者威公薨九月\n不得葬周乃分而為二故有道者言不\n可不重也\n齊侯問於晏子曰當今之時諸侯孰危\n對曰莒其亡乎公曰奚故對曰地侵於\n齊貨竭於晉是以亡也\n智伯從韓魏之兵以攻趙圍晉陽之城\n而溉之城不没者三板絺疵謂智伯曰\n韓魏之君必反矣智伯曰何以知之對\n曰夫勝趙而三分其地今城未没者三\n板臼竈生鼃人馬相食城降有日矣而\n韓魏之君無喜志而有憂色是非反何\n也明日智伯謂韓魏之君曰疵言君之\n反也韓魏之君曰必勝趙而三分其地\n今城將勝矣夫二家雖愚不棄羙利而\n偝約爲難不可成之事其勢可見也是\n疵必爲趙說君且使君疑二主之心而\n解於攻趙也今君聽讒臣之言而離二\n主之交爲君惜之智伯出欲殺絺疵絺\n疵逃韓魏之君果反\n魯公索氏將祭而亡其牲孔子聞之曰\n公索氏比及三年必亡矣後一年而亡\n弟子問曰昔公索氏亡牲夫子曰比及\n三年必亡矣今期年而亡夫子何以知\n其將亡也孔子曰祭之為言索也索也\n者盡也乃孝子所以自盡於親也至祭\n而亡其牲則餘所亡者多矣吾以此知\n其將亡也\n蔡侯宋公鄭伯朝於晉蔡侯謂叔向曰\n子亦奚以語我對曰蔡言地計衆不若\n宋鄭其車馬衣裘侈於二國諸侯其有\n圖蔡者乎處期年荆伐蔡而殘之\n白圭之中山中山王欲留之固辭而去\n又之齊齊王亦欲留之又辭而去人問\n其辭白圭曰二國將亡矣所學者國有\n五盡故莫之必忠則言盡矣莫之必譽\n則名盡矣莫之必愛則親盡矣行者無\n糧居者無食則財盡矣不能用人又不\n能自用則功盡矣國有此五者毋幸必\n亡中山與齊皆當此若使中山之與齊\n也聞五盡而更之則必不亡也其患在\n不聞也雖聞又不信也然則人主之務\n在乎善聽而已矣\n下蔡威公閉門而哭三日三夜泣盡而\n繼以血旁鄰窺牆而問之曰子何故而\n哭悲若此乎對曰吾國且亡曰何以知\n也應之曰吾聞病之將死也不可為良\n醫國之將亡也不可為計謀吾數諌吾\n君吾君不用是以知國之將亡也於是\n窺牆者聞其言則舉宗而去之於楚居\n數年楚王果舉兵伐蔡窺牆者為司馬\n將兵而徃來虜甚衆問曰得無有昆弟\n故人乎見威公縳在虜中問曰若何以\n至於此應曰吾何以不至於此且吾聞\n之也言之者行之役也行之者言之主\n也汝能行我能言汝為主我為役吾亦\n何以不至於此哉窺牆者乃言之於楚\n王遂解其縛與俱之楚故曰能言者未\n必能行能行者未必能言\n管仲有疾桓公徃問之曰仲父若棄寡\n人竪刁可使從政乎對曰不可竪刁自\n刑以求入君其身之忍將何有於君公\n曰然則易牙可乎對曰易牙解其子以\n食君其子之忍將何有於君若用之必\n為諸侯笑及桓公殁竪刁易牙乃作難\n桓公死六十日蟲出於户而不收\n石乞侍坐於屈建屈建曰白公其為亂\n乎石乞曰是何言也白公至於室無營\n所下士者三人與己相若臣者五人所\n與同衣食者千人白公之行若此何故\n為亂屈建曰此建之所謂亂也以君子\n行則可於國家行過禮則國家疑之且\n苟不難下其臣必不難高其君矣建是\n以知夫子將為亂也處十月白公果為\n亂\n韓昭侯造作髙門屈宜咎曰昭侯不出\n此門曰何也曰不時吾所謂不時者非\n時日也人固有利不利昭侯甞利矣不\n作髙門徃年秦㧞冝陽明年大旱民飢\n不以此時恤民之急也而顧反益奢此\n所謂福不重至禍必重來者也髙門成\n昭侯卒竟不出此門\n田子顔自大術至乎平陵城下見人子\n問其父見人父問其子田子方曰其以\n平陵反乎吾聞行於内然後施於外子\n顔欲使其衆甚矣後果以平陵叛\n晉人已勝智氏歸而繕甲砥兵楚王恐\n召梁公弘曰晉人已勝智氏矣歸而繕\n甲兵其以我為事乎梁公曰不患害其\n在呉乎夫呉君恤民而同其勞使其民\n重上之令而人輕其死以從上使如虜\n之戰臣登山以望之見其用百姓之信\n必也勿己乎其備之若何不聽明年闔\n廬襲郢\n楚莊王欲伐陳使人視之使者曰陳不\n可伐也莊王曰何故對曰其城郭髙溝\n壑深蓄積多其國寧也王曰陳可伐也\n夫陳小國也而蓄積多蓄積多則賦歛\n重賦歛重則民怨上矣城郭髙溝壑深\n則民力罷矣興兵伐之遂取陳\n石益謂孫伯曰呉將亡矣吾子亦知之\n乎孫伯曰晚矣子之知之也吾何爲不\n知石益曰然則子何不以諌孫伯曰昔\n桀罪諌者紂焚聖人剖王子比干之心\n袁氏之婦絡而失其紀其妾告之怒棄\n之夫亡者豈斯人知其過哉\n孝宣皇帝之時霍氏奢靡茂陵徐先生\n曰霍氏必亡夫在人之右而奢亡之道\n也孔子曰奢則不遜夫不遜者必侮上\n侮上者逆之道也在人之右人必害之\n今霍氏秉權天下之人疾害之者多矣\n夫天下害之而又以逆道行之不亡何\n待乃上書言霍氏奢靡陛下即愛之冝\n以時抑制無使至於亡書三上輒報聞\n其後霍氏果滅董忠等以其功封人有\n為徐先生上書者曰臣聞客有過主人\n者見竈直堗傍有積薪客謂主人曰曲\n其堗逺其積薪不者將有火患主人黙\n然不應居無幾何家果失火郷聚里中\n人哀而救之火幸息於是殺牛置酒燔\n髮灼爛者在上行餘各用功次坐而反\n不録言曲堗者向使主人聽客之言不\n費牛酒終無火患今茂陵徐福數上書\n言霍氏且有變冝防絶之向使福說得\n行則無裂地出爵之費而國安平自如\n今徃事既已而福獨不得與其功惟陛\n下察客徙薪曲堗之策而使居燔髮灼\n爛之右書奏上使人賜徐福帛十匹拜\n為郎\n齊桓公將伐山戎孤竹使人請助於魯\n魯君進群臣而謀皆曰師行數十里入\n蠻夷之地必不反矣於是魯許助之而\n不行齊已伐山戎孤竹而欲移兵於魯\n管仲曰不可諸侯未親今又伐逺而還\n誅近鄰鄰國不親非覇王之道君之所\n得山戎之寳器者中國之所鮮也不可\n以不進周公之廟乎桓公乃分山戎之\n寳獻之周公之廟明年起兵伐莒魯下\n令丁男悉發五尺童子皆至孔子曰聖\n人轉禍為福報怨以徳此之謂也\n中行文子出亡至邊從者曰為此嗇夫\n者君人也胡不休焉且待後車者文子\n曰異日吾好音此子遺吾琴吾好佩又\n遺吾玉是不非吾過者也自容於我者\n也吾恐其以我求容也遂不入後車入\n門文子問嗇夫之所在執而殺之仲尼\n聞之曰中行文子背道失義以亡其國\n然後得之猶活其身道不可遺也若此\n衛靈公䄡𬒳以與婦人游子貢見公公\n曰衛其亡乎對曰昔者夏桀殷紂不任\n其過故亡成湯文武知任其過故興衛\n奚其亡也\n智伯請地於魏宣子宣子不與任増曰\n何為不與宣子曰彼無故而請地吾是\n以不與任増曰彼無故而請地者無故\n而與之是重欲無厭也彼喜必又請地\n於諸侯諸侯不與必怒而伐之宣子曰\n善遂與地智伯喜又請地於趙趙不與\n智伯怒圍晉陽韓魏合趙而反智氏智\n氏遂滅\n楚莊王與晉戰勝之懼諸侯之畏己也\n乃築為五仞之臺臺成而觴諸侯諸侯\n請約莊王曰我薄徳之人也諸侯請為\n觴乃仰而曰將將之臺窅窅其謀我言\n而不當諸侯伐之於是逺者來朝近者\n入賔\n呉王夫差破越又將伐陳楚大夫皆懼\n曰昔闔廬能用其衆故破我於栢舉今\n聞夫差又甚焉子西曰二三子恤不相\n睦也無患呉矣昔闔廬食不貳味處不\n重席擇不取費在國天有災親戚乏困\n而供之在軍食熟者半而後食其所甞\n者卒乗必與焉是以民不罷勞死知不\n曠今夫差次有臺榭陂池焉宿有妃嬙\n嬪御焉一日之行所欲必成玩好必從\n珎異是聚夫差先自敗己焉能敗我\n越破呉請師於楚以伐晉楚王與大夫\n皆懼將許之左史倚相曰此恐吾攻已\n故示我不病請為長轂千乗卒三萬與\n分呉地也莊王聽之遂取東國\n陽虎為難於魯走之齊請師攻魯齊侯\n許之鮑文子曰不可也陽虎欲齊師破\n齊師破大臣必多死於是欲奮其詐謀\n夫虎有寵於季氏而將殺季孫以不利\n魯國而容其求焉今君冨於季氏而大\n於魯國兹陽虎所欲傾覆也魯免其疾\n而君又收之母乃害乎齊君乃執之免\n而奔晉\n湯欲伐桀伊尹曰請阻乏貢職以觀其\n動桀怒起九夷之師以伐之伊尹曰未\n可彼尚猶能起九夷之師是罪在我也\n湯乃謝罪請服復入貢職明年又不供\n貢職桀怒起九夷之師九夷之師不起\n伊尹曰可矣湯乃興師伐而殘之遷桀\n南巢氏焉\n武王伐紂過隧斬岸過水折舟過谷發\n梁過山焚萊示民無返志也至於有戎\n之隧大風折斾散冝生諌曰此其妖歟\n武王曰非也天落兵也風霽而乗以大\n雨水平地而嗇散冝生又諌曰此其妖\n歟武王曰非也天灑兵也卜而龜􁋛散\n冝生又諌曰此其妖歟武王曰不利以\n禱祠利以撃衆是􁋛之已故武王順天\n地犯三妖而禽紂於牧野其所獨見者\n精也\n晉文公與荆人戰於城濮君問於咎犯\n咎犯對曰服義之君不足於信服戰之\n君不足於詐詐之而已矣君問於雍季\n雍季對曰焚林而田得獸雖多而明年\n無復也乾澤而漁得魚雖多而明年無\n復也詐猶可以偷利而後無報遂與荆\n軍戰大敗之及賞先雍季而後咎犯侍\n者曰城濮之戰咎犯之謀也君曰雍季\n之言百世之謀也咎犯之言一時之權\n也寡人既行之矣\n城濮之戰文公謂咎犯曰吾卜戰而龜\n􁋛我迎嵗彼背嵗彗星見彼操其柄我\n操其標吾又夢與荆王搏彼在上我在\n下吾欲無戰子以為何如咎犯對曰卜\n戰龜􁋛是荆人也我迎嵗彼背嵗彼去\n我從之也彗星見彼操其柄我操其標\n以掃則彼利以撃則我利君夢與荆王\n搏彼在上君在下則君見天而荆王伏\n其罪也且吾以宋衛為主齊秦輔我我\n合天道獨以人事固將勝之矣文公従\n之荆人大敗\n越饑句踐懼四水進諌曰夫饑越之福\n也而呉之禍也夫呉國甚冨而財有餘\n其君好名而不思後患若我卑辭重幣\n以請糴於呉呉必與我與我則呉可取\n也越王從之呉將與之子胥諌曰不可\n夫呉越接地鄰境道易通仇讎敵戰之\n國也非呉有越越必有呉矣夫齊晉不\n能越三江五湖以亡呉越不如因而攻\n之是吾先王闔廬之所以覇也且夫饑\n何哉亦猶淵也敗伐之事誰國無有君\n若不攻而輸之糴則利去而凶至財匱\n而民怨悔無及也呉王曰吾聞義兵不\n服仁人不以餓飢而攻之雖得十越吾\n不爲也遂與糴三年呉亦饑請糴於越\n越王不與而攻之遂破呉\n趙簡子使成何渉他與衛靈公盟於鄟\n澤靈公未喋盟成何渉他捘靈公之手\n而撙之靈公怒欲反趙王孫商曰君欲\n反趙不如與百姓同惡之公曰若何對\n曰請命臣令於國曰有姑姊妹女者家\n一人質於趙百姓必怨君因反之矣君\n曰善乃令之三日遂徴之五日而令畢\n國人巷哭君乃召國大夫而謀曰趙為\n無道反之可乎大夫皆曰可乃出西門\n閉東門趙氏聞之縳渉他而斬之以謝\n於衛成何走燕子貢曰王孫商可謂善\n謀矣憎人而能害之有患而能處之欲\n用民而能附之一舉而三物俱至可謂\n善謀矣\n楚成王賛諸屬諸侯使魯君為僕魯君\n致大夫而謀曰我雖小亦周之建國也\n今成王以我為僕可乎大夫皆曰不可\n公儀休曰不可不聽楚王身死國亡君\n之臣乃君之有也為民君也魯君遂為\n僕\n齊景公以其子妻闔廬送諸郊泣曰余\n死不汝見矣髙夢子曰齊負海而縣山\n縱不能全收天下誰干我君愛則勿行\n公曰余有齊國之固不能以令諸侯又\n不能聽是生亂也寡人聞之不能令則\n莫若從且夫呉若蜂蠆然不棄毒於人\n則不静余恐棄毒於我也遂遣之\n齊欲妻鄭太子忽太子忽辭人問其故\n太子曰人各有偶齊大非吾偶也詩云\n自求多福在我而已矣後戎伐齊齊請\n師于鄭鄭太子忽率師而救齊大敗戎\n師齊又欲妻之太子固辭人問其故對\n曰無事於齊吾猶不敢今以君命救齊\n之急受室以歸人其以我為師婚乎終\n辭之\n孔子問漆雕馬人曰子事臧文仲武仲\n孺子容三大夫者孰為賢漆雕馬人對\n曰臧氏家有龜焉名曰蔡文仲立三年\n為一兆焉武仲立三年為二兆焉孺子\n容立三年為三兆焉馬人見之矣若夫\n三大夫之賢不賢馬人不識也孔子曰\n君子哉漆雕氏之子其言人之羙也隱\n而顯其言人之過也微而著故智不能\n及明不能見得無數卜乎\n安陵纏以顔色羙壯得幸於楚共王江\n乙徃見安陵纏曰子之先人豈有矢石\n之功於王乎曰無有江乙曰子之身豈\n亦有乎曰無有江乙曰子之貴何以至\n於此乎曰僕不知所以江乙曰吾聞之\n以財事人者財盡而交踈以色事人者\n華落而愛衰今子之華有時而落子何\n以長幸無解於王乎安陵纏曰臣年少\n愚陋願委智於先生江乙曰獨從爲殉\n可耳安陵纏曰敬聞命矣江乙去居朞\n年逢安陵纏謂曰前日所諭子者通之\n於王乎曰未可也居朞年江乙復見安\n陵纏曰子豈諭王乎安陵纏曰臣未得\n王之間也江乙曰子出與王同車入與\n王同坐居三年言未得王之間子以吾\n之說未可耳不恱而去其年共王獵江\n渚之野野火之起若雲蜺虎狼之嘷若\n雷霆有狂兕從南方來正觸王左驂王\n舉旌旄而使善射者射之一發兕死車\n下王大喜拊手而笑顧謂安陵纏曰吾\n萬嵗之後子將誰與斯樂乎安陵纏乃\n逡廵而却泣下沾衿抱王曰萬嵗之後\n臣將從為殉安知樂此者誰於是共王\n乃封安陵纏於車下三百户故曰江乙\n善謀安陵纏知時\n太子商臣怨令尹子上也楚攻陳晉救\n之夾泜水而軍陽處父知商臣之怨子\n上也因謂子上曰少却吾渉而從子子\n上却因令晉軍曰楚遁矣使人告商臣\n曰子上受晉賂而去之商臣訴之成王\n成王遂殺之\n智伯欲襲衛故遺之乗馬先之一璧衛\n君大恱酌酒諸大夫皆喜南文子獨不\n喜有憂色衛君曰大國禮寡人寡人故\n酌諸大夫酒諸大夫皆喜而子獨不喜\n有憂色者何也南文子曰無方之禮無\n功之賞禍之先也我未有徃彼有以來\n是以憂也於是衛君乃修梁津而擬邊\n城智伯聞衛兵在境上乃還\n智伯欲襲衛乃佯亡其太子顔使奔衛\n南文子曰太子顔之為其君子也甚愛\n非有大罪也而亡之必有故然人亡而\n不受不祥使吏逆之曰車過五乗慎勿\n内也智伯聞之乃止\n叔向之殺萇弘也數見萇弘於周因佯\n遺書曰萇弘謂叔向曰子起晉國之兵\n以攻周吾廢劉氏而立單氏劉氏請之\n君曰此萇弘也乃殺之\n楚公子午使於秦秦囚之其弟獻三百\n金於叔向叔向謂平公曰何不城壷丘\n秦楚患壷丘之城若秦恐而歸公子午\n以止吾城也君乃止難亦未構楚必徳\n君平公曰善乃城之秦恐遂歸公子午\n使之晉晉人輟城楚獻晉賦三百車\n趙簡子使人以明白之乗六先以一璧\n為遺於衛衛叔文子曰見不意可以生\n故此小之所以事大也今我未以徃而\n簡子先以來必有故於是斬林除圍聚\n歛蓄積而後遣使者簡子曰吾舉也為\n不可知也今既已知之矣乃輟圍衛也\n鄭桓公將欲襲鄶先問鄶之辨智果敢\n之士書其名姓擇鄶之良臣而與之爲\n官爵之名而書之因爲設壇於門外而\n埋之釁之以猳若盟狀鄶君以爲内難\n也盡殺其良臣桓公因襲之遂取鄶\n鄭桓公東㑹封於鄭暮舍於宋東之逆\n旅逆旅之叟從外來曰客將焉之曰㑹\n封於鄭逆旅之叟曰吾聞之時難得而\n易失也今客之寢安殆非封也鄭桓公\n聞之援轡自駕其僕接淅而載之行十\n日夜而至釐何與之爭封故以鄭桓公\n之賢微逆旅之叟幾不㑹封也\n晉文公伐衛入郭坐士令食曰今日必\n傅大垣公子慮俛而笑之文公曰奚笑\n對曰臣之妻歸臣送之反見桑者而助\n之顧臣之妻則亦有送之者矣文公懼\n還師而歸至國而貉人攻其地\n"}
{"id": "KR3a0007_014", "series": "KR3a0007", "text": "　　至公\n書曰不偏不黨王道蕩蕩言至公也古\n有行大公者帝堯是也貴為天子富有\n天下得舜而傳之不私於其子孫也去\n天下若遺躧於天下猶然况其細於天\n下乎非帝堯孰能行之孔子曰巍巍乎\n惟天為大惟堯則之易曰無首吉此盖\n人君之公也夫以公與天下其徳大矣\n推之於此刑之於彼萬姓之所載後世\n之所則也彼人臣之公治官事則不營\n私家在公門則不言貨利當公法則不\n阿親戚奉公舉賢則不避仇讎忠於事\n君仁於利下推之以恕道行之以不黨\n伊吕是也故顯名存於今是之謂公詩\n云周道如砥其直如矢君子所履小人\n所視此之謂也夫公生明偏生暗端慤\n生逹詐偽生塞誠信生神夸誕生惑此\n六者君子之所慎也而禹桀之所以分\n也詩云疾威上帝其命多僻言不公也\n吴王壽夢有四子長曰謁次曰餘祭次\n曰夷昧次曰季札號曰延陵季子㝡賢\n三兄皆知之於是王壽夢薨謁以位讓\n季子季子終不肯當謁乃為約曰季子\n賢使國及季子則吳可以興乃兄弟相\n繼飲食必祝曰使吾早死令國及季子\n謁死餘祭立餘祭死夷昧立夷昧死次\n及季子季子時使行不在庶兄僚曰我\n亦兄也乃自立為吴王季子使還復事\n如故謁子光曰以吾父之意則國當歸\n季子以繼嗣之法則我適也當代之君\n僚何為也於是乃使專諸刺僚殺之以\n位讓季子季子曰爾殺吾君吾受爾國\n則吾與爾為共簒也爾殺吾兄吾又殺\n汝則是昆弟父子相殺無已時也卒去\n之延陵終身不入吳君子以其不殺為\n仁以其不取國為義夫不以國私身捐\n千乗而不恨棄尊位而無忿可以庶㡬\n矣\n諸侯之義死社稷大王委國而去何也\n夫聖人不欲强暴侵陵百姓故使諸侯\n死國守其民大王有至仁之恩不忍戰\n百姓故事勲育戎氏以犬馬珎幣而伐\n不止問其所欲者土地也於是屬其羣\n臣耆老而告之曰土地者所以養人也\n不以所以養而害其養也吾將去之遂\n居岐山之下邠人負幼扶老從之如歸\n父母三遷而民五倍其初者皆興仁義\n趣上之事君子守國安民非特闘兵罷\n殺士衆而已不私其身惟民足用保民\n盖所以去國之義也是謂至公耳\n辛櫟見魯穆公曰周公不如太公之賢\n也穆公曰子何以言之辛櫟對曰周公\n擇地而封曲阜太公擇地而封營丘爵\n土等其地不若營丘之美人民不如營\n丘之衆不徒若是營丘又有天固穆公\n心慙不能應也辛櫟趨而出南宫邊子\n入穆公具以辛櫟之言語南宫邊子南\n宫邊子曰昔周成王之卜居成周也其\n命龜曰予一人兼有天下辟就百姓敢\n無中土乎使予有罪則四方伐之無難\n得也周公卜居曲阜其命龜曰作邑乎\n山之陽賢則茂昌不賢則速亡季孫行\n父之戒其子也曰吾欲室之俠於兩社\n之間也使吾後世有不能事上者使其\n替之益速如是則曰賢則茂昌不賢則\n速亡安在擇地而封哉或示有天固也\n辛櫟之言小人也子無復道也\n秦始皇帝既吞天下乃召羣臣而議曰\n古者五帝禪賢三王世繼孰是將為之\n博士七十人未對鮑白令之對曰天下\n官則讓賢是也天下家則世繼是也故\n五帝以天下為官三王以天下為家秦\n始皇帝仰天而歎曰吾徳出于五帝吾\n將官天下誰可使代我後者鮑白令之\n對曰陛下行桀紂之道欲為五帝之禪\n非陛下所能行也秦始皇帝大怒曰令\n之前若何以言我行桀紂之道也趣說\n之不解則死令之對曰臣請說之陛下\n築臺干雲宫殿五里建千石之鍾萬石\n之簴婦女連百倡優累千興作驪山宫\n室至雍相繼不絶所以自奉者殫天下\n竭民力偏駮自私不能以及人陛下所\n謂自營僅存之主也何暇比徳五帝欲\n官天下哉始皇闇然無以應之面有慙\n色久之曰令之之言乃令衆醜我遂罷\n謀無禪意也\n齊景公嘗賞賜及後宮文繡被臺榭菽\n栗食鳬鴈出而見殣謂晏子曰此何為\n死晏子對曰此餧而死公曰嘻寡人之\n無德也何甚矣晏子對曰君之德著而\n彰何為無德也景公曰何謂也對曰君\n之德及後宫與臺榭君之玩物衣以文\n繡君之鳬鴈食以菽粟君之營内自樂\n延及後宮之族何為其無德也顧臣願\n有請於君由君之意自樂之心推而與\n百姓同之則何殣之有君不推此而苟\n營内好私使財貨偏有所聚菽粟幣帛\n腐於囷府惠不遍加扵百姓公心不周\n乎國則桀紂之所以亡也夫士民之所\n以叛由偏之也君如察臣嬰之言推君\n之盛徳公布之於天下則湯武可為也\n一殣何足恤哉\n楚共王出獵而遺其弓左右請求之共\n王曰止楚人遺弓楚人得之又何求焉\n仲尼聞之曰惜乎其不大亦曰人遺弓\n人得之而已何必楚也仲尼所謂大公\n也\n萬章問曰孔子於衛主雍睢於齊主寺\n人脊環有諸孟子曰否不然好事者為\n之也於衛主顔讎由彌子之妻與子路\n之妻兄弟也彌子謂子路曰孔子主我\n衛卿可得也子路以告孔子曰有命孔\n子進之以禮退之以義得之不得曰有\n命而主雍睢與寺人脊環是無命也孔\n子不說於魯衛將適宋遭桓司馬將要\n而殺之微服過宋是孔子嘗阨主司城\n貞子為陳侯周臣吾聞之觀近臣以其\n所為之主觀逺臣以其所主如孔子主\n雍睢與寺人脊環何以為孔子乎\n夫子行說七十諸侯無定䖏意欲使天\n下之民各得其所而道不行退而脩春\n秋采毫毛之善貶纎介之惡人事浹王\n道備精和聖制上通扵天而麟至此天\n之知夫子也扵是喟然而歎曰天以至\n明為不可蔽乎日何為而食地以至安\n為不可危乎地何為而動天地而尚有\n動蔽是故賢聖說於世而不得行其道\n故災異並作也夫子曰不怨天不尤人\n下學而上逹知我者其天乎\n孔子生於亂世莫之能容也故言行於\n君澤加於民然後仕言不行於君澤不\n加於民則䖏孔子懷天覆之心挾仁聖\n之德憫時俗之汙泥傷紀綱之廢壞服\n重歴逺周流應聘乃俟幸施道以子百\n姓而當世諸侯莫能任用是以德積而\n不肆大道屈而不伸海内不蒙其化羣\n生不被其恩故喟然歎曰而有用我者\n則吾其為東周乎故孔子行說非欲私\n身運德於一城將欲舒之於天下而建\n之於羣生者耳\n秦晋戰交敵秦使人謂晋將軍曰三軍\n之士皆未息明日請復戰臾駢曰使者\n目動而言肆懼我將遁矣迫之河必敗\n之趙盾曰死傷未收而棄之不惠也不\n待期而廹人於險無勇也請待秦人夜\n遁\n子胥將之吳辭其友申包胥曰後三年\n楚不亡吾不見子矣申包胥曰子其勉\n之吾未可以助子助子是伐宗廟也止\n子是無以為友雖然子亡之我存之於\n是乎觀楚一存一亡也後三年吳師伐\n楚昭王出走申包胥不受命西見秦伯\n曰吳無道兵强人衆將征天下始於楚\n寡君出走居雲夢使下臣告急哀公曰\n諾固將圖之申包胥不罷朝立於秦廷\n晝夜哭七日七夜不絶聲哀公曰有臣\n如此可不救乎興師救楚吳人聞之引\n兵而還昭王反復欲封申包胥申包胥\n辭曰救亡非為名也功成受賜是賣勇\n也辭不受遂退隱終身不見詩云凡民\n有喪匍匐救之\n楚令尹虞丘子復於莊王曰臣聞奉公\n行法可以得榮能淺行薄無望上位不\n名仁智無求顯榮才之所不著無當其\n䖏臣為令尹十年矣國不加治獄訟不\n息䖏士不升淫禍不討乆踐髙位妨羣\n賢路尸禄素飡貪欲無猒臣之罪當稽\n於理臣竊選國俊下里之士曰孫叔敖\n秀羸多能其性無欲君舉而授之政則\n國可使治而士民可使附莊王曰子輔\n寡人寡人得以長於中國令行於絶域\n遂覇諸侯非子如何虞丘子曰久固禄\n位者貪也不進賢逹能者誣也不譲以\n位者不亷也不能三者不忠也為人臣\n不忠君王又何以為忠臣願固辭莊王\n從之賜虞子采地三百號曰國老以孫\n叔敖為令尹少焉虞丘子家干法孫叔\n敖執而戮之虞丘子喜入見於王曰臣\n言孫叔敖果可使持國政奉國法而不\n黨施刑戮而不骫可謂公平莊王曰夫\n子之賜也已\n趙宣子言韓獻子於晋侯曰其為人不\n黨治衆不亂臨死不恐晋侯以為中軍\n尉河曲之役趙宣子之車千行韓獻子\n戮其僕人皆曰韓獻子必死矣其主朝\n昇之而暮戮其僕誰能待之役罷趙宣\n子觴大夫爵三行曰二三子可以賀我\n二三子曰不知所賀宣子曰我言韓厥\n於君言之而不當必受其刑今吾車失\n次而戮之僕可謂不黨矣是吾言當也\n二三子再拜稽首曰不惟晋國適享之\n乃唐叔是頼之敢不再拜稽首乎\n晋文公問於咎犯曰誰可使為西河守\n者咎犯對曰虞子羔可也公曰非汝之\n讎也對曰君問可為守者非問臣之讎\n也羔見咎犯而謝之曰幸赦臣之過薦\n之於君得為西河守咎犯曰薦子者公\n也怨子者私也吾不以私事害公義子\n其去矣顧吾射子也\n楚文王伐鄧使王子革王子靈共捃菜\n二子出採見老丈人載畚乞焉不與搏\n而奪之王聞之令皆拘二子將殺之大\n夫辭曰取畚信有罪然殺之非其罪也\n君若何殺之言卒丈人造軍而言曰鄧\n為無道故伐之今君公之子之搏而奪\n吾畚無道甚於鄧呼天而號君聞之群\n臣恐君見之曰討有罪而横奪非所以\n禁暴也恃力虐老非所以教㓜也愛子\n棄法非所以保國也私二子滅三行非\n所以從政也丈人舍之矣謝之軍門之\n外耳\n椘令尹子文之族有干法者廷理拘之\n聞其令尹之族也而釋之子文召廷理\n而責之曰凡立廷理者将以司犯王令\n而察觸國法也夫直士持法柔而不撓\n剛而不折今棄法而背令而釋犯法者\n是為理不端懷心不公也豈吾營私之\n意也何廷理之駮於法也吾在上位以\n率士民士民或怨而吾不能免之於法\n今吾族犯法甚明而使廷理因縁吾心\n而釋之是吾不公之心明著於國也執\n一國之柄而以私聞與吾生不以義不\n若吾死也遂致其族人於廷理曰不是\n刑也吾將死廷理懼遂刑其族人成王\n聞之不及履而至于子文之室曰寡人\n幼少置理失其人以違夫子之意於是\n黜廷理而尊子文使及内政國人聞之\n曰若令尹之公也吾黨何憂乎乃相與\n作歌曰子文之族犯國法程廷理釋之\n子文不聽恤顧怨萌方正公平\n楚莊王有茅門者法曰羣臣大夫諸公\n子入朝馬蹄蹂霤者斬其輈而戮其御\n太子入朝馬蹄蹂霤廷理斬其輈而戮\n其御太子大怒入為王泣曰為我誅廷\n理王曰法者所以敬宗廟尊社稷故能\n立法從令尊敬社稷者社稷之臣也安\n可以加誅夫犯法廢令不尊敬社稷是\n臣棄君下陵上也臣棄君則主失威下\n陵上則上位危社稷不守吾何以遺子\n太子乃還走避舍再拜請死\n楚莊王之時太子車立於茅門之内少\n師慶逐之太子怒入謁王曰少師慶逐\n臣之車王曰舍之老君在前而不踰少\n君在後而不豫是國之寳臣也\n吳王闔廬為伍子胥興師復讎於楚子\n胥諫曰諸侯不為匹夫興師且事君猶\n事父也虧君之義復父之讎臣不為也\n於是止其後因事而後復其父讎也如\n子胥可謂不以公事趨私矣\n孔子為魯司宼聽獄必師斷敦敦然皆\n立然後君子進曰某子以為何若某子\n以為云云又曰某子以為何若某子曰\n云云辯矣然後君子幾當從某子云云\n乎以君子之知豈必待某子之云云然\n後知所以㫁獄㢤君子之敬讓也文辭\n有可與人共之者君子不獨有也\n子羔為衛政刖人之足衛之君臣亂子\n羔走郭門郭門閉刖者守門曰於彼有\n缺子羔曰君子不踰曰於彼有竇子羔\n曰君子不隧曰於此有室子羔入追者\n罷子羔將去謂刖者曰吾不能虧損主\n之法令而親刖子之足吾在難中此乃\n子之報怨時也何故逃我刖者曰㫁足\n固我罪也無可奈何君之治臣也傾側\n法令先後臣以法欲臣之免於法也臣\n知之獄决罪定臨當論刑君愀然不樂\n見於顔色臣又知之君豈私臣㦲天生\n仁人之心其固然也此臣之所以脱君\n也孔子聞之曰善為吏者樹德不善為\n吏者樹怨公行之也其子羔之謂歟\n"}
{"id": "KR3a0007_015", "series": "KR3a0007", "text": "　　指武\n司馬法曰國雖大好戰必亡天下雖安\n忘戰必危易曰君子以除戎器戒不虞\n夫兵不可玩玩則無威兵不可廢廢則\n召冦昔吳王夫差好戰而亡徐偃王無\n武亦滅故明王之制國也上不玩兵下\n不廢武易曰存不忘亡是以身安而國\n家可保也\n秦昭王中朝而歎曰夫楚劒利倡優拙\n夫劒利則士多慓悍倡優拙則思慮逺\n也吾恐楚之謀秦也此謂當吉念凶而\n存不忘亡也卒以成覇焉\n王孫厲謂楚文王曰徐偃王好行仁義\n之道漢東諸侯三十二國盡服矣王若\n不伐楚必事徐王曰若信有道不可伐\n也對曰大之伐小强之伐弱猶大魚之\n吞小魚也若虎之食豚也惡有其不得\n理文王遂興師伐徐殘之徐偃王將死\n曰吾頼於文徳而不明武備好行仁義\n之道而不知詐人之心以至於此夫古\n之王者其有備乎\n吳起為苑守行縣適息問屈宜臼曰王\n不知起不肖以為苑守先生將何以教\n之屈公不對居一年王以為令尹行縣\n適息問屈宜臼曰起問先生先生不教\n今王不知起不肖以為令尹先生試觀\n起為之也屈公曰子將奈何吳起曰將\n均楚國之爵而平其禄損其有餘而繼\n其不足厲甲兵以時爭於天下屈公曰\n吾聞昔善治國家者不變故不易常今\n子將均楚國之爵而平其禄損其有餘\n而繼其不足是變其故而易其常也且\n吾聞兵者凶器也爭者逆徳也今子隂\n謀逆德好用凶器殆人所棄逆之至也\n淫泆之事也行者不利且子用魯兵不\n宜得志於齊而得志焉子用魏兵不宜\n得志於秦而得志焉吾聞之曰非禍人\n不能成禍吾固怪吾王之數逆天道至\n今無禍嘻且待夫子也吳起愓然曰尚\n可更乎屈公曰不可吳起曰起之為人\n謀屈公曰成刑之徒不可更巳子不如\n敦䖏而䔍行之楚國無貴于舉賢\n春秋記國家存亡以察來世雖有廣土\n衆民堅甲利兵威猛之將士卒不親附\n不可以戰勝取功晋侯獲於韓楚子玉\n得臣敗於城濮蔡不待敵而衆潰故語\n曰文王不能使不附之民先軫不能戰\n不教之卒造父王良不能以弊車不作\n之馬趨疾而致逺羿逢䝉不能以枉矢\n弱弓射逺中微故强弱成敗之要在乎\n附士卒教習之而已\n内治未得不可以正外本惠未襲不可\n以制末是以春秋先京師而後諸夏先\n諸華而後夷狄及周惠王以遭亂世繼\n先王之體而强楚稱王諸侯背叛欲申\n先王之命一統天下不先廣養京師以\n及諸夏諸夏以及夷狄内治未得忿則\n不料力權得失興兵而征强楚師大敗\n撙辱不行大為天下笑幸逢齊桓公以\n得安尊故内治未得不可以正外本惠\n未襲不可以制末\n將師受命者將率入軍吏畢入皆北面\n再拜稽首受命天子南面而授之鉞東\n行西面而揖之示弗御也故受命而出\n忘其國即戎忘其家聞枹鼓之聲唯恐\n不勝忘其身故必死必死不如樂死樂\n死不如甘死甘死不如義死義死不如\n視死如歸此之謂也故一人必死十人\n弗能待也十人必死百人弗能待也百\n人必死千人不能待也千人必死萬人\n弗能待也萬人必死横行乎天下令行\n禁止王者之師也\n田單為齊上將軍興師十萬將以攻翟\n徃見魯仲連子仲連子曰將軍之攻翟\n必不能下矣田將軍曰單以五里之城\n十里之郭復齊之國何為攻翟不能下\n去上車不與言决攻翟三月而不能下\n齊嬰兒謡之曰大冠如箕長劒拄頥攻\n翟不能下壘於梧丘於是田將軍恐駭\n徃見仲連子曰先生何以知單之攻翟\n不能下也仲連子曰夫將軍在即墨之\n時坐則織蕢立則杖臿為士卒倡曰宗\n廟亡矣䰟魄喪矣歸何黨矣故將有死\n之心士卒無生之氣今將軍東有掖邑\n之封西有淄上之寳金銀黃帶馳騁乎\n淄澠之間是以樂生而惡死也田將軍\n明日結髪徑立矢石之所乃引枹而鼓\n之翟人下之故將者士之心也士者將\n之枝體也心猶與則枝體不用田將軍\n之謂乎\n晋智伯伐鄭齊田恒救之有登盖必身\n立焉車徒有不進者必令助之壘合而\n後敢䖏井竈成而後敢食智伯曰吾聞\n田恒新得國而愛其民内同其財外同\n其勤勞治軍若此其得衆也不可待也\n乃去之耳\n太公兵法曰致慈愛之心立武威之戰\n以畢其衆練其精銳砥礪其節以高其\n氣分為五選異其旗章勿使冒亂堅其\n行陣連其什伍以禁淫非壘陳之次車\n騎之䖏勒兵之勢軍之法令賞罰之數\n使士赴火蹈刃陷陳取將死不旋踵者\n多異於今之將者也\n孝昭皇帝時北軍監御史為姦穿北門\n垣以為賈區胡建守北軍尉貧無車馬\n常步與走卒起居所以慰愛走卒甚厚\n建欲誅監御史乃約其走卒曰我欲與\n公有所誅吾言取之則取之斬之則斬\n之於是當選士馬日䕶軍諸校列坐堂\n皇上監御史亦坐建從走卒趨至堂下\n拜謁因上堂走卒皆上建跪指監御史\n曰取彼走卒前拽下堂建曰斬之遂斬\n監御史䕶軍及諸校皆愕驚不知所以\n建亦已有成奏在其懷遂上奏以聞曰\n臣聞軍法立武以威衆誅惡以禁邪今\n北軍監御史公穿軍垣以求賈利買賣\n以與士市不立剛武之心勇猛之意以\n率先士大夫尤失理不公臣聞黄帝理\n法曰壘壁已具行不由路謂之姦人姦\n人者殺臣謹以斬之昧死以聞制曰司\n馬法曰國容不入軍軍容不入國也建\n有何疑焉建由是名興後至渭城令死\n至今渭城有其祠也\n魯石公劒迫則能應感則能動䀛穆無\n窮變無形像復柔委從如影與響如尨\n之守户如輪之逐馬響之應聲影之像\n形也閶不及鞈呼不及吸足舉不及集\n相離若蟬翼尚在肱北眉睫之微曾不\n可以大息小以小况大用兵之道其猶\n然乎此善當敵者也未及夫折衝於未\n形之前者揖讓乎廟堂之上而施惠乎\n百萬之民故居則無變動戰則不血刃\n其湯武之兵與\n孔子北遊東上農山子路子貢顔淵從\n焉孔子喟然歎曰登髙望下使人心悲\n二三子者各言爾志丘將聽之子路曰\n願得白羽若月赤羽若日鍾鼔之音上\n聞乎天旌旗翩翻下蟠於地由且舉兵\n而擊之必也攘地千里獨由能耳使夫\n二子為我從焉孔子曰勇㦲士乎憤憤\n者乎子貢曰賜也願齊楚合戰於莽洋\n之野兩壘相當旌旗相望塵埃相接接\n戰搆兵賜願著縞衣白冠陳説白刃之\n間解兩國之患獨賜能耳使夫二子者\n為我從焉孔子曰辯哉士乎僊僊者乎\n顔淵獨不言孔子曰回來若獨何不願\n乎顔淵曰文武之事二子已言之回何\n敢與焉孔子曰若鄙心不與焉苐言之\n顔淵曰回聞鮑魚蘭芷不同篋而蔵堯\n舜桀紂不同國而治二子之言與回言\n異回願得明王聖主而相之使城郭不\n修溝池不越鍛劒㦸以為農器使天下\n千嵗無戰闘之患如此則由何憤憤而\n撃賜又何僊僊而使乎孔子曰美㦲德\n乎姚姚者乎子路舉手問曰願聞夫子\n之意孔子曰吾所願者顔氏之計吾願\n負衣冠而從顔氏子也\n魯哀公問於仲尼曰吾欲小則守大則\n攻其道若何仲尼曰若朝廷有禮上下\n有親民之衆皆君之畜也君將誰攻若\n朝廷無禮上下無親民衆皆君之讎也\n君將誰與守於是廢澤梁之禁弛關市\n之征以為民惠也\n文王曰吾欲用兵誰可伐宻須氏疑於\n我可先徃伐管叔曰不可其君天下之\n明君也伐之不義太公望曰臣聞之先\n王伐枉不伐順伐險不伐易伐過不伐\n不及文王曰善遂伐宻須氏滅之也\n武王將伐紂召太公望而問之曰吾欲\n不戰而知勝不卜而知吉使非其人為\n之有道乎太公對曰有道王得衆人之\n心以圖不道則不戰而知勝矣以賢伐\n不肖則不卜而知吉矣彼害之我利之\n雖非吾民可得而使也武王曰善乃召\n周公而問焉曰天下之圖事者皆以殷\n為天子以周為諸侯以諸侯攻天子勝\n之有道乎周公對曰殷信天子周信諸\n侯則無勝之道矣何可攻乎武王忿然\n曰汝言有說乎周公對曰臣聞之攻禮\n者為賊攻義者為殘失其民制為匹夫\n王攻其失民者也何攻天子乎武王曰\n善乃起衆舉師與殷戰於牧之野大敗\n殷人上堂見玉曰誰之玉也曰諸侯之\n玉即取而歸之於諸侯天下聞之曰武\n王亷於財矣入室見女曰誰之女也曰\n諸侯之女也即取而歸之於諸侯天下\n聞之曰武王亷於色也於是發巨橋之\n粟㪚鹿臺之財金錢以與士民黜其戰\n車而不乗弛其甲兵而弗用縱馬華山\n放牛桃林示不復用天下聞者咸謂武\n王行義於天下豈不大哉\n文王欲伐崇先宣言曰予聞崇侯虎蔑\n侮父兄不敬長老聽獄不中分財不均\n百姓力盡不得衣食予將來征之唯為\n民乃伐崇令毋殺人毋壞室毋填井毋\n伐樹木毋動六畜有不如令者死無赦\n崇人聞之因請降\n楚莊王伐陳吳救之雨十日十夜晴左\n史倚相曰吳必夜至甲列壘壞彼必薄\n我何不行列鼓出待之吳師至楚見成\n陳而還左史倚相曰追之吳行六十里\n而無功王罷卒寢果擊之大敗吳師\n齊桓公之時霖雨十旬桓公欲伐漅陵\n其城之值雨也未合管仲隰朋以卒徒\n造於門桓公曰徒衆何以為管仲對曰\n臣聞之雨則有事夫漅陵不能雨臣請\n攻之公曰善遂興師伐之既至大卒間\n外士在内矣桓公曰其有聖人乎乃還\n旗而去之\n宋圍曹不拔司馬子魚謂君曰文王伐\n崇崇軍其城三旬不降退而修教復伐\n之因壘而降今君德無乃有所闕乎胡\n不退修德無闕而後動\n吳王闔廬與荆人戰於栢舉大勝之至\n於郢郊五敗荆人闔廬之臣五人進諫\n曰夫深入逺報非王之利也王其返乎\n五將鍥頭闔廬未之應五人之頭墜於\n馬前闔廬懼召五子胥而問焉子胥曰\n五臣者懼也夫五敗之人者其懼甚矣\n王姑少進遂入郢南至江北至方城方\n三千里皆服於吳矣\n田成子常與宰我爭宰我夜伏卒將以\n攻田成子令於卒中曰不見旌節毋起\n鴟夷子皮聞之告田成子田成子因為\n旌節以起宰我之卒以攻之遂殘之也\n齊桓公北伐山戎氏請兵於魯魯不與\n桓公怒將攻之管仲曰不可我已刑北\n方諸侯矣今又攻魯無乃不可乎魯必\n事楚是我一舉而失兩也桓公曰善乃\n輟攻魯矣\n聖人之治天下也先文德而後武力凡\n武之興為不服也文化不改然後加誅\n夫下愚不移純德之所不能化而後武\n力加焉\n昔堯誅四凶以懲惡周公殺管蔡以弭\n亂子産殺鄧析以威侈孔子斬少正卯\n以變衆佞賊之人而不誅亂之道也易\n曰不威小不懲大此小人之福也\n五帝三王教以仁義而天下變也孔子\n亦教以仁義而天下不從者何也昔明\n王有􁀍冕以尊賢有斧鉞以誅惡故其\n賞至重而刑至深而天下變孔子賢顔\n淵無以賞之賤孺悲無以罰之故天下\n不從是故道非權不立非勢不行是道\n尊然後行\n孔子為魯司冦七日而誅少正卯於東\n觀之下門人聞之趨而進至者不言其\n意皆一也子貢後至趨而進曰夫少正\n卯者魯國之聞人矣夫子始為政何以\n先誅之孔子曰賜也非爾所及也夫王\n者之誅有五而盗竊不與焉一曰心辨\n而險二曰言偽而辯三曰行辟而堅四\n曰志愚而博五曰順非而澤此五者皆\n有辨知聡達之名而非其真也苟行以\n偽則其知足以移衆强足以獨立此姦\n人之雄也不可不誅夫有五者之一則\n不免於誅今少正卯兼之是以先誅之\n也昔者湯誅蠋沐太公誅潘阯管仲誅\n史附里子産誅鄧析此五子未有不誅\n也所謂誅之者非爲其晝則攻盗暮則\n穿窬也皆傾覆之徒也此固君子之所\n疑愚者之所惑也詩云憂心悄悄慍于\n羣小此之謂矣\n齊人王滿生見周公周公出見之曰先\n生逺辱何以教之王滿生曰言内事者\n於内言外事者於外今言内事乎言外\n事乎周公導入王滿生曰敬從布席周\n公不導坐王滿生曰言大事者坐言小\n事者倚今言大事乎言小事乎周公導\n坐王滿生坐周公曰先生何以教之王\n滿生曰臣聞聖人不言而知非聖人者\n雖言不知今欲言乎無言乎周公俛念\n有頃不對王滿生藉筆牘書之曰社稷\n且危傅之於膺周公仰視見書曰唯唯\n謹聞命矣明日誅管蔡\n"}
{"id": "KR3a0007_016", "series": "KR3a0007", "text": "　　談叢\n王者知所以臨下而治衆則羣臣畏服\n矣知所以聽言受事則不蔽欺矣知所\n以安利萬民則海内必定矣知所以忠\n孝事上則臣子之行備矣凡所以劫殺\n者不知道術以御其臣下也凡吏勝其\n職則事治事治則利生不勝其職則事\n亂事亂則害成也\n百方之事萬變鋒出或欲持虚或欲持\n實或好浮遊或好誠必或行安舒或為\n飄疾從此觀之天下不可一聖王臨天\n下而能一之\n意不並銳事不兩隆盛於彼者必衰於\n此長於左者必短於右喜夜臥者不能\n蚤起也\n鸞設於鑣和設於軾馬動而鸞鳴鸞鳴\n而和應行之節也\n不富無以為大不予無以合親親踈則\n害失衆則敗不教而誅謂之虐不戒責\n成謂之暴也\n夫水出於山而入於海稼生於田而蔵\n於廩聖人見所生則知所歸矣\n天道布順人事取予多蔵不用是謂怨\n府故物不可聚也\n一圍之木持千鈞之屋五寸之鍵而制\n開闔豈材足任哉盖所居要也\n夫小快害義小慧害道小辨害治苟心\n傷德大政不險蛟龍雖神不能以白日\n去其倫飄風雖疾不能以隂雨揚其塵\n邑名勝母曾子不入水名盗泉孔子不\n飲醜其聲也婦人之口可以出走婦人\n之喙可以死敗\n不修其身求之於人是謂失倫不治其\n内而修其外是謂大廢重載而危之操\n䇿而隨之非所以為全也\n士橫道而偃四支不掩非士之過有土\n之羞也\n邦君將昌天遺其道大夫將昌天遺之\n士庶人將昌必有良子\n賢師良友在其側詩書禮樂陳於前棄\n而為不善者鮮矣義士不欺心仁人不\n害生謀泄則無功計不設則事不成賢\n士不事所非不非所事愚者行間而益\n固鄙人飾詐而益野聲無細而不聞行\n無隱而不明至神無不化也至賢無不\n移也上不信下不忠上下不和雖安必\n危求以其道則無不得為以其時則無\n不成\n時不至不可强生也事不究不可强成\n也貞良而亡先人餘殃猖蹷而活先人\n餘烈權取重澤取長才賢任輕則有名\n不肖任大身死名廢\n士不以利移不為患改孝敬忠信之事\n立雖死而不悔智而用私不如愚而用\n公故曰巧偽不如拙誠學問不倦所以\n治己也教誨不厭所以治人也所以貴\n虚無者得以應變而合時也冠雖故必\n加於首履雖新必關於足上下有分不\n可相倍一心可以事百君百心不可以\n事一君故曰正而心又少而言\n萬物得其本者生百事得其道者成道\n之所在天下歸之徳之所在天下貴之\n仁之所在天下愛之義之所在天下畏\n之屋漏者民去之水淺者魚逃之樹髙\n者鳥宿之德厚者士趨之有禮者民畏\n之忠信者士死之衣雖弊行必修頭雖\n亂言必治時在應之為在因之所伐而\n當其福五之所伐不當其禍十之\n必貴以賤為本必髙以下為　天將與\n之必先苦之天將毁之必先累之孝於\n父母信於交友十步之澤必有香草十\n室之邑必有忠士草木秋死松栢獨在\n水浮萬物玉石留止飢渴得食誰能不\n喜賑窮救急何患無有視其所以觀其\n所使斯可知己乗輿馬不勞致千里乘\n船楫不游絶江海智莫大於闕疑行莫\n大於無悔也制宅名子足以觀士利不\n兼賞不倍忽忽之謀不可爲也惕惕之\n心不可長也\n天與不取反受其咎時至不迎反受其\n殃天地無親常與善人天道有常不為\n堯存不為桀亡積善之家必有餘慶積\n惡之家必有餘殃一噎之故絶榖不食\n一蹶之故却足不行心如天地者明行\n如繩墨者章\n位高道大者從事大道小者凶言疑者\n無犯行疑者無從蠧蝝仆柱梁蚊䖟走\n牛羊\n謁問析辭勿應怪言虚說勿稱謀先事\n則昌事先謀則亡\n無以淫泆棄業無以貧賤自輕無以所\n好害身無以嗜欲妨生無以奢侈為名\n無以貴冨驕盈\n喜怒不當是謂不明暴虐不得反受其\n賊怨生不報禍生於福\n一言而非四馬不能追一言不急四馬\n不能及順風而飛以助氣力銜葭而翔\n以備矰弋\n鏡以精明美惡自服衡平無私輕重自\n得蓬生枲中不扶自直白砂入泥與之\n皆黒\n時乎時乎間不及謀至時之極間不容\n息勞而不休亦將自息有而不施亦將\n自得\n無不為者無不能成也無不欲者無不\n能得也衆正之積福無不及也衆邪之\n積禍無不逮也\n力勝貧謹勝禍慎勝害戒勝灾為善者\n天報以德為不善者天報以禍君子得\n時如水小人得時如火\n謗道己者心之罪也尊賢己者心之力\n也心之得萬物不足為也心之失獨心\n不能守也子不孝非吾子也交不信非\n吾友也食其口而百節肥灌其本而枝\n葉茂本傷者枝槁根深者末厚為善者\n得道為惡者失道惡語不出口苟言不\n留耳務偽不長喜虚不久義士不欺心\n亷士不妄取以財為草以身為寳慈仁\n少小恭敬耆老犬吠不驚命曰金城常\n避危殆命曰不悔富必念貧壮必念老\n年雖幼少慮之不早夫有禮者相為死\n無禮者亦相為死貴不與驕期驕自來\n驕不與亡期亡自至踒人日夜願一起\n盲人不忘視知者始於悟終於諧愚者\n始於樂終於哀高山仰止景行行止力\n雖不能心必務為慎終如始常以為戒\n戰戰慄慄日慎其事聖人之正莫如安\n静賢者之治故與衆異\n好稱人惡人亦道其惡好憎人者亦為\n人所憎衣食足知榮辱倉廪實知禮節\n江河之溢不過三日飄風暴雨須㬰而\n畢\n福生於微禍生於忽日夜恐懼唯恐不\n卒\n已雕已琢還反於樸物之相反復歸於\n本循流而下易以至倍風而馳易以逺\n兵不豫定無以待敵計不先慮無以應\n卒中不方名不章外不圜禍之門直而\n不能枉不可與大任方而不能圜不可\n與長存慎之於身無曰云云狂夫之言\n聖人擇焉能忍耻者安能忍辱者存脣\n亡而齒寒河水崩其懷在山毒智者莫\n甚於酒留事者莫甚於樂毁亷者莫甚\n於色摧剛者反已於弱富在知足貴在\n求退先憂事者後樂先慠事者後憂福\n在受諫存之所由也㳟敬遜讓精亷無\n謗慈仁愛人必受其賞諫之不聽後無\n與争舉事不當為百姓謗悔在於妄患\n在於先唱\n蒲且修繳鳬鴈悲鳴逢蒙撫弓虎豹晨\n嘷河以委蛇故能逺山以凌遲故能髙\n道以優㳺故能化徳以純厚故能豪言\n人之善澤於膏沐言人之惡痛於矛㦸\n為善不直必終其曲為醜不釋必終其\n惡一死一生乃知交情一貧一富乃知\n交態一貴一賤交情乃見一浮一没交\n情乃出德義在前用兵在後初沐者必\n拭冠新浴者必振衣敗軍之將不可言\n勇亡國之臣不可言智\n坎井無黿鼉者隘也園中無修林者小\n也小忠大忠之賊也小利大利之殘也\n自請絶易請人絶難水激則悍矢激則\n逺人激於名不毁為聲下士得官以死\n上士得官以生禍福非從地中出非從\n天上來已自生之\n窮鄉多曲學小辯害大知巧言使信廢\n小恵妨大義不困在於早慮不窮在於\n早豫欲人勿知莫若勿為欲人勿聞莫\n如勿言\n非所言勿言以避其患非所為勿為以\n避其危非所取勿取以避其詭非所爭\n勿爭以避其聲明者視於冥冥謀於未\n形聰者聽於無聲慮者戒於未成世之\n溷濁而我獨清衆人皆醉而我獨醒\n乖離之咎無不生也毁敗之端從此興\n也江河大潰從蟻穴山以小阤而大崩\n淫亂之漸其變為興水火金木轉相勝\n卑而正者可増髙而倚者且崩直如矢\n者死直如繩者稱\n禍生於欲得福生於自禁聖人以心導\n耳目小人以耳目導心\n為人上者患在不明為人下者患在不\n忠人知糞田莫知糞心端身正行全以\n至今見亡知存見霜知氷\n廣大在好利恭敬在事親因時易以為\n仁因道易以達人營於利者多患輕諾\n者寡信\n欲賢者莫如下人貪財者莫如全身財\n不如義髙勢不如徳尊父不能愛無益\n之子君不能愛不軌之民君不能賞無\n功之臣臣不能死無德之君問善御者\n莫如馬問善治者莫如民以卑為尊以\n屈為伸聖人所因上法於天\n君子行徳以全其身小人行貪以亡其\n身相勸以禮相强以仁得道於身得譽\n於人\n知命者不怨天知己者不怨人人而不\n愛則不能仁佞而不巧則不能信言善\n毋及身言惡毋及人上清而無欲則下\n正而民樸來事可追也徃事不可及無\n思慮之心則不逹無談說之辭則不樂\n善不可以偽來惡不可以辭去近市無\n賈在田無野善不逆旅非仁義剛武無\n以定天下\n水倍源則川竭人倍信則名不逹義勝\n患則吉患勝義則滅五聖之謀不如逢\n時辯智明慧不如遇世有鄙心者不可\n授便勢有愚質者不可予利器多易多\n敗多言多失\n冠履不同蔵賢不肖不同位官尊者憂\n深禄多者責大積德無細積怨無大多\n少必報固其勢也\n梟逢鳩鳩曰子將安之梟曰我將東徙\n鳩曰何故梟曰鄉人皆惡我鳴以故東\n徙鳩曰子能更鳴可矣不能更鳴東徙\n猶惡子之聲\n聖人之衣也便體以安身其食也安於\n腹適衣節食不聽口目\n曾子曰鷹鷲以山為卑而増巢其上黿\n鼉魚鼈以淵為淺而穿穴其中卒其所\n以得者餌也君子苟不求利禄則不害\n其身\n曾子曰狎甚則相簡也莊甚則不親是\n故君子之狎足以交懽莊足以成禮而\n已\n曾子曰入是國也言信乎羣臣則留可\n也忠行乎羣臣則仕可也澤施乎百姓\n則安可也\n口者關也舌者機也出言不當四馬不\n能追也口者關也舌者兵也出言不當\n反自傷也言出於己不可止於人行發\n於邇不可止於逺夫言行者君子之樞\n機樞機之發榮辱之本也可不慎乎故\n蒯子羽曰言猶射也栝既離弦雖有所\n悔焉不可從而追已詩曰白珪之玷尚\n可磨也斯言之玷不可為也\n蠋欲類蠶鱓欲類虵人見虵蠋莫不身\n洒然女工修蠶漁者持鱓不惡何也欲\n得錢也逐魚者濡逐獸者趨非樂之也\n事之權也\n登髙使人欲望臨淵使人欲窺何也䖏\n地然也御者使人㳟射者使人端何也\n其形便也\n民有五死聖人能去其三不能除其二\n饑渴死者可去也凍寒死者可去也罹\n五兵死者可去也壽命死者不可去也\n癰疽死者不可去也饑渴死者中不充\n也凍寒死者外勝中也罹五兵死者德\n不忠也壽命死者嵗數終也癰疽死者\n血氣窮也故曰中不正外淫作外淫作\n者多怨怪多怨怪者疾病生故清浄無\n為血氣乃平\n百行之本一言也一言而適可以却敵\n一言而得可以保國響不能獨為聲影\n不能倍曲為直物必以其類及故君子\n慎言出己負石赴淵行之難者也然申\n屠狄為之君子不貴之也盗跖凶貪名\n如日月與舜禹並傳而不息而君子不\n貴\n君子有五耻朝不坐燕不議君子耻之\n居其位無其言君子耻之有其言無其\n行君子耻之既得之又失之君子耻之\n地有餘而民不足君子耻之\n君子雖窮不䖏亡國之勢雖貧不受亂\n君之禄尊乎亂世同乎暴君君子之耻\n也衆人以毁形為耻君子以毁義為辱\n衆人重利亷士重名\n明君之制賞從重罰從輕食人以壯為\n量事人以老為程\n君子之言寡而實小人之言多而虚君\n子之學也入於耳蔵於心行之以身君\n子之治也始於不足見終於不可及也\n君子慮福弗及慮禍百之君子擇人而\n取不擇人而與君子實如虚有如無\n君子有其備則無事君子不以愧食不\n以辱得君子樂得其志小人樂得其事\n君子不以其所不愛及其所愛也\n君子有終身之憂而無一朝之患順道\n而行循理而言喜不加易怒不加難\n君子之過猶日月之蝕也何害於明小\n人可也猶狗之吠盗狸之夜見何益於\n善夫智者不妄為勇者不妄殺\n君子比義農夫比榖事君不得進其言\n則辭其爵不得行其義則辭其禄人皆\n知取之為取也不知與之為取之政有\n招冦行有招耻弗為而自至天下未有\n猛獸狐疑不若蜂蠆之致毒也髙議而\n不可及不若卑論之有功也\n秦信同姓以王至其衰也非易同姓也\n而身死國亡故王者之治天下在於行\n法不在於信同姓\n髙山之巔無美木傷於多陽也大樹之\n下無美草傷於多隂也\n鍾子期死而伯牙絶絃破琴知世莫可\n為鼓也惠施卒而莊子深瞑不言見世\n莫可與語也\n修身者智之府也愛施者仁之端也取\n予者義之符也耻辱者勇之决也立名\n者行之極也\n進賢受上賞蔽賢䝉顯戮古之通義也\n爵人於朝論人於市古之通法也\n道微而明淡而有功非道而得非時而\n生是謂妄成得而失之定而復傾\n福者禍之門也是者非之尊也治者亂\n之先也事無終始而患不及者未之聞\n也\n枝無忘其根徳無忘其報見利必念害\n身故君子留精神寄心於三者吉祥及\n子孫矣\n兩髙不可重兩大不可容兩勢不可同\n兩貴不可雙夫重容同雙必争其功故\n君子節嗜欲各守其足乃能長乆夫節\n欲而聽諫敬賢而勿慢使能而勿賤為\n人君能行此三者其國必强大而民不\n去散矣\n黙無過言慤無過事木馬不能行亦不\n費食騏驥日馳千里鞭箠不去其背\n寸而度之至丈必差銖而稱之至石必\n過石稱丈量徑而寡失簡絲數米煩而\n不察故大較易為智曲辯難為慧\n吞舟之魚蕩而失水制於螻蟻者離其\n居也猿猴失木禽於狐貉者非其䖏也\n騰虵遊霧而升騰龍乗雲而舉猿得木\n而挺魚得水而鶩䖏地宜也\n君子博學患其不習既習之患其不能\n行之既能行之患其不能以讓也\n君子不羞學不羞問問訊者知之本念\n慮者知之道也此言貴因人知而加知\n之不貴獨自用其知而知之\n天地之道極則反滿則損五采曜眼有\n時而渝茂木豐草有時而落物有盛衰\n安得自若\n民苦則不仁勞則詐生安平則教危則\n謀極則反滿則損故君子弗滿弗極也\n"}
{"id": "KR3a0007_017", "series": "KR3a0007", "text": "　　雜言\n賢人君子者通乎盛衰之時明乎成敗\n之端察乎治亂之紀審乎人情知所去\n就故雖窮不䖏亡國之勢雖貧不受汙\n君之禄是以太公年七十而不自逹孫\n叔敖三去相而不自悔何則不强合非\n其人也太公一合於周而侯七百嵗孫\n叔敖一合於楚而封十世大夫種存亡\n越而霸勾踐賜死於前李斯積功於秦\n而卒被五刑盡忠憂君危身安國其功\n一也或以封侯而不絶或以賜死而被\n刑所慕所由異也故箕子棄國而佯狂\n范蠡去越而易名智過去君弟而更姓\n皆見逺識㣲而仁能去富勢以避萌生\n之禍者也夫暴亂之君孰能離縶以役\n其身而與于患乎哉故賢者非畏死避\n害而已也為殺身無益而明主之暴也\n比干死紂而不能正其行子胥死吳而\n不能存其國二子者强諫而死適足明\n主之暴耳未始有益如秋毫之端也是\n以賢人閉其智塞其能待得其人然後\n合故言無不聴行無見疑君臣兩與終\n身無患今非得其時又無其人直私意\n不能已閔世之亂憂主之危以無貲之\n身渉蔽塞之路經乎䜛人之前造無量\n之主犯不測之罪傷其天性豈不惑哉\n故文信侯李斯天下所謂賢也為國計\n揣微射隠所謂無過策也戰勝攻取所\n謂無强敵也積功甚大勢利甚高賢人\n不用䜛人用事自知不用其仁不能去\n制敵積功不失秋毫避患去害不見丘\n山積其所欲以至其所惡豈不為勢利\n惑哉詩云人知其一莫知其他此之謂\n也\n子石登吳山而四望喟然而歎息曰嗚\n呼悲哉世有明於事情不合於人心者\n有合於人心不明於事情者弟子問曰\n何謂也子石曰昔者吳王夫差不聴伍\n子胥盡忠極諫抉目而辜太宰嚭公孫\n雒偷合苟容以順夫差之志而伐吳二\n子沉身江湖頭懸越旗昔者費仲惡來\n革長鼻决耳崇侯虎順紂之心欲以合\n於意武王伐紂四子身死牧之野頭足\n異所比干盡忠剖心而死今欲明事情\n恐有抉目剖心之禍欲合人心恐有頭\n足異所之患由是觀之君子道狹耳誠\n不逢其明主狹道之中又将險危閉塞\n無可從出者\n祁射子見秦恵王恵王說之於是唐姑\n䜛之復見恵王懐怒以待之非其說異\n也所聴者易也故以徴為羽非絃之罪\n也以甘為苦非味之過也\n彌子瑕愛於衛君衛國之法竊駕君車\n罪刖彌子瑕之母疾人聞夜徃告之彌\n子瑕擅駕君車而出君聞之賢之曰孝\n哉為母之故犯刖罪哉君逰果園彌子\n瑕食桃而甘不盡而奉君君曰愛我而\n忘其口味及彌子瑕色衰而愛㢮得罪\n於君君曰是故嘗矯吾車又嘗食我以\n餘桃故子瑕之行未必變初也前見賢\n後獲罪者愛憎之生變也\n舜耕之時不能利其鄰人及為天子天\n下戴之故君子窮則善其身逹則利於\n天下\n孔子曰自季孫之賜我千鍾而友益親\n自南宫項叔之乘我車也而道加行故\n道有時而後重有勢而後行㣲夫二子\n之賜丘之道㡬於廢也\n太公田不足以償種漁不足以償網治\n天下有餘智文公種米曾子架羊孫叔\n敖相楚三年不知軛在衡後務大者固\n忘小智伯㕑人亡炙􁃗而知之韓魏反\n而不知邯鄲子陽園人亡桃而知之其\n亡也不知務小者亦忘大也\n淳于髠謂孟子曰先名實者為人者也\n後名實者自為者也夫子在三卿之中\n名實未加上下而去之仁者固如此乎\n孟子曰居下位不以賢事不肖者伯夷\n也五就湯五就桀者伊尹也不惡汙君\n不辭小官者栁下恵也三子者不同道\n其趣一也一者何也曰仁也君子亦仁\n而已何必同曰魯穆公之時公儀子為\n政子思子庚為臣魯之削也滋甚若是\n乎賢者之無益於國也曰虞不用百里\n奚而亡秦穆公用之而覇故不用賢則\n亡削何可得也曰昔者王豹䖏於淇而\n河西善謳綿駒䖏於高唐而齊右善歌\n華舟𣏌梁之妻善哭其夫而變國俗有\n諸内必形於外為其事無其功髠未睹\n也是故無賢者也有則髠必識之矣曰\n孔子為魯司冦而不用從祭膰肉不至\n不脱冕而行其不善者以為為肉也其\n善者以為為禮也乃孔子欲以微罪行\n不欲為苟去故君子之所為衆人固不\n得識也\n梁相死恵子欲之梁渡河而遽墮水中\n船人救之船人曰子欲何之而遽也曰\n梁無相吾欲往相之船人曰子居船檝\n之間而困無我則子死矣子何能相梁\n乎恵子曰子居艘楫之間則吾不如子\n至於安國家全社稷子之比我䝉䝉如\n未視之狗耳\n西閭過東渡河中流而溺船人接而出\n之問曰今者子欲安之西閭過曰欲東\n説諸侯王船人掩口而笑曰子渡河中\n流而溺不能自救安能説諸侯乎西閭\n過曰無以子之所能相傷為也子獨不\n聞和氏之璧乎價重千金然以之間紡\n曽不如瓦磚隨侯之珠國之寳也然用\n之彈曽不如泥丸騏驥騄駬倚衡負軛\n而趨一日千里此至疾也然使捕䑕曽\n不如百錢之狸干將鏌鎁拂鍾不錚試\n物不知揚刃離金斬羽契鐵斧此至利\n也然以之補履曽不如兩錢之錐今子\n持楫乗扁舟䖏廣水之中當陽侯之波\n而臨淵流適子所能耳若誠與子東說\n諸侯王見一國之主子之蒙䝉無異夫\n未視之狗耳\n甘戊使於齊渡大河船人曰河水間耳\n君不能自渡能為王者之說乎甘戊曰\n不然汝不知也物各有短長謹愿敦厚\n可事主不施用兵騏驥騄駬足及千里\n置之宫室使之捕鼠曾不如小狸干將\n為利名聞天下匠以治木不如斤斧今\n持楫而上下隨流吾不如子説千乗之\n君萬乗之主子亦不如戊矣\n今夫世異則事變事變則時移時移則\n俗易是以君子先相其土地而裁其器\n觀其俗而和其風總衆議而定其教愚\n人有學逺射者参矢而發已射五歩之\n内又復參矢而發世以易矣不更其儀\n譬如愚人之學逺射目察秋毫之末者\n視不能見太山耳聴清濁之調者不聞\n雷霆之聲何也惟其意有所移也百人\n操觽不可為固結千人謗獄不可為直\n辭萬人比非不可為顯士\n麋鹿成羣虎豹避之飛鳥成列鷹鷲不\n擊衆人成聚聖人不犯騰蛇逰於霧露\n乗於風雨而行非千里不止然則暮託\n宿於鰌鱣之穴所以然者何也用心不\n一也夫蚯蚓内無筋骨之强外無爪牙\n之利然下飲黄泉上墾晞土所以然者\n何也用心一也聰者耳聞明者目見聰\n明形則仁愛著亷耻分矣故非其道而\n行之雖勞不至非其有而求之雖强不\n得智者不為非其事亷者不求非其有\n是以逺容而名章也詩云不忮不求何\n用不臧此之謂也\n楚昭王召孔子將使執政而封以書社\n七百子西謂楚王曰王之臣用兵有如\n子路者乎使諸侯有如宰予者乎長官\n五官有如子貢者乎昔文王䖏酆武王\n䖏鎬酆鎬之間百乗之地伐上殺主立\n為天子世皆曰聖王今以孔子之賢而\n有書社七百里之地而三子佐之非楚\n之利也楚王遂止夫善惡之難分也聖\n人獨見疑而况於賢者乎是以賢聖罕\n合謟諛常興也故有千歳之亂而無百\n歳之治孔子之見疑豈不痛哉\n魯哀公問於孔子曰有智者夀乎孔子\n曰然人有三死而非命也者人自取之\n夫寢䖏不時飲食不節佚勞過度者疾\n共殺之居下位而上忤其君嗜慾無厭\n而求不止者刑共殺之少以犯衆弱以\n侮强忿怒不量力者兵共殺之此三死\n者非命也人自取之詩云人而無儀不\n死何為此之謂也\n孔子遭難陳蔡之境絶糧弟子皆有飢\n色孔子歌兩柱之間子路入見曰夫子\n之歌禮乎孔子不應曲終而曰由君子\n好樂為無驕也小人好樂為無懾也其\n誰知之子不我知而從我者乎子路不\n悦授干而舞三終而出及至七日孔子\n修樂不休子路愠見曰夫子之修樂時\n乎孔子不應樂終而曰由昔者齊桓覇\n心生于莒勾踐覇心生於會稽晉文覇\n心生于驪氏故居不幽則思不逺身不\n約則智不廣庸知而不遇之於是興明\n日免於厄子貢執轡曰二三子從夫子\n而遇此難也其不可忘已孔子曰惡是\n何也語不云乎三折肱而成良醫夫陳\n蔡之間丘之幸也二三子從丘者皆幸\n人也吾聞人君不困不成王列士不困\n不成行昔者湯困於吕文王困於羑里\n秦穆公困於殽齊桓困於長勺勾踐困\n於㑹稽晉文困於驪氏夫困之為道從\n寒之及煖煖之及寒也唯賢者獨知而\n難言之也易曰困亨貞大人吉無咎有\n言不信聖人所與人難言信也\n孔子困於陳蔡之間居環堵之内席三\n經之席七日不食藜羮不糁弟子皆有\n飢色讀詩書治禮不休子路進諫曰凡\n人為善者天報以福為不善者天報以\n禍今先生積徳行為善久矣意者尚有\n遺行乎奚居隠也孔子曰由來汝不知\n坐吾語汝子以夫知者為無不知乎則\n王子比干何為剖心而死以諫者為必\n聴耶伍子胥何為抉目於吳東門子以\n亷者為必用乎伯夷叔齊何為餓死於\n首陽山之下子以忠者為必用乎則鮑\n莊何為而肉枯荆公子高終身不顯鮑\n焦抱木而立枯介子推登山焚死故夫\n君子博學深謀不遇時者衆矣豈獨丘\n哉賢不肖者才也為不為者人也遇不\n遇者時也死生者命也有其才不遇其\n時雖才不用苟遇其時何難之有故舜\n耕歴山而陶於河畔立為天子則其遇\n堯也傅説負壤土釋板築而立佐天子\n則其遇武丁也伊尹有莘氏媵臣也負\n鼎爼調五味而佐天子則其遇成湯也\n吕望行年五十賣食於棘津行年七十\n屠牛朝歌行年九十為天子師則其遇\n文王也管夷吾束縛膠目居檻車中自\n車中起為仲父則其遇齊桓公也百里\n奚自賣取五羊皮伯氏牧羊以為卿大\n夫則其遇秦穆公也沈尹名聞天下以\n為令尹而讓孫叔敖則其遇楚莊王也\n伍子胥前多功後戮死非其智益衰也\n前遇闔廬後遇夫差也夫驥厄罷鹽車\n非無驥状也夫世莫能知也使驥得王\n良造父驥無千里之足乎芝蘭生深林\n非為無人而不香故學者非為通也為\n窮而不困也憂不衰也此知禍福之始\n而心不惑也聖人之深念獨知獨見舜\n亦賢聖矣南面治天下唯其遇堯也使\n舜居桀紂之世能自免刑戮固可也又\n何官得治乎夫桀殺關龍逢而紂殺王\n子比干當是時豈關龍逢無知而比干\n無恵哉此桀紂無道之世然也故君子\n疾學修身端行以須其時也\n孔子之宋匡簡子將殺陽虎孔子似之\n甲士以圍孔子之舍子路怒奮㦸將下\n闘孔子止之曰何仁義之不免俗也夫\n詩書之不習禮樂之不修也是丘之過\n也若似陽虎則非丘之罪也命也夫由\n歌予和汝子路歌孔子和之三終而甲\n罷\n孔子曰不觀於高岸何以知顛墜之患\n不臨於深淵何以知没溺之患不觀於\n海上何以知風波之患失之者其不在\n此乎士慎三者無累於人\n曾子曰響不辭聲鑑不辭形君子正一\n而萬物皆成夫行非為影也而影隨之\n呼非為響也而響和之故君子功先成\n而名隨之\n子夏問仲尼曰顔淵之為人也何若曰\n回之信賢於丘也曰子貢之為人也何\n若曰賜之敏賢於丘也曰子路之為人\n也何若曰由之勇賢於丘也曰子張之\n為人何若曰師之莊賢於丘也於是子\n夏避席而問曰然則四者何為事先生\n曰坐吾語汝回能信而不能反賜能敏\n而不能屈由能勇而不能怯師能莊而\n不能同兼此四子者丘不為也夫所謂\n至聖之士必見進退之利屈伸之用者\n也\n東郭子恵問於子貢曰夫子之門何其\n雜也子貢曰夫隠括之旁多枉木良醫\n之門多疾人砥礪之旁多頑鈍夫子修\n道以俟天下來者不止是以雜也詩云\n菀彼柳斯鳴蜩嘒嘒有漼者淵莞葦淠\n淠言大者之旁無所不容\n昔者南瑕子過程太子太子爲烹鯢魚\n南瑕子曰吾聞君子不食鯢魚程太子\n曰乃君子否子何事焉南瑕子曰吾聞\n君子上比所以廣徳也下比所以狹行\n也於惡自退之原也詩云髙山仰止景\n行行止吾豈敢自以爲君子㢤志向之\n而巳孔子曰見賢思齊焉見不賢而内\n自省\n孔子觀於吕梁懸水四十仞環流九十\n里魚鼈不能過黿鼉不敢居有一丈夫\n方將渉之孔子使人並崖而止之曰此\n懸水四十仞圜流九十里魚鼈不敢過\n黿鼉不敢居意者難可濟也丈夫不以\n錯意遂渡而出孔子問子巧乎且有道\n術乎所以能入而出者何也丈夫對曰\n始吾入先以忠信吾之出也又從以忠\n信忠信錯吾軀於波流而吾不敢用私\n吾所以能入而復出也孔子謂弟子曰\n水而尚可以忠信義久而身親之况於\n人乎\n子路盛服而見孔子孔子曰由是襜襜\n者何也昔者江水出於岷山其始也大\n足以濫觴及至江之津也不方舟不避\n風不可渡也非唯下流衆川之多乎今\n若衣服甚盛顔色充盈天下誰肯加若\n者哉子路趨而出改服而入盖自如也\n孔子曰由記之吾語若賁於言者華也\n奮於行者伐也夫色智而有能者小人\n也故君子知之為知之不知為不知言\n之要也能之為能不能為不能行之至\n也言要則知行要則仁既知且仁夫有\n何加矣哉由詩云湯降不遲聖敬日躋\n此之謂也\n子路問孔子曰君子亦有憂乎孔子曰\n無也君子之修其行未得則樂其意既\n已得又樂其知是以有終身之樂無一\n日之憂小人則不然其未之得則憂不\n得既已得之又恐失之是以有終身之\n憂無一日之樂也\n孔子見榮啟期衣鹿皮裘鼓瑟而歌孔\n子問曰先生何樂也對曰吾樂甚多天\n生萬物唯人爲貴吾既已得爲人是一\n樂也人以男爲貴吾既已得爲男是二\n樂也人生不免襁褓吾年已九十五是\n三樂也夫貧者士之常也死者民之終\n也䖏常待終當何憂乎\n曾子曰吾聞夫子之三言未之能行也\n夫子見人之一善而忘其百非是夫子\n之易事也夫子見人有善若已有之是\n夫子之不爭也聞善必躬親行之然後\n道之是夫子之能勞也夫子之能勞也\n夫子之不爭也夫子之易事也吾學夫\n子之三言而未能行\n孔子曰回若有君子之道四强於行已\n弱於受諌怵於待禄慎於持身\n仲尼曰史鰌有君子之道三不仕而敬\n上不祀而敬鬼直能曲於人\n孔子曰丘死之後商也日益賜也日損\n商也好與賢已者䖏賜也好說不如已\n者\n孔子将行無盖弟子曰子夏有盖可以\n行孔子曰商之為人也甚短於財吾聞\n與人交者推其長者違其短者故能久\n長矣\n子路行辭於仲尼曰敢問新交取親若\n何言寡可行若何長為善士而無犯若\n何仲尼曰新交取親其忠乎言寡可行\n其信乎長為善士而無犯其禮乎\n子路將行辭於仲尼曰贈汝以車乎以\n言乎子路曰請以言仲尼曰不强不逺\n不勞無功不忠無親不信無復不恭無\n禮慎此五者可以長久矣\n曾子從孔子於齊齊景公以下卿禮聘\n曾子曾子固辭將行晏子送之曰吾聞\n君子贈人以財不若以言今夫蘭本三\n年湛之以鹿醢既成則易以匹馬非蘭\n本美也願子詳其所湛既得所湛亦求\n所湛吾聞君子居必擇䖏逰必擇士居\n必擇䖏所以求士也逰必擇士所以修\n道也吾聞反常移性者欲也故不可不\n慎也\n孔子曰中人之情有餘則侈不足則儉\n無禁則淫無度則失縱欲則敗飲食有\n量衣服有節宫室有度畜聚有數車器\n有限以防亂之源也故夫度量不可不\n明也善欲不可不聴也\n孔子曰巧而好度必工勇而好同必勝\n知而好謀必成愚者反是夫䖏重擅寵\n専事妬賢愚者之情也志驕傲而輕舊\n怨是以尊位則必危任重則必崩擅寵\n則必辱\n孔子曰鞭扑之子不從父之教刑戮之\n民不從君之政言疾之難行故君子不\n急斷不意使以為亂源\n孔子曰終日言不遺巳之憂終日行不\n遺巳之患唯智者有之故恐懼所以除\n患也恭敬所以越難也終身為之一言\n敗之可不慎乎\n孔子曰以富貴為人下者何人不與以\n富貴敬愛人者何人不親衆言不逆可\n謂知言矣衆嚮之可謂知時矣\n孔子曰夫富而能富人者欲貧而不可\n得也貴而能貴人者欲賤而不可得也\n逹而能逹人者欲窮而不可得也\n仲尼曰非其地而樹之不生也非其人\n而語之弗聴也得其人如聚沙而雨之\n非其人如聚聾而鼓之\n孔子曰船非水不可行水入船中則其\n没也故曰君子不可不嚴也小人不可\n不閉也\n孔子曰依賢固不困依富固不窮馬趼\n斬而復行者何以輔足衆也\n孔子曰不知其子視其所友不知其君\n視其所使又曰與善人居如入蘭芷之\n室久而不聞其香則與之化矣與惡人\n居如入鮑魚之肆乆而不聞其臰亦與\n之化矣故曰丹之所蔵者赤烏之所蔵\n者黒君子慎所蔵\n子貢問曰君子見大水必觀焉何也孔\n子曰夫水者君子比徳焉遍予而無私\n似徳所及者生似仁其流卑下句倨皆\n循其理似義淺者流行深者不測似智\n其赴百仞之谷不疑似勇綿弱而微達\n似察受惡不讓似包蒙不清以入鮮㓗\n以出似善化至量必平似正盈不求槩\n似度其萬折必東似意是以君子見大\n水觀焉爾也\n夫智者何以樂水也曰泉源潰潰不釋\n晝夜其似力者循理而行不遺小間其\n似持平者動而之下其似有禮者赴千\n仞之壑而不疑其似勇者障防而清其\n似知命者不清以入鮮潔而出其似善\n化者衆人取平品類以正萬物得之則\n生失之則死其似有徳者淑淑淵淵深\n不可測其似聖者通潤天地之間國家\n以成是知之所以樂水也詩云思樂泮\n水薄採其茆魯侯戾止在泮飲酒樂水\n之謂也夫仁者何以樂山也曰夫山巃\n嵸𡻭㠑萬民之所觀仰草木生焉衆物\n立焉飛禽萃焉走獸休焉寳蔵殖焉竒\n夫息焉育羣物而不倦焉四方並取而\n不限焉出雲風通氣于天地之間國家\n以成是仁者所以樂山也詩曰太山巖\n巖魯侯所瞻樂山之謂矣\n玉有六美君子貴之望之温潤近之栗\n理聲近徐而聞逺折而不撓闕而不荏\n亷而不劌有瑕必示之於外是以貴之\n望之温潤者君子比徳焉近之栗理者\n君子比智焉聲近徐而聞逺者君子比\n義焉折而不撓闕而不荏者君子比勇\n焉亷而不劌者君子比仁焉有瑕必見\n之於外者君子比情焉\n道吾聞之夫子多所知無所知其身孰\n善者乎對曰無知者死人屬也雖不死\n累人者必衆甚矣然多所知者好其用\n心也多所知者出於利人即善矣出於\n害人即不善也道吾曰善哉\n越石父曰不肖人自賢也愚者自多也\n佞人者皆莫能相其心口以出之又謂\n人勿言也譬之猶渇而穿井臨難而後\n鑄兵雖疾從而不及也\n夫臨財忘貧臨生忘死可以逺罪矣夫\n君子愛口孔雀愛羽虎豹愛爪此皆所\n以治身法也上交者不失其禄下交者\n不離於患是以君子擇人與交農人擇\n田而田君子樹人農夫樹田田者擇種\n而種之豐年必得粟士擇人而樹之豐\n時必得禄矣天下失道而後仁義生焉\n國家不治而後孝子生焉民爭不分而\n後慈恵生焉道逆時反而後權謀生焉\n凡善之生也皆學之所由一室之中必\n有主道焉父母之謂也故君正則百姓\n治父母正則子孫孝慈是以孔子家兒\n不知罵曾子家兒不知路所以然者生\n而善教也夫仁者好合人不仁者好離\n人故君子居人間則治小人居人間則\n亂君子欲和人譬猶水火不相能然也\n而鼎在其間水火不亂乃和百味是以\n君子不可不慎擇人在其間\n齊景公問晏子曰寡人自以坐地二三\n子皆坐地吾子獨搴草而坐之何也晏\n子對曰嬰聞之唯喪與獄坐於地今不\n敢以喪獄之事侍於君矣\n齊高廷問於孔子曰廷不曠山不直地\n衣蓑提執精氣以問事君之道願夫子\n告之孔子曰貞以幹之敬以輔之待人\n無倦見君子則舉之見小人則退之去\n爾惡心而忠與之敏其行修其禮千里\n之外親如兄弟若行不敏禮不合對門\n不通矣\n"}
{"id": "KR3a0007_018", "series": "KR3a0007", "text": "　　辨物\n顔淵問於仲尼曰成人之行何若子曰\n成人之行逹乎情性之理通乎物類之\n變知幽明之故睹逰氣之源若此而可\n謂成人既知天道行躬以仁義飭身以\n禮樂夫仁義禮樂成人之行也窮神知\n化徳之盛也\n易曰仰以觀於天文俯以察於地理是\n故知幽明之故夫天文地理人情之效\n存於心則聖智之府是故古者聖王既\n臨天下必變四時定律厯考天文揆時\n變登靈臺以望氣氛故堯曰咨爾舜天\n之厯數在爾躬允執其中四海困窮書\n曰在璿璣玉衡以齊七政璿璣謂北辰\n勾陳樞星也以其魁杓之所指二十八\n宿爲吉凶禍福天文列舍盈縮之占各\n以類爲驗夫占變之道二而已矣二者\n隂陽之數也故易曰一隂一陽之謂道\n道也者物之動莫不由道也是故發於\n一成於二備於三周於四行於五是故\n玄象著明莫大於日月察變之動莫著\n於五星天之五星運氣於五行其初猶\n發於隂陽而化極萬一千五百二十所\n謂二十八星者東方曰角亢氐房心尾\n箕北方曰斗牛須女虚危營室東壁西\n方曰奎婁冐昴畢觜參南方曰東井輿\n鬼栁七星張翼軫所謂宿者日月五星\n之所宿也其在宿運外内者以官名别\n其根荄皆發於地而華形於天所謂五\n星者一曰歳星二曰熒惑三曰鎮星四\n曰太白五曰辰星攙搶彗孛旬始枉矢\n蚩尤之旗皆五星盈縮之所生也五星\n之所犯各以金木水火土為占春秋冬\n夏伏見有時失其常離其時則為變異\n得其時居其常是謂吉祥古者有主四\n時者主春者張昏而中可以種穀上告\n于天子下布之民主夏者大火昏而中\n可以種黍菽上告于天子下布之民主\n秋者虚昏而中可以種麥上告于天子\n下布之民主冬者昴昏而中可以斬伐\n田獵盖蔵上告之天子下布之民故天\n子南面視四星之中知民之緩急急則\n不賦藉不舉力役書曰敬授民時詩曰\n物其有矣維其時矣物之所以有而不\n絶者以其動之時也\n易曰天垂象見吉凶聖人則之昔者高\n宗成王感於雊雉暴風之變脩身自改\n而享豐昌之福也逮秦皇帝即位彗星\n四見蝗䖝蔽天冬雷夏凍石隕東郡大\n人出臨洮妖孽並見熒惑守心星茀太\n角太角以亡終不能改二世立又重其\n惡及即位日月薄蝕山林淪亡辰星出\n於四孟太白經天而行無雲而雷枉矢\n夜光熒惑襲月孽火燒宫野禽戲庭都\n門内崩天變動於上群臣昏於朝百姓\n亂於下遂不察是以亡也\n八荒之内有四海四海之内有九州天\n子䖏中州而制八方耳兩河間曰冀州\n河南曰豫州河西曰雍州漢南曰荆州\n江南曰揚州濟南間曰兖州濟東曰徐\n州燕曰幽州齊曰青州山川汙澤陵陸\n丘阜五土之宜聖王就其勢因其便不\n失其性高者黍中者稷下者秔蒲葦菅\n蒯之用不乏麻麥黍粱亦不盡山林禽\n獸川澤魚鼈滋殖王者京師四通而致\n之\n周幽王二年西周三川皆震伯陽父曰\n周將亡矣夫天地之氣不失其序若過\n其序民亂之也陽伏而不能出隂迫而\n不能烝於是有地震今三川震是陽失\n其所而填隂也陽溢而壯隂源必塞國\n必亡夫水土演而民用足也土無所演\n民乏財用不亡何待昔伊雒竭而夏亡\n河竭而商亡今周徳如二代之季矣其\n川源塞塞必竭夫國必依山川山崩川\n竭亡之徴也川竭山必崩若國亡不過\n十年數之紀也天之所棄不過紀是歳\n也三川竭岐山崩十一年幽王乃滅周\n乃東遷\n五嶽者何謂也泰山東嶽也霍山南嶽\n也華山西嶽也常山北嶽也嵩高山中\n嶽也五嶽何以視三公能大布雲雨焉\n能大斂雲雨焉雲觸石而出膚寸而合\n不崇朝而雨天下施徳博大故視三公\n也\n四瀆者何謂也江河淮濟也四瀆何以\n視諸侯能蕩滌垢濁焉能通百川於海\n焉能出雲雨千里焉為施甚大故視諸\n侯也\n山川何以視子男也能出物焉能潤澤\n物焉能生雲雨為恩多然品類以百數\n故視子男也書曰禋于六宗望秩于山\n川徧于群神矣\n齊景公為露寢之臺成而不通焉栢常\n騫曰為臺甚急臺成君何為不通焉公\n曰然梟昔者鳴其聲無不為也吾惡之\n甚是以不通焉栢常騫曰臣請禳而去\n之公曰何具對曰築新室為置白茅焉\n公使為室成置白茅焉栢常騫夜用事\n明日問公曰今昔聞梟聲乎公曰一鳴\n而不復聞使人往視之梟當陛布翼伏\n地而死公曰子之道若此其明也亦能\n益寡人夀乎對曰能公曰能益幾何對\n曰天子九諸侯七大夫五公曰亦有徴\n兆之見乎對曰得夀地且動公喜令百\n官趣具騫之所求栢常騫出遭晏子於\n塗拜馬前辭曰騫為君禱梟而殺之君\n謂騫曰子之道若此其明也亦能益寡\n人夀乎騫曰能今且大祭為君請夀故\n將往以聞晏子曰嘻亦善矣能為君請\n夀也雖然吾聞之惟以政與徳順乎神\n為可以益夀今徒祭可以益夀乎然則\n福名有見乎對曰得夀地將動晏子曰\n騫昔吾見維星絶樞星散地其動汝以\n是乎栢常騫俯有間仰而對曰然晏子\n曰為之無益不為無損也薄賦斂無費\n民且令君知之\n夫水旱俱天下隂陽所為也大旱則雩\n祭而請雨大水則鳴鼓而劫社何也曰\n陽者隂之長也其在鳥則雄為陽雌為\n隂其在獸則牡為陽而牝為隂其在民\n則夫為陽而婦為隂其在家則父為陽\n而子為隂其在國則君為陽而臣為隂\n故陽貴而隂賤陽尊而隂卑天之道也\n今大旱者陽氣太盛以厭於隂隂厭陽\n固陽其填也惟填厭之太甚使隂不能\n起也亦雩祭拜請而已無敢加也至於\n大水及日蝕者皆隂氣太盛而上减陽\n精以賤乗貴以卑陵尊大逆不義故鳴\n鼓而懾之朱絲縈而劫之由此觀之春\n秋乃正天下之位徴隂陽之失直責逆\n者不避其難是亦春秋之不畏强禦也\n故刼嚴社而不為驚靈出天王而不為\n不尊上辭蒯聵之命不為不聴其父絶\n文姜之屬而不為不愛其母其義之盡\n耶其義之盡耶\n齊大旱之時景公召群臣問曰天不雨\n乆矣民且有饑色吾使人卜之祟在高\n山廣水寡人欲少賦斂以祠靈山可乎\n群臣莫對晏子進曰不可祠此無益也\n夫靈山固以石為身以草木為髪天久\n不雨髪將焦身將熱彼獨不欲雨乎祠\n之無益景公曰不然吾欲祠河伯可乎\n晏子曰不可祠此無益也夫河伯以水\n為國以魚鼈為民天久不雨水泉將下\n百川竭國將亡民將滅矣彼獨不用雨\n乎祠之何益景公曰今為之奈何晏子\n曰君誠避宫殿暴露與靈山河伯共憂\n其幸而雨乎於是景公出野暴露三日\n天果大雨民盡得種樹景公曰善哉晏\n子之言可無用乎其惟有徳也\n夫天地有徳合則生氣有精矣隂陽消\n息則變化有時矣時得而治矣時得而\n化矣時失而亂矣是故人生而不具者\n五目無見不能食不能行不能言不能\n施化故三月逹眼而後能見七月生齒\n而後能食期年生臏而後能行三年𩕄\n合而後能言十六精通而後能施化隂\n窮反陽陽窮反隂故隂以陽變陽以隂\n變故男八月而生齒八歳而毁齒二八\n十六而精小通女七月而生齒七歳而\n毁齒二七十四而精化小通不肖者精\n化始至矣而生氣感動觸情縦欲故反\n施亂化故詩云乃如之人懐婚姻也大\n無信也不知命也賢者不然精化填盈\n後傷時之不可遇也不見道端乃陳情\n欲以歌詩曰静女其姝俟我乎城隅愛\n而不見搔首踟蹰瞻彼日月遥遥我思\n道之云逺曷云能来急時之辭也甚焉\n故稱日月也\n度量權衡以黍生之為一分十分為一\n寸十寸為一尺十尺為一丈十六黍為\n一豆六豆為一銖二十四銖重一兩十\n六兩為一斤三十斤為一鈞四鈞重一\n石千二百黍為一龠十龠為一合十合\n為一升十升為一斗十斗為一石\n凡六經帝王之所著莫不致四靈焉徳\n盛則以為畜治平則時氣至矣故麒麟\n麕身牛尾圎頂一角含仁懐義音中律\n吕行步中規折旋中矩擇土而踐位平\n然後䖏不羣居不旅行紛兮其有質文\n也幽閒則循循如也動則有容儀黄帝\n即位惟聖恩承天明道一脩惟仁是行\n宇内和平未見鳯凰維思影像夙夜晨\n興於是乃問天老曰鳯儀何如天老曰\n夫鳳鴻前麟後虵頸魚尾鶴植鴛鴦思\n麗化枯折所志龍文龜身燕喙雞噣駢\n翼而中注首戴徳頂掲義背負仁心信\n智食則有質飲則有儀往則有文來則\n有嘉晨鳴曰發明晝鳴曰保長飛鳴曰\n上翔集鳴曰歸昌翼挾義衷抱忠足履\n正尾繋武小聲合金大音合鼓延頸奮\n翼五光備舉光興八風氣降時雨此謂\n鳳像夫惟鳳為能究萬物隨天祉象百\n狀逹于道去則有災見則有福覽九州\n觀八極備文武正王國嚴照四方仁聖\n皆伏故得鳳之像一者鳳過之得二者\n鳳下之得三者則春秋下之得四者則\n四時下之得五者則終身居之黄帝曰\n於戲盛哉於是乃備黄冕帶黄紳齋于\n中宫鳳乃蔽日而降黄帝降自東階西\n面啓首曰皇天降兹敢不承命於是鳳\n乃遂集東囿食帝竹實棲帝梧樹終身\n不去詩云鳳凰鳴矣于彼高岡梧桐生\n矣于彼朝陽菶菶萋萋雍雍喈喈此之\n謂也靈龜文五色似玉似金背隂向陽\n上隆象天下平法地槃衍象山四趾轉\n運應四時文著象二十八宿虵頭龍翅\n左精象日右精象月千歳之化下氣上\n通能知存亡吉凶之變寧則信信如也\n動則著矣神龍能為高能為下能為大\n能為小能為幽能為明能為短能為長\n昭乎其高也淵乎其下也薄乎天光高\n乎其著也一有一亡忽微哉斐然成章\n虚無則精以和動作則靈以化於戲允\n哉君子辟神也觀彼威儀逰燕幽間有\n似鳳也書曰鳥獸鶬鶬鳳凰來儀此之\n謂也\n成王時有三苖貫桑而生同為一秀大\n幾盈車民得而上之成王成王問周公\n此何也周公曰三苖同秀為一意天下\n其和而為一乎後三年則越裳氏重譯\n而朝曰道路悠逺山川阻深恐一使之\n不通故重三譯而來朝也周公曰徳澤\n不加則君子不饗其質政令不施則君\n子不臣其人譯曰吾受命於吾國之黄\n髪乆矣天之無烈風淫雨意中國有聖\n人耶有則盍朝之然後周公敬受其所\n以来矣\n周恵王十五年有神降于莘王問於内\n史過曰是何故有之乎對曰有之國将\n興其君齋明中正精㓗恵和其徳足以\n昭其馨香其恵足以同其民人神饗而\n民聴民神無怨故明神降焉觀其政徳\n而均布福焉國將亡其君貪冒淫僻邪\n佚荒怠蕪穢暴虐其政腥臊馨香不登\n其刑矯誣百姓擕貳明神不蠲而民有\n逺意民神痛怨無所依懐故神亦往焉\n觀其苛慝而降之禍是以或見神而興\n亦有以亡昔夏之興也祝融降于崇山\n其亡也回禄信於亭隧商之興也檮杌\n次於丕山其亡也夷羊在牧周之興也\n鸑鷟鳴於岐山其衰也杜伯射宣王於\n鎬是皆明神之紀者也王曰今是何神\n也對曰昔昭王娶于房曰房后是有爽\n徳協于丹朱丹朱馮身以儀之生穆王\n焉是監燭周之子孫而福禍之夫一神\n不逺徙遷若由是觀之其丹朱耶王曰\n其誰受之對曰在虢王曰然則何為對\n曰臣聞之道而得神是謂豐福淫而得\n神是謂貪禍今虢少荒其亡也王曰吾\n其奈何對曰使太宰以祝史率狸姓奉\n犠牲粢盛玉帛往獻焉無有祈也王曰\n虢其幾何對曰昔堯臨民以五今其胄\n見鬼神之見也不失其物若由是觀之\n不過五年王使太宰已父率傅氏及祝\n奉犠牲玉觴往獻焉内史過從至虢虢\n公亦使祝史請土焉内史過歸告王曰\n虢必亡矣不禋於神而求福焉神必禍\n之不親於民而求用焉民必違之精意\n以享禋也慈保庶民親也今虢公動匱\n百姓以盈其違離民怒神怨而求利焉\n不亦難乎十九年晉取虢也\n齊桓公北征孤竹未至卑耳谿中十里\n闟然而止瞠然而視有頃奉矢未敢發\n也喟然嘆曰事其不濟乎有人長尺冠\n冕大人物具焉左祛衣走馬前者管仲\n曰事必濟此人知道之神也走馬前者\n導也左祛衣者前有水也從左方渡行\n十里果有水曰遼水表之從左方渡\n踝從右方渡至膝已渡事果濟桓公再\n拜管仲馬前曰仲父之聖至如是寡人\n得罪久矣管仲曰夷吾聞之聖人先知\n無形今已有形乃知之是夷吾善承教\n非聖也\n吳伐越隳㑹稽得骨専車使使問孔子\n曰骨何者㝡大孔子曰禹致羣臣㑹稽\n山防風氏後至禹殺而戮之其骨節専\n車此為大矣使者曰誰為神孔子曰山\n川之靈足以紀綱天下者其守為神社\n稷為公侯山川之祀為諸侯皆屬於王\n者曰防風氏何守孔子曰汪芒氏之君\n守封嵎之山者也其神為釐姓在虞夏\n為防風氏商為汪芒氏於周為長狄氏\n今謂之大人使者曰人長幾何孔子曰\n僬僥氏三尺短之至也長者不過十數\n之極也使者曰善哉聖人也\n仲尼在陳有隼集于陳侯之廷而死楛\n矢貫之石砮矢長尺而咫陳侯使問孔\n子孔子曰隼之來也逺矣此肅慎氏之\n矢也昔武王克商通道九夷百蠻使各\n以其方賄來貢思無忘職業於是肅慎\n氏貢楛矢石砮長尺而咫先王欲昭其\n令徳之致故銘其栝曰肅慎氏貢楛矢\n以分大姬配虞胡公而封諸陳分同姓\n以珎玉展親也分别姓以逺方職貢使\n無忘服也故分陳以肅慎之矢試求之\n故府果得焉\n季桓子穿井得土缶中有羊以問孔子\n言得狗孔子曰以吾所聞非狗乃羊也\n木之怪夔罔兩水之怪龍罔象土之怪\n羵羊也非狗也桓子曰善㢤\n楚昭王渡江有物大如斗直觸王舟止\n於舟中昭王大怪之使聘問孔子孔子\n曰此名萍實令剖而食之惟覇者能獲\n之此吉祥也其後齊有飛鳥一足來下\n止于殿前舒翅而跳齊侯大怪之又使\n聘問孔子孔子曰此名商羊急告民趣\n治溝渠天將大雨於是如之天果大雨\n諸國皆水齊獨以安孔子歸弟子請問\n孔子曰異時小兒謡曰楚王渡江得萍\n實大如拳赤如日剖而食之美如蜜此\n楚之應也兒又有兩兩相牽屈一足而\n跳曰天將大雨商羊起舞今齊獲之亦\n其應也夫謡之後未嘗不有應隨者也\n故聖人非獨守道而已也賭物記也即\n得其應矣\n鄭簡公使公孫成子來聘於晉平公有\n疾韓宣子賛授館客客問君疾對曰君\n之疾久矣上下神祇無不遍諭也而無\n除今夢黄熊入於寢門不知人鬼耶意\n厲鬼也子産曰君之明子為政其何厲\n之有僑聞之昔鮌違帝命殛之于羽山\n化為黄熊以入于羽淵是為夏郊三代\n舉之夫鬼神之所及非其族類則紹其\n同位是故天子祠上帝公侯祠百神自\n卿已下不過其族今周室少卑晉實繼\n之其或者未舉夏郊也宣子以告祀夏\n郊董伯為尸五日瘳公見子産賜之莒\n鼎\n虢公夢在廟有神人面白毛虎爪執鉞\n立在西阿公懼而走神曰無走帝今日\n使晉襲于爾門公拜頓首覺召史嚚占\n之嚚曰如君之言則蓐收也天之罰神\n也天事官成公使囚之且使國人賀夢\n舟之僑告其諸侯曰虢不久矣吾乃今\n知之君不度而嘉大國之襲於已也何\n瘳吾聞之曰大國無道小國襲焉曰服\n小國傲大國襲焉曰誅民疾君之侈也\n是以由於逆命今嘉其夢侈必展是天\n奪之鑑而益其疾也民疾其態天又誑\n之大國來誅出令而逆宗國既卑諸侯\n逺已外内無親其誰云救之吾不忍俟\n將行以其族適晉三年虢乃亡\n晉平公築虒祁之室石有言者平公問\n於師曠曰石何故言對曰石不能言有\n神馮焉不然民聴之濫也臣聞之作事\n不時怨讟動于民則有非言之物而言\n今宫室崇侈民力屈盡百姓疾怨莫安\n其性石言不亦可乎\n晉平公出畋見乳虎伏而不動顧謂師\n曠曰吾聞之也覇王之主出則猛獸伏\n不敢起今者寡人出見乳虎伏而不動\n此其猛獸乎師曠曰鵲食猬猬食鵔鸃\n鵔鸃食豹豹食駮駮食虎夫駮之狀有\n似駮馬今者君之出必驂駮馬而出畋\n乎公曰然師曠曰臣聞之一自誣者窮\n再自誣者辱三自誣者死今夫虎所以\n不動者為駮馬也固非主君之徳義也\n君奈何一自誣乎平公異日出朝有鳥\n環平公不去平公顧謂師曠曰吾聞之\n也覇王之主鳳下之今者出朝有鳥環\n寡人終朝不去是其鳳鳥乎師曠曰東\n方有鳥名諫珂其為鳥也文身而朱足\n憎鳥而愛狐今者吾君必衣狐裘以出\n朝乎平公曰然師曠曰臣已嘗言之矣\n一自誣者窮再自誣者辱三自誣者死\n今鳥為狐裘之故非吾君之徳義也君\n奈何而再自誣乎平公不說異日置酒\n虒祁之㙜使郎中馬章布蒺䔧於階上\n令人召師曠師曠至履而上堂平公曰\n安有人臣履而上人主堂者乎師曠觧\n履剌足伏剌膝仰天而歎公起引之曰\n今者與叟戯叟遽憂乎對曰憂夫肉自\n生䖝而還自食也木自生蠹而還自刻\n也人自興妖而還自賊也五鼎之具不\n當生藜藿人主堂廟不當生蒺䔧平公\n曰今為之奈何師曠曰妖已在前無可\n奈何入來月八日脩百官立太子君將\n死矣至來月八日平旦謂師曠曰叟以\n今日為期寡人如何師曠不樂謁歸歸\n未幾而平公死乃知師曠神明矣\n趙簡子問於翟封荼曰吾聞翟雨穀三\n日信乎曰信又聞雨血三日信乎曰信\n又聞馬生牛牛生馬信乎曰信簡子曰\n大㦲妖亦足以亡國矣對曰雨榖三日\n䖟風之所飄也雨血三日鷙鳥撃於上\n也馬生牛牛生馬雜牧也此非翟之妖\n也簡子曰然則翟之妖奚也對曰其國\n數散其君㓜弱其諸卿貨其大夫比黨\n以求禄爵其百官肆㫁而無告其政令\n不竟而數化其士巧貪而有怨此其妖\n也\n哀公射而中稷其口疾不肉食祠稷而\n善卜之巫官巫官變曰稷負五種託株\n而從天下未至於地而株絶獵谷之老\n人張祍以受之何不告祀之公從之而\n疾去\n扁鵲過趙王王太子暴疾而死鵲造宫\n門曰吾聞國中卒有壤土之事得無有\n急乎中庶子之好方者應之曰然王太\n子暴疾而死扁鵲曰入言鄭毉秦越人\n能活太子中庶子難之曰吾聞上古之\n為毉者曰苖父苖父之為毉也以菅為\n席以芻為狗北面而祝發十言耳請扶\n而來者舉而來者皆平復如故子之方\n能如此乎扁鵲曰不能又曰吾聞中古\n之為毉者曰俞柎俞柎之為毉也搦腦\n髓束肓莫炊灼九竅而定經絡死人復\n為生人故曰俞柎子之方能若是乎扁\n鵲曰不能中庶子曰子之方如此譬若\n以管窺天以錐刺地所窺者甚大所見\n者甚少鈞若子之方豈足以變駭童子\n哉扁鵲曰不然物故有昧揥而中蛟頭\n掩目而别白黒者太子之疾所謂尸厥\n者也以為不然入診之太子股隂當温\n耳中焦焦如有嘯者聲然者皆可治也\n中庶子入報趙王趙王跣而趨出門曰\n先生逺辱幸臨寡人先生幸而有之則\n糞土之息得蒙天履地而長為人矣先\n生不有之則先犬馬填溝壑矣言未已\n涕泣沾襟扁鵲遂為診之先造軒光之\n竈八成之湯砥針礪石取三陽五輸子\n容擣藥子明吹耳陽儀反神子越扶形\n子游矯摩太子遂得復生天下聞之皆\n曰扁鵲能生死人鵲辭曰予非能生死\n人也特使夫當生者活耳夫死者猶不\n可藥而生也悲夫亂君之治不可藥而\n息也詩曰多將熇熇不可救藥甚之之\n辭也\n孔子晨立堂上聞哭者聲音甚悲孔子\n援琴而鼓之其音同也孔子出而弟子\n有吒者問誰也曰回也孔子曰回何為\n而吒回曰今者有哭者其音甚悲非獨\n哭死又哭生離者孔子曰何以知之回\n曰似完山之鳥孔子曰何如回曰完山\n之鳥生四子羽翼已成乃離四海哀鳴\n送之為是往而不復返也孔子使人問\n哭者哭者曰父死家貧賣子以葬之将\n與其别也孔子曰善㢤聖人也\n景公畋於梧丘夜猶蚤公姑坐睡而夢\n有五丈夫北面倖盧稱無罪焉公覺召\n晏子而告其所夢公曰我其嘗殺不辜\n而誅無罪耶晏子對曰昔者先君靈公\n畋五丈夫罟而駭獸故殺之斷其首而\n葬之曰五丈夫之丘其此耶公令人掘\n而求之則五頭同穴而存焉公曰嘻令\n吏葬之國人不知其夢也曰君憫白骨\n而况於生者乎不遺餘力矣不釋餘智\n矣故曰人君之為善易矣\n子貢問孔子死人有知無知也孔子曰\n吾欲言死者有知也恐孝子順孫妨生\n以送死也欲言無知恐不孝子孫棄不\n葬也賜欲知死人有知將無知也死徐\n自知之猶未晩也\n王子建出守於城父與成公乾遇於疇\n中問曰是何也成公乾曰疇也疇也者\n何也所以為麻也麻也者何也曰所以\n為衣也成公乾曰昔者荘王伐陳舎於\n有蕭氏謂路室之人曰巷其不善乎何\n溝之不浚也荘王猶知巷之不善溝之\n不浚今吾子不知疇之為麻麻之為衣\n吾子其不主社稷乎王子果不立\n"}
{"id": "KR3a0007_019", "series": "KR3a0007", "text": "　　脩文\n天下有道則禮樂征伐自天子出夫功\n成制禮治定作樂禮樂者行化之大者\n也孔子曰移風易俗莫善於樂安上治\n民莫善於禮是故聖王脩禮文設庠序\n陳鍾鼔天子辟雍諸侯泮宫所以行徳\n化詩云鎬京辟雍自西自東自南自北\n無思不服此之謂也\n積恩為愛積愛為仁積仁為靈靈臺之\n所以為靈者積仁也神靈者天地之本\n而為萬物之始也是故文王始接民以\n仁而天下莫不仁焉文徳之至也徳不\n至則不能文商者常也常者質質主天\n夏者大也大者文也文主地故王者一\n商一夏再而復者也正色三而復者也\n味尚甘聲尚宫一而復者故三王術如\n循環故夏后氏教以忠而君子忠矣小\n人之失野救野莫如敬故殷人教以敬\n而君子敬矣小人之失鬼救鬼莫如文\n故周人教以文而君子文矣小人之失\n薄救薄莫如忠故聖人之與聖也如矩\n之三雜規之三雜周則又始窮則反本\n也詩曰彫琢其章金玉其相言文質美\n也\n傳曰觸情從欲謂之禽獸苟可而行謂\n之野人安故重遷謂之衆庶辨然通古\n今之道謂之士進賢逹能謂之大夫敬\n上愛下謂之諸侯天覆地載謂之天子\n是故士服黼大夫黻諸侯火天子山龍\n徳彌盛者文彌縟中彌理者文彌章也\n詩曰左之左之君子宜之右之右之君\n子有之傳曰君子者無所不宜也是故\n韠冕厲戒立于廟堂之上有司執事無\n不敬者斬衰裳苴絰杖立于喪次賔客\n弔唁無不哀者被甲攖胄立于桴鼓之\n間士卒莫不勇者故仁足以懐百姓勇\n足以安危國信足以結諸侯强足以拒\n患難威足以率三軍故曰為左亦宜為\n右亦宜為君子無不宜者此之謂也\n齊景公登射晏子脩禮而待公曰選射\n之禮寡人厭之矣吾欲得天下勇士與\n之圖國晏子對曰君子無禮是庶人也\n庶人無禮是禽獸也夫臣勇多則弑其\n君子力多則弑其長然而不敢者惟禮\n之謂也禮者所以御民也轡者所以御\n馬也無禮而能治國家者嬰未之聞也\n景公曰善乃飭射更席以為上客終日\n問禮\n書曰五事一曰貎貎若男子之所以恭\n敬婦人之所以姣好也行歩中矩折旋\n中規立則磬折拱則抱鼓其以入君朝\n尊以嚴其以入宗廟敬以忠其以入鄉\n曲和以順其以入州里族黨之中和以\n親詩曰温温恭人惟徳之　孔子曰恭\n近於禮逺耻辱也\n衣服容貎者所以恱目也聲音應對者\n所以恱耳也嗜慾好惡者所以恱心也\n君子衣服中容貎得則民之目恱矣言\n語順應對給則民之耳恱矣就仁去不\n仁則民之心恱矣三者存乎心暢乎體\n形乎動静雖不在位謂之素行故忠心\n好善而日新之獨居樂徳内恱而形詩\n曰何其䖏也必有與也何其久也必有\n以也惟有以者為能長生久視而無累\n於物也\n知天道者冠鉥知地道者履蹻能治煩\n決亂者佩觽能射御者佩韘能正三軍\n者搢笏衣必荷規而承矩負繩而凖下\n故君子衣服中而容貎得接其服而象\n其徳故望玉貎而行能有所定矣詩曰\n芄蘭之枝童子佩觽說行能者也\n冠者所以别成人也脩徳束躬以自申\n飭所以檢其邪心守其正意也君子始\n冠必祝成禮加冠以厲其心故君子成\n人必冠帶以行事棄㓜少嬉戲惰慢之\n心而衎衎於進徳脩業之志是故服不\n成象而内心不變内心脩徳外被禮文\n所以成顯令之名也是故皮弁素積百\n王不易既以脩徳又以正容孔子曰正\n其衣冠尊其瞻視儼然人望而畏之不\n亦威而不猛乎\n成王將冠周公使祝雍祝王曰逹而勿\n多也祝雍曰使王近於民逺於佞嗇於\n時恵於財任賢使能於此始成之時祝\n辭四加而後退公冠自以為主卿為賔\n饗之以三獻之禮公始加玄端與皮弁\n皆必朝服玄冕四加諸侯太子庶子冠\n公為主其禮與上同冠於祖廟曰令月\n吉日加子元服去爾㓜志順爾成徳冠\n禮十九見正而冠古之通禮也\n夏公如齊逆女何以書親迎禮也其禮\n奈何曰諸侯以屨二兩加琮大夫庶人\n以屨二兩加束脩二曰某國寡小君使\n寡人奉不珍之琮不珍之屨禮夫人貞\n女夫人曰有幽室數辱之産未諭於傅\n母之教得承執衣裳之事敢不敬拜祝\n祝答拜夫人受琮取一兩屨以履女正\n笄衣裳而命之曰徃矣善事爾舅姑以\n順為宫室無二爾心無敢回也女拜乃\n親引其手授夫乎户夫引手出户夫行\n女從拜辭父于堂拜諸母於大門夫先\n升輿執轡女乃升輿轂三轉然後夫下\n先行大夫士庶人稱其父曰某之父某\n之師友使某執不珍之屨不珍之束脩\n敢不敬禮某氏貞女母曰有草茅之産\n未習於織紝紡績之事得奉執箕箒之\n事敢不敬拜\n春秋曰壬申公薨于髙寢傳曰髙寢者\n何正寢也曷爲或言髙寢或言路寢曰\n諸侯正寢三一曰髙寢二曰左路寢三\n曰右路寢髙寢者始封君之寢也二路\n寢者繼體之君寢也其二何曰子不居\n父之寢故二寢繼體君世世不可居髙\n祖之寢故有髙寢名曰髙也路寢其立\n奈何髙寢立中路寢左右春秋曰天王\n入于成周傳曰成周者何東周也然則\n天子之寢奈何曰亦三承明繼體守文\n之君之寢曰左右之路寢謂之承明何\n曰承乎明堂之後者也故天子諸侯三\n寢立而名實正父子之義章尊卑之事\n别大小之徳異矣\n天子以鬯為贄鬯者百草之本也上暢\n於天下暢於地無所不暢故天子以鬯\n為贄諸侯以圭為贄圭者玉也薄而不\n撓亷而不劌有瑕於中必見於外故諸\n侯以玉為贄卿以羔為贄羔者羊也羊\n羣而不黨故卿以為贄大夫以鴈為贄\n鴈者行列有長㓜之禮故大夫以為贄\n士以雉為贄雉者不可指食籠狎而服\n之故士以雉為贄庶人以鶩為贄鶩者\n鶩鶩也鶩鶩無它心故庶人以鶩為贄\n贄者所以質也\n諸侯三年一貢士士一適謂之好徳再\n適謂之尊賢三適謂之有功有功者天\n子一賜以輿服弓矢再賜以鬯三賜以\n虎賁百人號曰命諸侯命諸侯者鄰國\n有臣弑其君孽弑其宗雖不請乎天子\n而征之可也已征而歸其地于天子諸\n侯貢士一不適謂之過再不適謂之慠\n三不適謂之誣誣者天子黜之一黜以\n爵再黜以地三黜而地畢諸侯有不貢\n士謂之不率正不率正者天子黜之一\n黜以爵再黜以地三黜而地畢然後天\n子比年秩官之無文者而黜之以諸侯\n之所貢士代之詩云濟濟多士文王以\n寧此之謂也\n古者必有命民命民能敬長憐孤取舎\n好讓居事力者命於其君命然後得乗\n飭輿駢馬未得命者不得乗乗者皆有\n罰故其民雖有餘財侈物而無仁義功\n徳則無所用其餘財侈物故其民皆興\n仁義而賤財利賤財利則不爭不爭則\n强不凌弱衆不暴寡是唐虞所以興象\n刑而民莫敢犯法而亂斯止矣詩云告\n爾民人謹爾侯度用戒不虞此之謂也\n天子曰巡狩諸侯曰述職巡狩者巡其\n所守也述職者述其所職也春省耕助\n不給也秋省斂助不足也天子五年一\n巡狩歳二月東巡狩至于東嶽柴而望\n祀山川見諸侯問百年者命太師陳詩\n以觀民風命市納賈以觀民之所好惡\n志滛好僻者命典禮考時月定日同律\n禮樂制度衣服正之山川神祇有不舉\n者為不敬不敬者君黜以爵宗廟有不\n順者為不孝不孝者君削其地有功澤\n於民者然後加地入其境土地辟除敬\n老尊賢則有慶益其地入其境土地荒\n穢遺老失賢掊克在位則有讓削其地\n一不朝者黜其爵再不朝者黜其地三\n不朝者以六師移之歳五月南巡狩至\n于南嶽如東巡狩之禮歳八月西巡狩\n至于西嶽如南巡狩之禮歳十一月北\n巡狩至于北嶽如西巡狩之禮歸格于\n祖禰用特\n春秋曰正月公狩于郎傳曰春曰蒐夏\n曰苖秋曰獮冬曰狩苖者奈何曰苖者\n毛也取之不圍澤不揜羣取禽不麛卵\n不殺孕重者春蒐者不殺小麛及孕重\n者冬狩皆取之百姓皆出不失其馳不\n抵禽不詭遇逐不出防此苖獮蒐狩之\n義也故苖獮蒐狩之禮簡其戎事也故\n苖者毛取之蒐者捜索之狩者守留之\n夏不田何也曰天地隂陽盛長之時猛\n獸不攫鷙鳥不搏蝮蠆不螫鳥獸䖝虵\n且知應天而况人乎哉是以古者必有\n豢牢其謂之畋何聖人舉事必反本五\n穀者以奉宗廟養萬民也去禽獸害稼\n穡者故以田言之聖人作名號而事義\n可知也\n天子諸侯無事則歳三田一為乾豆二\n為賔客三為充君之庖無事而不田曰\n不敬田不以禮曰暴天物天子不合圍\n諸侯不揜羣天子殺則下大緌諸侯殺\n則下小緌大夫殺則止佐轝佐轝止則\n百姓畋獵獺祭魚然後漁人入澤梁鳩\n化為鷹然後設罻羅草木零落然後入\n山林昆䖝不蟄不以火田不麛不卵不\n夭殀不覆巢此皆聖人在上君子在位\n能者在職大徳之發者也是故臯陶為\n大理平民各服得其實伯夷主禮上下\n皆讓倕為工師百工致功益主虞山澤\n辟成棄主稷百榖時茂契主司徒百姓\n親和龍主賔客逺人至十二牧行而九\n州莫敢僻違禹陂九澤通九道定九州\n各以其職來貢不失厥宜方五千里至\n于荒服南撫交趾大發西析支渠捜氐\n羌北至山戎肅慎東至長夷島夷四海\n之内皆戴帝舜之功於是禹乃興九韶\n之樂致異物鳯凰來翔天下明徳也\n射者必心平體正持弓矢審固然後射\n者能以中詩云大侯既抗弓矢斯張射\n夫既同獻爾發功此之謂也弧之為言\n豫也豫者豫吾意也故古者兒生三日\n桑弧蓬矢六射天地四方天地四方者\n男子之所有事也必有意其所有事然\n後敢食榖故曰不素飱兮此之謂也\n生而相與交通故曰留賔自天子至士\n各有次贈死不及柩尸弔生不及悲哀\n非禮也故古者吉行五十里奔喪百里\n贈賵及事之謂時時禮之大者也春秋\n曰天王使宰咺来歸恵公仲子之賵賵\n者何喪事有賵者盖以乗馬束帛輿馬\n曰賵貨財曰賻衣𬒳曰襚口實曰唅玩\n好曰贈知生者賻賵知死者贈襚贈襚\n所以送死也賻賵所以佐生也輿馬束\n帛貨財衣被玩好其數奈何曰天子乗\n馬六匹諸侯四匹大夫三匹元士二匹\n下士一匹天子束帛五匹玄三纁二各\n五十尺諸侯玄三纁二各三十尺大夫\n玄一纁二各三十尺元士玄一纁一各\n二丈下士綵縵各一匹庶人布帛各一\n匹天子之賵乗馬六匹乗車諸侯四匹\n乗輿大夫曰參輿元士下士不用輿天\n子文繡衣各一襲到地諸侯覆跗大夫\n到踝士到髀天子唅實以珠諸侯以玉\n大夫以璣士以貝庶人以穀實位尊徳\n厚及親者賻賵唅襚厚貧富亦有差二\n三四五之數取之天地而制竒偶度人\n情而出節文謂之有因禮之大宗也\n春秋曰庚戌天王崩傳曰天王何以不\n書葬天子記崩不記葬必其時也諸侯\n記卒記葬有天子在不必其時也必其\n時奈何天子七日而殯七月而葬諸侯\n五日而殯五月而葬大夫三日而殯三\n月而葬士庶人二日而殯二月而葬皆\n何以然曰禮不豫凶事死而後治凶服\n衣衰飾脩棺椁作穿窆宅兆然後䘮文\n成外親畢至葬墳集孝子忠臣之恩厚\n備盡矣故天子七月而葬同軌畢至諸\n侯五月而葬同㑹畢至大夫三月而葬\n同朝畢至士庶人二月而葬外姻畢至\n也\n延陵季子適齊於其反也其長子死於\n嬴博之間因葬焉孔子聞之曰延陵季\n子吳之習於禮者也使子貢往而觀之\n其穿深不至泉其歛以時服既葬封壙\n墳掩坎其髙可隠也既封左袒右旋其\n封且號者三言曰骨肉歸復于土命也\n若魂氣則無不之也無不之也而遂行\n孔子曰延陵季子於禮其合矣\n子生三年然後免於父母之懐故制䘮\n三年所以報父母之恩也期年之䘮通\n乎諸侯三年之䘮通乎天子禮之經也\n子夏三年之䘮畢見於孔子孔子與之\n琴使之絃援琴而絃衎衎而樂作而曰\n先王制禮不敢不及也子曰君子也閔\n子騫三年之䘮畢見於孔子孔子與之\n琴使之絃援琴而絃切切而悲作而曰\n先王制禮不敢過也孔子曰君子也子\n貢問曰閔子哀不盡子曰君子也子夏\n哀已盡子曰君子也賜也惑敢問何謂\n孔子曰閔子哀未盡能㫁之以禮故曰\n君子也子夏哀已盡能引而致之故曰\n君子也夫三年之䘮固優者之所屈劣\n者之所勉\n齊宣王謂田過曰吾聞儒者喪親三年\n喪君三年君與父孰重田過對曰殆不\n如父重王忿然怒曰然則何為去親而\n事君田過對曰非君之土地無以䖏吾\n親非君之禄無以養吾親非君之爵位\n無以尊顯吾親受之君致之親凡事君\n所以為親也宣王邑邑而無以應\n古者有菑者謂之厲君一時素服使有\n司弔死問疾憂以巫毉匍匐以救之湯\n粥以方之善者必先乎矜寡孤獨及病\n不能相養死無以葬埋則葬埋之有親\n喪者不呼其門有齊衰大功五月不服\n力役之征有小功之喪者未葬不服力\n役之征其有重尸多死者急則有聚衆\n童子撃鼔苣火入官宫里用之各撃鼔\n苣火逐官宫里家之主人冠立于阼事\n畢出乎里門出乎邑門至野外此匍匐\n救厲之道也師大敗亦然\n齋者思其居䖏也思其笑語也思其所\n為也齋三日乃見其所為齋者祭之日\n將入户僾然若有見乎其容盤旋出户\n喟然若有聞乎歎息之聲先人之色不\n絶於目聲音咳唾不絶於耳嗜欲好惡\n不忘於心是則孝子之齋也\n春祭曰祠夏祭曰禴秋祭曰嘗冬祭曰\n烝春薦韭卵夏薦麥魚秋薦黍豚冬薦\n稻鴈三歳一祫五年一禘祫者合也禘\n者諦也祫者大合祭於祖廟也禘者諦\n其徳而差優劣也聖主將祭必潔齋精\n思若親之在方興未登㥥㥥憧憧専一\n想親之容貌彷彿此孝子之誠也四方\n之助祭空而来者滿而反虚而至者實\n而還皆取法則焉\n韓褐子濟於河津人告曰夫人過於此\n者未有不快用者也而子不用乎韓褐\n子曰天子祭海内之神諸侯祭封域之\n内大夫祭其親士祭其祖禰褐也未得\n事河伯也津人申楫舟中水而運津人\n曰向也役人固已告矣夫子不聽役人\n之言也今舟中水而運甚殆治裝衣而\n下逰乎韓子曰吾不為人之惡我而改\n吾志不為我將死而改吾義言未已舟\n泆然行韓褐子曰詩云莫莫葛藟施于\n條枚愷悌君子求福不回鬼神且不回\n况於人乎\n孔子曰無體之禮敬也無服之䘮憂也\n無聲之樂懽也不言而信不動而威不\n施而仁志也鍾鼓之聲怒而撃之則武\n憂而撃之則悲喜而撃之則樂其志變\n其聲亦變其志誠通乎金石而况人乎\n公孟子髙見顓孫子莫曰敢問君子之\n禮何如顓孫子莫曰去爾外厲與爾内\n色勝而心自取之去三者而可矣公孟\n不知以告曾子曾子愀然逡巡曰大哉\n言乎夫外厲者必内折色勝而心自取\n之者必為人役是故君子徳行成而容\n不知聞識博而辭不爭知慮微逹而能\n不愚\n曾子有疾孟儀往問之曾子曰鳥之將\n死必有悲聲君子集大辟必有順辭禮\n有三儀知之乎對曰不識也曾子曰坐\n吾語汝君子脩禮以立志則貪慾之心\n不來君子思禮以脩身則怠惰慢易之\n節不至君子脩禮以仁義則忿爭暴亂\n之辭逺若夫置罇爼列籩豆此有司之\n事也君子雖勿能可也\n孔子曰可也簡簡者易野也易野者無\n禮文也孔子見子桑伯子子桑伯子不\n衣冠而䖏弟子曰夫子何為見此人乎\n曰其質美而無文吾欲説而文之孔子\n去子桑伯子門人不説曰何為見孔子\n乎曰其質美而文繁吾欲説而去其文\n故曰文質脩者謂之君子有質而無文\n謂之易野子桑伯子易野欲同人道於\n牛馬故仲弓曰太簡上無明天子下無\n賢方伯天下為無道臣弑其君子弑其\n父力能討之討之可也當孔子之時上\n無明天子也故言雍也可使南面南面\n者天子也雍之所以得稱南面者問子\n桑伯子於孔子孔子曰可也簡仲弓曰\n居敬而行簡以道民不亦可乎居簡而\n行簡無乃太簡乎子曰雍之言然仲弓\n通於化術孔子明於王道而無以加仲\n弓之言\n孔子至齊郭門之外遇一嬰兒挈一壺\n相與俱行其視精其心正其行端孔子\n謂御曰趣驅之趣驅之韶樂方作孔子\n至彼聞韶三月不知肉味故樂非獨以\n自樂也又以樂人非獨以自正也又以\n正人矣哉於此樂者不圖為樂至於此\n黄帝詔伶倫作為音律伶倫自大夏之\n西乃之崑崙之隂取竹於嶰谷以生竅\n厚薄均者斷兩節間其長九寸而吹之\n以為黄鍾之宫日含少次制十二管以\n崑崙之下聴鳯之鳴以别十二律其雄\n鳴為六雌鳴亦六以比黄鍾之宫適合\n黄鍾之宫皆可生之而律之本也故曰\n黄鍾微而均鮮全而不傷其為宫獨尊\n象大聖之徳可以明至賢之功故奉而\n薦之于宗廟以歌迎功徳世世不忘是\n故黄鍾生林鍾林鍾生大吕大吕生夷\n則夷則生太簇太簇生南吕南吕生夾\n鍾夾鍾生無射無射生沽洗沽洗生應\n鍾應鍾生蕤賔三分所生益之一分以\n上生三分所生去其一分以下生黄鍾\n大吕太簇夾鍾沽洗仲吕蕤賔為上林\n鍾夷則南吕無射應鍾為下大聖至治\n之世天地之氣合以生風日至則日行\n其風以生十二律故仲冬短至則生黄\n鍾季冬生大吕孟春生太簇仲春生夾\n鍾季春生沽洗孟夏生仲吕仲夏生蕤\n賔季夏生林鍾孟秋生夷則仲秋生南\n吕季秋生無射孟冬生應鍾天地之風\n氣正十二律至也\n聖人作為鞉鼓控掲塤箎此六者徳音\n之音然後鍾磬竽瑟以和之然後干戚\n旄狄以舞之此所以祭先王之廟也此\n所以獻酢酳酬也所以官序貴賤各得\n其宜也此可以示後世有尊卑長㓜之\n序也\n鍾聲鏗鏗以立號號以立横横以立武\n君子聴鍾聲則思武臣石聲磬磬以立\n辯辯以致死君子聴磬聲則思死封疆\n之臣絲聲哀哀以立亷亷以立志君子\n聴琴瑟之聲則思志義之臣竹聲濫濫\n以立㑹㑹以聚衆君子聴竽笙簫管之\n聲則思畜聚之臣鼓鞞之聲懽懽以立\n動動以進衆君子聴鼓鞞之聲則思將\n帥之臣君子之聴音非聴其鏗鏘而已\n彼亦有所合之也\n樂者聖人之所樂也而可以善民心其\n感人深其移風易俗故先王著其教焉\n夫民有血氣心知之性而無哀樂喜怒\n之常應感起物而動然後心術形焉是\n故感激憔悴之音作而民思憂嘽奔慢\n易繁文簡節之音作而民康樂粗厲猛\n奮廣賁之音作而民剛毅亷直勁正莊\n誠之音作而民肅敬寛裕肉好順成和\n動之音作而民慈愛流僻邪散狄成滌\n濫之音作而民淫亂是故先王本之情\n性稽之度數制之禮義含生氣之和道\n五常之行使陽而不散隂而不密剛氣\n不怒柔氣不懾四暢交於中而發作於\n外皆安其位不相奪也然後立之學等\n廣其節奏省其文彩以繩徳厚律小大\n之稱比終始之序以象事行使親䟽貴\n賤長㓜男女之理皆形見於樂故曰樂\n觀其深矣土弊則草木不長水煩則魚\n鼈不大氣衰則生物不遂世亂則禮慝\n而樂淫是故其聲哀而不莊樂而不安\n慢易以犯節流漫以忘本廣則容姦狹\n則思欲感滌蕩之氣而滅和平之徳是\n以君子賤之也凡姦聲感人而逆氣應\n之逆氣成象而淫樂興焉正聲感人而\n順氣應之順氣成象而和樂興焉唱和\n有應回邪曲直各歸其分而萬物之理\n以類相動也是故君子反情以和其志\n比類以成其行姦聲亂色不習於聴淫\n樂慝禮不接心術惰慢邪辟之氣不設\n於身體使耳目鼻口心智百體皆由順\n正以行其義然後發以聲音文以琴瑟\n動以干戚飾以羽旄從以簫管奮至徳\n之光動四氣之和以著萬物之理是故\n清明象天廣大象地終始象四時周旋\n象風雨五色成文而不亂八風從律而\n不姦百度得數而有常小大相成終始\n相生唱和清濁代相為經故樂行而倫\n清耳目聡明血氣和平移風易俗天下\n皆寧故曰樂者樂也君子樂得其道小\n人樂得其欲以道制欲則樂而不亂以\n欲忘道則惑而不樂是故君子反情以\n和其意廣樂以成其教故樂行而民向\n方可以觀徳矣徳者性之端也樂者徳\n之華也金石絲竹樂之器也詩言其志\n歌詠其聲舞動其容三者本於心然後\n樂氣從之是故情深而文明氣盛而化\n神和順積中而英華發外惟樂不可以\n為偽樂者心之動也聲者樂之象也文\n彩節奏聲之飾也君子之動本樂其象\n也後治其飾是故先鼔以警戒三歩以\n見方再始以著往復亂以飾歸奮疾而\n不㧞極幽而不隠獨樂其志不厭其道\n備舉其道不私其欲是故情見而義立\n樂終而徳尊君子以好善小人以飾聽\n過故曰生民之道樂為大焉\n樂之可密者琴㝡宜焉君子以其可脩\n德故近之凡音之起由人心生也人心\n之動物使之然也感於物而後動故形\n於聲聲相應故生變變成方謂之音比\n音而樂之及干戚羽旄謂之樂樂者音\n之所由生也其本在人心之感於物是\n故其哀心感者其聲噍以殺其樂心感\n者其聲嘽以緩其喜心感者其聲發以\n散其怒心感者其聲壯以厲其敬心感\n者其聲直以亷其愛心感者其聲和以\n調人之善惡非性也感於物而後動是\n故先王慎所以感之故禮以定其意樂\n以和其性政以一其行刑以防其姦禮\n樂刑政其極一也所以同民心而立治\n道也\n凡音生人心者也情動於中而形於聲\n聲成文謂之音是故治世之音安以樂\n其政和亂世之音怨以怒其政乖亡國\n之音哀以思其民困聲音之道與政通\n矣宫為君商為臣角為民徴為事羽為\n物五音亂則無法無法之音宫亂則荒\n其君驕商亂則陂其官壊角亂則憂其\n民怨徴亂則哀其事勤羽亂則危其財\n匱五者皆亂代相凌謂之慢如此則國\n之滅亡無日矣鄭衛之音亂世之音也\n比於慢矣桑間濮上之音亡國之音也\n其政散其民流誣上行私而不可止也\n凡人之有患禍者生於淫泆暴慢淫泆\n暴慢之本生於飲酒故古者慎其飲酒\n之禮使耳聴雅音目視正儀足行正容\n心論正道故終日飲酒而無過失近者\n數日逺者數月皆人有徳焉以益善詩\n云既醉以酒既飽以徳此之謂也\n凡從外入者莫深於聲音變人㝡極故\n聖人因而成之以徳曰樂樂者徳之風\n詩曰威儀抑抑徳音秩秩謂禮樂也故\n君子以禮正外以樂正内内須㬰離樂\n則邪氣生矣外須㬰離禮則慢行起矣\n故古者天子諸侯聴鍾聲未嘗離於庭\n卿大夫聴琴瑟未嘗離於前所以養正\n心而滅淫氣也樂之動於内使人易道\n而好良樂之動於外使人温恭而文雅\n雅頌之聲動人而正氣應之和成容好\n之聲動人而和氣應之粗厲猛賁之聲\n動人而怒氣應之鄭衛之聲動人而淫\n氣應之是以君子慎其所以動人也\n子路鼓瑟有北鄙之聲孔子聞之曰信\n矣由之不才也冉有侍孔子曰求來爾\n奚不謂由夫先王之制音也奏中聲為\n中節流入於南不歸於北南者生育之\n鄉北者殺伐之域故君子執中以為本\n務生以為　故其音温和而居中以象\n生育之氣憂哀悲痛之感不加乎心暴\n厲淫荒之動不存乎體夫然者乃治存\n之風安樂之為也彼小人則不然執末\n以論本務剛以為　故其音湫厲而微\n末以象殺伐之氣和節中正之感不加\n乎心温儼恭莊之動不存乎體夫殺者\n乃亂亡之風奔北之為也昔舜造南風\n之聲其興也勃焉至今王公述而不釋\n紂為北鄙之聲其廢也忽焉至今王公\n以為笑彼舜以匹夫積正合仁履中行\n善而卒以興紂以天子好慢淫荒剛厲\n暴賊而卒以滅今由也匹夫之徒布衣\n之醜也既無意乎先王之制而又有亡\n國之聲豈能保七尺之身哉冉有以告\n子路子路曰由之罪也小人不能耳陷\n而入於斯宜矣夫子之言也遂自悔不\n食七日而骨立焉孔子曰由之改過矣\n"}
{"id": "KR3a0007_020", "series": "KR3a0007", "text": "　　反質\n孔子卦得賁喟然仰而歎息意不平子\n張進舉手而問曰師聞賁者吉卦而歎\n之乎孔子曰賁非正色也是以歎之吾\n思也質素白當正白黒當正黑夫質又\n何也吾亦聞之丹漆不文白玉不彫寳\n珠不飾何也質有餘者不受飾也\n信鬼神者失謀信日者失時何以知其\n然夫賢聖周知能不時日而事利敬法\n令貴功勞不卜筮而身吉謹仁義順道\n理不禱祠而福故卜數擇日㓗齋戒肥\n犧牲飾珪璧精祠祀而終不能除悖逆\n之禍以神明有知而事之乃欲背道妄\n行而以祠祀求福神明必違之矣天子\n祭天地五嶽四瀆諸侯祭社稷大夫祭\n五祀士祭門戸庶人祭其先祖聖王承\n天心制禮分也凡古之卜日者将以輔\n道稽疑示有所先而不敢専自也非欲\n以顛倒之惡而幸安之全孔子曰非其\n鬼而祭之謟也是以泰山終不享季氏\n之旅易稱東鄰殺牛不如西鄰之禴祭\n盖重禮不貴物也敬實而不貴華誠有\n其徳而推之則安往而不可是以聖人\n見人之文必考其質歴山之田者善侵\n畔而舜耕焉雷澤之漁者善爭陂而舜\n漁焉東夷之陶器窳而舜陶焉故耕漁\n與陶非舜之事而舜為之以救敗也民\n之性皆不勝其欲去其實而歸之華是\n以苦窳之器爭鬭之患起爭鬭之患起\n則所以偷也所以然者何也由離誠就\n詐棄樸而取偽也追逐其末而無所休\n止聖人抑其文而抗其質則天下反矣\n詩云尸鳩在桑其子七兮淑人君子其\n儀一兮傳曰尸鳩之所以養七子者一\n心也君子之所以理萬物者一儀也以\n一儀理物天心也五者不離合而為一\n謂之天心在我能因自深結其意於一\n故一心可以事百君百心不可以事一\n君是故誠不逺也夫誠者一也一者質\n也君子雖有外文必不離内質矣\n衛有五丈夫俱負缶而入井灌韭終日\n一區鄧析過下車為教之曰為機重其\n後輕其前命曰橋終日溉韭百區不倦\n五丈夫曰吾師言曰有機知之巧必有\n機知之敗我非不知也不欲為也子其\n往矣我一心溉之不知改已鄧析去行\n數十里顔色不悦懌自病弟子曰是何\n人也而恨我君請為君殺之鄧析曰釋\n之是所謂真人者也可令守國\n禽滑釐問於墨子曰錦繡絺紵將安用\n之墨子曰惡是非吾用務也古有無文\n者得之矣夏禹是也卑小宫室損薄飲\n食土階三等衣裳細布當此之時黻無\n所用而務在於完堅殷之盤庚大其先\n王之室而改遷於殷茅茨不剪采椽不\n斵以變天下之視當此之時文采之帛\n將安所施夫品庶非有心也以人主為\n心苟上不為下惡用之二王者以化身\n先于天下故化隆於其時成名於今世\n也且夫錦繡絺紵亂君之所造也其本\n皆興於齊景公喜奢而忘儉幸有晏子\n以儉鐫之然猶幾不能勝夫奢安可窮\n哉紂為鹿臺糟丘酒池肉林宫墻文畫\n彫琢刻鏤錦繡被堂金玉珍瑋婦女優\n倡鍾鼓管絃流漫不禁而天下愈竭故\n卒身死國亡為天下戮非惟錦繡絺紵\n之用耶今當凶年有欲予子隨侯之珠\n者不得賣也珍寳而以為飾又欲予子\n一鍾粟者得珠者不得粟得粟者不得\n珠子將何擇禽滑釐曰吾取粟耳可以\n救窮墨子曰誠然則惡在事夫奢也長\n無用好末淫非聖人之所急也故食必\n常飽然後求美衣必常暖然後求麗居\n必常安然後求樂為可長行可久先質\n而後文此聖人之務禽滑釐曰善\n秦始皇既兼天下大侈靡即位三十五\n年猶不息治大馳道從九原扺雲陽塹\n山堙谷直通之厭先王宫室之小乃於\n豐鎬之間文武之䖏營作朝宫渭南山\n林苑中作前殿阿房東西五百歩南北\n五十丈上可坐萬人下可建五丈旗周\n為閣道自殿直抵南山之嶺以為闕為\n複道自阿房渡渭水屬咸陽以象天極\n閣道絶漢抵營室也又興驪山之役錮\n三泉之底關中離宫三百所關外四百\n所皆有鍾磬帷帳婦女倡優立石闕東\n海上朐山界中以為秦東門於是有方\n士韓客侯生齊客盧生相與謀曰當今\n時不可以居上樂以刑殺為威天下畏\n罪持禄莫敢盡忠上不聞過而日驕下\n懾伏以慢欺而取容諫者不用而失道\n滋甚吾黨久居且為所害乃相與亡去\n始皇聞之大怒曰吾異日厚盧生尊爵\n而事之今乃誹謗我吾聞諸生多為妖\n言以亂黔首乃使御史悉上諸生諸生\n傳相告犯法者四百六十餘人皆坑之\n盧生不得而侯生後得始皇聞之召而\n見之升阿東之臺臨四通之街將數而\n車裂之始皇望見侯生大怒曰老虜不\n良誹謗而主廼敢復見我侯生至仰㙜\n而言曰臣聞知死必勇陛下肯聽臣一\n言乎始皇曰若欲何言言之侯生曰臣\n聞禹立誹謗之木欲以知過也今陛下\n奢侈失本淫泆趨末宫室㙜閣連屬増\n累珠玉重寳積􁐂成山錦繡文綵滿府\n有餘婦女倡優數巨萬人鍾鼓之樂流\n漫無窮酒食珍味盤錯於前衣服輕暖\n輿馬文飾所以自奉麗靡爛熳不可勝\n極黔首匱竭民力單盡尚不自知又急\n誹謗嚴威克下下喑上聾臣等故去臣\n等不惜臣之身惜陛下國之亡耳聞古\n之明王食足以飽衣足以煖宫室足以\n䖏輿馬足以行故上不見棄於天下不\n見棄於黔首堯茅茨不剪采椽不斵土\n階三等而樂終身者以其文采之少而\n質素之多也丹朱傲虐好慢淫不脩理\n化遂以不升今陛下之淫萬丹朱而千\n昆吾桀紂臣恐陛下之十亡也而曾不\n一存始皇黙然久之曰汝何不早言侯\n生曰陛下之意方乗青雲飄揺於文章\n之觀自賢自健上侮五常下凌三王棄\n素樸就末技陛下亡徴見久矣臣等恐\n言之無益也而自取死故逃而不敢言\n今臣必死故為陛下陳之雖不能使陛\n下不亡欲使陛下自知也始皇曰吾可\n以變乎侯生曰形已成矣陛下坐而待\n亡耳若陛下欲更之能若堯與禹乎不\n然無兾也陛下之佐又非也臣恐變之\n不能存也始皇喟然而歎遂釋不誅後\n三年始皇崩二世即位三年而秦亡\n魏文侯問李克曰刑罰之原安生李克\n曰生於姦邪淫泆之行凡姦邪之心飢\n寒而起淫泆者久飢之詭也彫文刻鏤\n害農事者也錦繡纂組傷女工者也農\n事害則飢之本也女工傷則寒之原也\n飢寒並至而能不為姦邪者未之有也\n男女飾美以相矜而能無淫泆者未嘗\n有也故上不禁技巧則國貧民侈國貧\n窮者為姦邪而富足者為淫泆則驅民\n而為邪也民以為邪因以法隨誅之不\n赦其罪則是為民設陷也刑罰之起有\n原人主不塞其本而替其末傷國之道\n乎文侯曰善以為法服也\n秦穆公閑問由余曰古者明王聖帝得\n國失國當何以也由余曰臣聞之當以\n儉得之以奢失之穆公曰願聞奢儉之\n節由余曰臣聞堯有天下飯於土簋啜\n於土鉶其地南至交趾北至幽都東西\n至日所出入莫不賔服堯釋天下舜受\n之作為食器斬木而裁之銷銅鐡脩其\n刃猶漆黒之以為器諸侯侈國之不服\n者十有三舜釋天下而禹受之作為祭\n器漆其外而朱畫其内繒帛為茵褥觴\n勺有彩為飾彌侈而國之不服者三十\n有二夏后氏以没殷周受之作為大器\n而建九傲食器彫琢觴勺刻鏤四壁四\n帷茵席彫文此彌侈矣而國之不服者\n五十有二君好文章而服者彌侈故曰\n儉其道也由余出穆公召内史廖而告\n之曰寡人聞鄰國有聖人敵國之憂也\n今由余聖人也寡人患之吾將奈何内\n史廖曰夫戎辟而遼逺未聞中國之聲\n也君其遺之女樂以亂其政而厚為由\n余請期以踈其間彼君臣有間然後可\n圖君曰諾乃以女樂三九遺戎王因為\n由余請期戎王果見女樂而好之設酒\n聽樂終年不遷馬牛羊半死由余歸諌\n諌不聽遂去入秦穆公迎而拜為上卿\n問其兵勢與其地利既已得矣舉兵而\n伐之兼國十二𨳩地千里穆公奢主能\n聴賢納諫故覇西戎西戎淫於樂誘於\n利以亡其國由離質檏也\n經侯往適魏太子左帶羽玉具劒右帶\n環佩左光照右右光照左坐有頃太子\n不視也又不問也經侯曰魏國亦有寳\n乎太子曰有經侯曰其寳何如太子曰\n主信臣忠百姓上戴此魏之寳也經侯\n曰吾所問者非是之謂也乃問其器而\n已太子曰有徒師沼治魏而市無預賈\n郄辛治陽而道不拾遺芒卯在朝而四\n鄰賢士無不相因而見此三大夫乃魏\n國之大寳於是經侯黙然不應左解玉\n具右解環佩委之坐愆然而起黙然不\n謝趨而出上車驅去魏太子使騎操劒\n佩逐與經侯使告經侯曰吾無徳所寳\n不能為珠玉所守此寒不可衣飢不可\n食無為遺我賊於是經侯杜門不出傳\n死\n晉平公為馳逐之車龍旌衆色挂之以\n犀象錯之以羽芝車成題金千鎰立之\n於殿下令羣臣得觀焉田差三過而不\n一顧平公作色大怒問田差爾三過而\n不一顧何為也田差對曰臣聞説天子\n者以天下説諸侯者以國說大夫者以\n官說士者以事說農夫者以食說婦姑\n者以織桀以奢亡紂以淫敗是以不敢\n顧也平公曰善乃命左右曰去車\n魏文侯御廪災文侯素服辟正殿五日\n羣臣皆素服而弔公子成父獨不弔文\n侯復殿公子成父趨而入賀曰甚大善\n矣夫御廪之災也文侯作色不恱曰夫\n御廪者寡人寳之所蔵也今火災寡人\n素服辟正殿羣臣皆素服而弔至於子\n大夫而不弔今已復辟矣猶入賀何為\n公子成父曰臣聞之天子蔵於四海之\n内諸侯蔵於境内大夫蔵於其家士庶\n人蔵於箧櫝非其所蔵者不有天災必\n有人患今幸無人患乃有天災不亦善\n乎文侯喟然歎曰善\n齊桓公謂管仲曰吾國甚小而財用甚\n少而羣臣衣服輿馬甚汰吾欲禁之可\n乎管仲曰臣聞之君嘗之臣食之君好\n之臣服之今君之食也必桂之漿衣練\n紫之衣狐白之裘此羣臣之所奢太也\n詩云不躬不親庶民不信君欲禁之胡\n不自親乎桓公曰善於是更制練帛之\n衣大白之冠朝一年而齊國儉也\n季文子相魯妾不衣帛馬不食粟仲孫\n它諫曰子為魯上卿妾不衣帛馬不食\n粟人其以子為愛且不華國也文子曰\n然乎吾觀國人之父母衣麤食蔬吾是\n以不敢且吾聞君子以徳華國不聞以\n妾與馬夫徳者得於我又得於彼故可\n行若淫於奢侈沈於文章不能自反何\n以守國仲孫它慙而退\n趙簡子乗弊車瘦馬衣羖羊裘其宰進\n諌曰車新則安馬肥則往來疾狐白之\n裘温且輕簡子曰吾非不知也吾聞之\n君子服善則益恭細人服善則益倨我\n以自備恐有細人之心也傳曰周公位\n尊愈卑勝敵愈懼家富愈儉故周氏八\n百餘年此之謂也\n魯築郎囿季平子欲速成叔孫昭子曰\n安用其速成也以虐其民其可乎無囿\n尚可乎惡聞嬉戲之㳺罷其所治之民\n乎\n衛叔孫文子問於王孫夏曰吾先君之\n廟小吾欲更之可乎對曰古之君子以\n儉為禮今之君子以汰易之夫衛國雖\n貧豈無文履一竒以易十稷之繡哉以\n為非禮也文子乃止\n晉文公合諸侯而盟曰吾聞國之昏不\n由聲色必由姦利好樂聲色者淫也貪\n姦者惑也夫淫惑之國不亡必殘自今\n以来無以美妾疑妻無以聲樂妨政無\n以姦情害公無以貨利示下其有之者\n是謂伐其根素流於華葉若此者有患\n無憂有冦勿弭不如言者盟示之於是\n君子聞之曰文公其知道乎其不王者\n猶無佐也\n晏子飲景公酒日暮公呼具火晏子辭\n曰詩曰側弁之俄言失徳也屢舞傞傞\n言失容也既醉以酒既飽以徳既醉而\n出並受其福賔主之禮也醉而不出是\n謂伐德賔主之罪也嬰已卜其日未卜\n其夜公曰善舉酒而祭之再拜而出曰\n豈過我哉吾託國於晏子也以其家貧\n善寡人不欲其淫侈也而况與寡人謀\n國乎\n楊王孫病且死令其子曰吾死欲倮葬\n以反吾真必無易吾意祁侯聞之往諫\n曰竊聞王孫令葬必倮而入地必若所\n聞愚以為不可令死人無知則已矣若\n死有知也是戮尸於地下也將何以見\n先人愚以為不可王孫曰吾將以矯世\n也夫厚葬誠無益於死者而世競以相\n髙靡財殫幣而腐之於地下或乃今日\n入而明日出此真與暴骸於中野何異\n且夫死者終生之化而物之歸者歸者\n得至而化者得變是物各反其真其真\n冥冥視之無形聴之無聲乃合道之情\n夫飾外以誇衆厚葬以矯真使歸者不\n得至化者不得變是使物各失其然也\n且吾聞之精神者天之有也形骸者地\n之有也精神離形而各歸其真故謂之\n鬼鬼之為言歸也其尸塊然獨䖏豈有\n知哉厚褁之以幣帛多送之以財貨以\n奪生者財用古聖人縁人情不忍其親\n故爲之制禮今則越之吾是以欲倮葬\n以矯之也昔堯之葬者空木爲櫝葛藟\n爲緘其穿地也下不亂泉上不泄臭故\n聖人生易尚死易葬不加於無用不損\n於無益謂今費財而厚葬死者不知生\n者不得用謬哉可謂重惑矣祁侯曰善\n遂倮葬也\n魯有儉者瓦鬲煮食食之而美盛之土\n鉶之器以進孔子孔子受之歡然而悦\n如受太牢之饋弟子曰瓦甂陋器也煮\n食薄膳也而先生何喜如此乎孔子曰\n吾聞好諫者思其君食美者念其親吾\n非以饌為厚也以其食美而思我親也\n晏子病將死斷楹内書焉謂其妻曰楹\n也語子壯而視之及壯發書書之言曰\n布帛不窮窮不可飾牛馬不窮窮不可\n服士不可窮窮不可任窮乎窮乎窮也\n仲尼問老聃曰甚矣道之於今難行也\n吾比執道委質以當世之君而不我受\n也道之於今難行也老子曰夫説者流\n於聴言者亂於辭如此二者則道不可\n委矣\n子貢問子石子不學詩乎子石曰吾暇\n乎哉父母求吾孝兄弟求吾悌朋友求\n吾信吾暇乎哉子貢曰請投吾詩以學\n於子\n公明宣學於曾子三年不讀書曾子曰\n宣而居參之門三年不學何也公明宣\n曰安敢不學宣見夫子居宫庭親在叱\n吒之聲未嘗至於犬馬宣説之學而未\n能宣見夫子之應賔客恭儉而不懈惰\n宣説之學而未能宣見夫子之居朝廷\n嚴臨下而不毁傷宣説之學而未能宣\n說此三者學而未能宣安敢不學而居\n夫子之門乎曾子避席謝之曰參不及\n宣其學而已\n魯人身善織屨妻善織縞而徙於越或\n謂之曰子必窮魯人曰何也曰屨為履\n縞為冠也而越人徒跣剪髪逰不用之\n國欲無窮可得乎\n"}
