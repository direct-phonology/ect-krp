{"id": "KR3a0002_001", "series": "KR3a0002", "text": "荀子卷第一\n　　　　　登仕郎守大理評事楊　倞　注\n勸學篇第一\n君子曰學不可以巳青取之於藍而青於\n藍冰水爲之而寒於水木直中繩\n輮以爲輪其曲中規雖有槁暴不復挺者\n輮使之然也故木受繩則直\n金就礪則利君子博學而日參省乎已則\n知明而行無過矣故不登髙\n山不知天之髙也不臨深谿不知地之厚\n也不聞先王之遺言不知學問之大也\n干越夷貉之子生而同聲長而異俗教\n使之然也\n詩曰嗟爾君子無恒安息靖共爾位好\n是正直神之聽之介爾景福\n\n神莫大於化道福莫長於無禍\n吾甞終日而思矣不如須臾之所學也\n吾甞跂而望矣不如登髙之博見也登\n髙而招臂非加長也而見者逺順風而呼\n聲非加疾也而聞者彰假輿馬者非利足也\n而致千里假舟楫者非能水也而絶江河\n君子生非異也善假於物也\n南方有鳥焉名曰蒙鳩以羽爲巢而編之\n以髪繫之葦苕風至苕折卵破子死巢非\n不完也所繫者然也\n\n西方有\n木焉名曰射干莖長四寸生於髙山之上\n而臨百仞之淵木莖非能長也所立者然\n也\n蓬生\n麻中不扶而直蘭槐之根是爲芷其漸之滫\n君子不近庶人不服其質非不美也所漸者\n然也\n故君子\n居必擇鄉遊必就士所以防邪僻而近中\n正也物類之起必有所始榮辱之來必象\n其德肉腐出蟲魚枯生蠧怠慢忘身禍災\n乃作強自取柱柔自取束\n邪穢在身怨之所􁀌\n施薪若一火就燥也平地若一\n水就溼也草木疇生禽獸羣焉物各從其\n類也是故質的張而弓矢至焉林木\n茂而斧斤至焉樹成䕃而衆鳥\n息焉䤈酸而蜹聚焉故言有召禍也\n行有招辱也君子慎其所立乎\n積土成山風雨興焉積水成淵蛟龍生焉\n積善成德而神明自得聖心備焉\n故不積蹞步無以至千里不積小流\n無以成江海騏驥一躍不能十步駑馬十\n駕功在不舍鍥\n而舍之朽木不折鍥而不舍金石可鏤\n虻螾無爪牙之利\n筋骨之強上食埃土下飲黄泉用心一也\n蟹六跪而二螯非蛇蟺之穴無可寄託\n者用心躁也是故\n無㝠㝠之志者無昭昭之明無惽惽之事\n者無赫赫之功行衢道者不至\n事兩君者不容\n目不能兩視而明耳不\n能兩聽而聦螣蛇無足而飛\n梧䑕五技而窮\n詩曰\n尸鳩在桑其子七兮淑人君子其儀一兮\n其儀一兮心如結兮故君子結於一也\n\n昔者瓠巴鼓瑟而流魚出聽\n伯牙鼓琴六馬仰秣\n\n故聲無小而不\n聞行無隱而不形玉在山而草木潤\n淵生珠而崖不枯爲善不積邪安有不聞\n者乎學惡乎始惡乎終曰其數則始\n乎誦經終乎讀禮其義則始\n乎爲士終乎爲聖人真積力乆\n則入學至乎没而後止也\n故學數有終若其義則不可須臾舍也爲\n之人也舍之禽獸也故書者政事之紀也\n詩者中聲之所止也\n禮者法之大分羣類之綱\n紀也故學\n至乎禮而止矣夫是之謂道德之極禮之敬\n文也樂之中和也詩\n書之博也春秋之微也\n在天地之閒者畢矣\n君子之學也入乎耳箸乎心布乎四體形乎\n動靜端\n而言蝡而動一可以爲法則\n小人之學也入乎\n耳出乎口口耳之閒則四寸曷足\n以美七尺之軀哉\n古之學者爲已今之學者爲人君子之學\n也以美其身小人之學也以爲禽犢\n故不問而告謂之傲\n問一而告二謂之噆\n傲噆非也君子如響矣學莫便\n乎近其人禮樂法而不說詩書故\n而不切春秋約而\n不速方其人之習君子之\n説則尊以徧矣周於世矣\n故曰學莫便乎近其人\n學之經莫速乎好其人隆禮次之\n上不能好其人下不能隆禮安特\n將學雜識志順詩書而巳爾則末世窮年不\n免爲陋儒而巳\n\n將原先王本仁義則禮正其\n經緯蹊徑也若挈裘領詘五指而\n頓之順者不可勝數也\n不道禮憲以詩書爲之譬之猶\n以指測河也以戈春黍也以錐飡壷也不\n可以得之矣故隆禮雖未明法士也不隆\n禮雖察辯散儒也\n問楛者勿告也\n告\n楛者勿問也說楛者勿聽也有爭氣者勿\n與辨也故必由其道至然後接之非其道\n則避之故禮恭而後可與言道之方\n辭順而後可與言道之理色從而後可與言\n道之致故未可與言而言謂之傲\n可與言而不言謂之隱不觀氣\n色而言謂之瞽故君子不傲不隱不瞽謹\n慎其身詩曰匪交匪舒天子所予此\n之謂也\n百發失一不足謂善射千里蹞步不至不\n足謂善御倫類不通仁義不一不足謂\n善學\n學也者固學一之也一出焉一入焉涂巷\n之人也其善者少不善者多桀紂盜\n跖也全之盡之\n然後學者也君子知夫不全不粹之\n不足以爲美也故誦數以貫之\n思索以通之爲其人以處之除\n其害者以持養之使目非是無欲見也使耳\n非是無欲聞也使口非是無欲言也使心\n非是無欲慮也及至其致好之\n也目好之五色耳好之五聲口好之五味心\n利之有天下\n是故權利不能傾也羣衆不能移也\n天下不能蕩也生乎由是死\n乎由是夫是之謂德操德操然\n後能定能定然後能應能定能應\n夫是之謂成人天見其明地見\n其光君子貴其全也\n\n脩身篇第二\n見善脩然必有以自存也\n見不善愀然必以自省也善在身介\n然必以自好也不善在身\n菑然必以自惡也故非我而當\n者吾師也是我而當者吾友也謟䛕我者\n吾賊也故君子隆師而親友以致惡其賊\n好善無猒受諫而能戒雖欲無進得\n乎哉小人反是致亂而惡人之非己也致\n不肖而欲人之賢己也心如虎狼行如禽\n獸而又惡人之賊己也謟䛕者親諫爭者\n䟽脩正爲笑至忠爲賊雖欲無滅亡得乎\n哉詩曰潝潝訿訿亦孔之哀謀之其\n臧則具是違謀之不臧則具是依此之謂\n也\n扁善之度以治氣養生則後彭祖以脩身\n自名則配堯禹\n\n宜於時通利\n以處窮禮信是也\n凡用血氣志意知慮由禮則治通\n不由禮則勃亂提僈\n食飲衣服居處動靜由禮則和節不由禮\n則觸䧟生疾容貌態度進退趨行由禮則\n雅不由禮則夷固僻違庸衆而野\n故人無禮則不生事無禮\n則不成國家無禮則不寧詩云禮儀卒度\n笑語卒獲此之謂也\n以善先人者謂之教以善和人者謂之順\n以不善先人者謂之謟以不善\n和人者謂之䛕是是\n非非謂之智非是是非謂之愚\n傷良曰讒害良曰賊是謂是非\n謂非曰直竊貨曰盜匿行曰詐易言曰誕\n趣舍無定謂之無常保利弃義謂之至\n賊多聞曰博少聞曰淺多見曰閑\n少見曰陋難進曰偍易忘曰\n漏少而理曰治多而亂曰耗\n\n治氣養心之術血氣剛強\n則柔之以調和智慮漸深則一之以易良\n勇膽猛戾則\n輔之以道順齊給便利\n則節之以動止狹\n隘褊小則廓之以廣大卑溼重遲貪利則\n抗之以髙志\n\n庸衆\n駑散則刦之以師友\n怠慢僄弃則炤之以禍災\n愚款端\n愨則合之以禮樂通之以思索\n凡治氣養心\n之術莫徑由禮莫要得師莫神一好\n夫是之謂治氣養心之術也\n志意脩則驕富貴道義重則輕王公内省\n而外物輕矣傳曰君子役物小人役於物\n此之謂也身勞而心\n安爲之利少而義多爲之事亂君而通不\n如事窮君而順焉\n故良農不爲水旱不耕良賈不爲\n折閲不市士君子不爲貧\n窮怠乎道\n體恭敬而心忠信術禮義而情愛人\n横行天下雖困四夷人莫不貴\n勞苦之事則爭先饒樂之事則能讓\n端慤誠信拘守而詳橫行天\n下雖困四夷人莫不任體倨固而心執詐\n術順墨而精雜汙\n\n横行天下雖達四方人莫不賤\n勞苦之事則偷儒轉脫\n饒樂之\n事則佞兊而不曲辟違\n而不慤程役而不録\n橫行天下雖達四方\n人莫不弃\n行而供冀非漬淖也\n行而俯頃非擊\n戾也偶視而先俯非恐\n懼也然夫士欲獨脩其身不以得罪\n於此俗之人也\n夫驥一日而千里駑馬十駕則亦及之矣\n將以窮無窮逐無極與其折骨絶筋終身\n不可以相及也將有所止之則千里雖逺\n亦或遲或速或先或後胡爲乎其不可以\n相及也不識步道者將以窮無窮逐無極\n與意亦有所止之與夫堅白同異有厚無\n厚之察非不察也\n\n然而君子不辯止之也倚魁之行非不\n難也然而君子不行止之也\n故學曰遲\n彼止而待我我行而就之\n則亦或遲或速或先或後胡爲乎其不可\n以同至也故蹞歩而不休跛鼈千里累土\n而不輟丘山崇成厭其源開其瀆江河可\n竭一進一退一左一右六驥不致\n彼人之才性之相縣也豈若跛鼈\n之與六驥足哉然而跛鼈致之六驥不致\n是無他故焉或爲之或不爲爾\n道雖邇不行不至事雖小不爲不成其爲\n人也多暇日者其出入不逺矣\n好法而行士也篤志而體君\n子也齊明而不竭聖人也\n\n人無法則倀倀然有\n法而無志其義則渠渠然\n依乎法而又深其類然後温\n温然\n禮者所以正身也師者所以正禮也無禮\n何以正身無師吾安知禮之爲是也禮然\n而然則是情安禮也師云而云則是知若師\n也情安禮知若師則是聖人也\n故非禮是無法也非\n師是無師也不是師法而好自用\n譬之是猶以盲辨色以聾辨聲也舍亂妄\n無爲也故學也者法禮也夫師\n以身爲正儀而貴自安者也\n詩云不識不知順帝之則此之謂也\n\n端愨順弟則可謂善少者矣加好學\n遜敏焉則有鈞無上可以爲君子者矣\n偷儒憚事無\n廉恥而嗜乎飲食則可謂惡少者矣\n加惕悍而不順險賊而不弟焉\n則可謂不詳少者矣雖䧟\n刑戮可也老老而壯者歸焉\n不窮窮而通者積\n焉\n行乎㝠㝠而施乎無報而賢不\n肖一焉人有此\n三行雖有大過天其不遂乎\n\n君子之求利也略其逺害也早其避辱也\n懼其行道理也勇\n君子貧窮而志廣富貴而體恭安燕而血氣\n不惰勞勌而容貌不枯怒不過奪喜不過\n予君子貧窮而志廣隆仁\n也富貴而體恭殺埶也\n安燕而血氣不惰柬理也\n勞勌而容貌不枯好交\n也怒不過奪喜不過予是法勝\n私也書曰無有作好遵王之道無\n有作惡遵王之路此言君子之能以公義\n勝私欲也\n荀子卷第一\n"}
{"id": "KR3a0002_002", "series": "KR3a0002", "text": "荀子卷第二\n　　　　　登仕郎守大理評事揚　倞　注\n不苟篇第三\n君子行不貴苟難說不貴苟察名不\n貴苟傳唯其當之爲貴故懷負\n石而赴河是行之難爲者也而申徒狄能\n之\n然而君子不貴者非禮義之中也\n山淵平天地比\n\n齊秦襲\n入乎耳出乎口\n鈎有須\n\n卵有毛\n\n是說之難持者也而惠施鄧析能之\n\n然而君子不貴\n者非禮義之中也盜跖吟口名聲若日月\n與禹舜俱傳而不息然而君子不貴者非\n禮義之中也故曰君子行不\n貴苟難說不貴苟察名不貴苟得唯其當\n之爲貴詩曰物其有矣唯其時矣此之謂\n也\n君子易知而難狎易懼而難脅\n畏患而不避義死欲利而不爲所非\n交親而不比言辯而不辭\n蕩蕩乎其有以殊於世也\n君子能亦好不能亦好小人能亦醜不能\n亦醜君子能則寛容易直以開道人不\n能則恭敬繜絀以畏事人小人\n能則倨傲僻違以驕溢人不能則妬嫉怨\n誹以傾覆人故曰君子能則人榮學焉不\n能則人樂告之小人能則人賤學焉不能\n則人羞告之是君子小人之分也\n君子寛而不僈廉而不劌\n辯而不爭察而不激寡\n立而不勝堅彊而不暴柔從\n而不流恭敬謹慎而容夫是之謂至\n文詩曰温温恭人惟德之基此之謂也\n\n君子崇人之德揚人之美非謟䛕也正義\n直指舉人之過惡非毁疵也言已之\n光美擬於禹舜參於天地非夸誕也與時\n屈伸柔從若蒲葦非懾怯也剛彊\n猛毅靡所不信非驕暴也以義變\n應知當曲直故也詩曰左之左\n之君子宜之右之右之君子有之此言君子\n能以義屈信變應故也\n君子小人之反也君子大心則天\n而道小心則畏義而節知則明\n通而類愚則端愨而法見\n由則恭而止見閉則敬\n而齊喜則和而理憂則靜\n而理通則文而明窮則約而詳\n小人則不然大心則慢而暴小心則\n流淫而傾知則攫盜而漸愚\n則毒賊而亂見由則兊而倨\n見閇則怨而險喜則輕而翾\n憂則挫而懾通\n則驕而偏窮則弃而儑\n傳曰君子兩進小人兩廢此之謂也\n君子治治非治亂也曷謂耶曰禮義之謂\n治非禮義之謂亂也故君子者治禮義者\n也非治非禮義者也然則國亂將弗治與\n曰國亂而治之者非案亂而治之之謂也\n去亂而被之以治人汙\n而脩之者非案汙而脩之之謂也\n去汙而易之以脩故去亂而非治亂也去\n汙而非脩汙也治之爲名猶曰君子爲治\n而不爲亂爲脩而不爲汙也\n君子挈其辯而同焉者合矣善其\n言而類焉者應矣故馬鳴而馬\n應之非知也其勢然也故新浴者振\n其衣新沐者彈其冠人之情也\n其誰能以已之潐潐受人之掝\n掝者哉\n\n君子養心莫善於誠致誠則無它\n事矣唯仁之爲守唯義之爲行\n誠心守仁則形形則神神則能化矣\n誠心行義則理理則\n明明則能變矣變化\n代興謂之天德\n天不言而人推髙焉地不\n言而人推厚焉四時不言而百姓期焉\n夫此有常以至其誠者也\n君子至德嘿然而喻未施而親不怒而威\n夫此順命以愼其獨者也\n善之爲\n道者不誠則不獨不獨則不形\n不形則雖作於心見於色出於\n言民猶若未從也雖從必疑\n天地爲大矣不誠則不能化萬物\n聖人爲知矣不誠則不能化萬民父子爲\n親矣不誠則䟽君上爲尊矣不誠則卑\n夫誠者君子之所守也而政事之本\n也唯所居以其類至\n操之則得之舍之則失之\n操而得之則輕輕則獨行\n獨行而不舍則濟矣濟而材盡\n長遷而不反其初則化矣\n君子位尊而志恭心小而道大所聽視者\n近而所聞見者逺是何邪是操術然也\n故千人萬人之情一人之情是\n也天地始者今日是也百王之道後\n王是也君子審\n後王之道而論於百王之前若端拜而議\n\n推禮義之統分是非之分\n緫天下之要治海内之衆若使一\n人故操彌約而事彌大五寸之矩\n盡天下之方也故君子不下室堂而\n海内之情舉積此者則操術然也\n有通士者有公士者有直士者有愨士者\n有小人者上則能尊君下則能愛民物至\n而應事起而辨若是則可謂通士矣\n不下比以闇上不上同以疾\n下分爭於中不以私害之若是\n則可謂公士矣身之\n所長上雖不知不以悖君身之所\n短上雖不知不以取賞長短不飾以\n情自竭若是則可謂直士矣\n庸言必信之庸行必慎之畏\n法流俗而不敢以其所獨甚\n若是則可謂愨士矣言\n無常信行無常貞唯利所在無所不傾\n若是則可謂小人矣\n公生明偏生闇端愨生通詐僞生塞誠\n信生神夸誕生惑\n此六生者君子慎之而禹桀所以分也\n\n欲惡取舍之權見其可欲也則必前\n後慮其可惡也者見其可利也則必前後\n慮其可害也者而兼權之孰計之\n然後定其欲惡取舍如是則常不大\n陷矣凡人之患偏傷之也見其可欲\n也則不慮其可惡也者見其可利也則不\n顧其可害也者是以動則必陷爲則必辱\n是偏傷之患也\n人之所惡者吾亦惡之夫富貴\n者則類傲之夫貧賤者則求柔\n之是非仁人之情也是姦人將以\n盜名於晻世者也險莫大焉\n故曰盜名不如盜貨田仲史鰌不如盜\n也\n榮辱篇第四\n憍泄者人之殃也恭儉者偋五\n兵也雖有戈矛之剌\n不如恭儉之利也故與人善言煖於布\n帛傷人之言深於矛㦸故薄薄之地不得\n履之非地不安也危足無所履者也凡在\n言也巨涂\n則讓小涂則殆雖欲不謹若云不使\n\n快快而亡者怒也察察而殘者\n忮也博之而窮者訾也\n淸之而俞濁者口也\n豢之而俞瘠者\n交也辯而不\n說者爭也直立而不見知者勝\n也廉而不見貴者劌也\n勇而不見憚者貪也\n信而不見敬者好剸行也\n此小人之所務而君子之所不\n爲也\n鬪者忘其身者也忘其親者也忘其君者\n也行其少頃之怒而喪終身之軀然且爲\n之是忘其身也家室立殘親戚不免乎刑\n戮然且爲之是忘其親也\n君上之所惡也刑法之所\n大禁也然且爲之是忘其君也憂忘其身\n内忘其親\n上忘其君是刑法之所不舍也聖王之所\n不畜也乳彘不觸虎乳㺃不逺遊不忘其\n親也人也憂忘其身内忘其親上忘其君\n則是人也而曽㺃彘之不若也凡鬪者必\n自以爲是而以人爲非也已誠是也人誠\n非也則是己君子而人小人也以君子與\n小人相賊害也憂以忘其身内以忘其親\n上以忘其君豈不過甚矣哉是人也所謂\n以狐父之戈钃牛矢也\n\n將以爲智邪則愚莫大焉將\n以爲利邪則害莫大焉將以爲榮邪則辱\n莫大焉將以爲安邪則危莫大焉人之有\n鬪何哉我欲屬之狂惑疾病邪則不可聖\n王又誅之我欲屬之鳥䑕禽獸邪則\n不可其形體又人而好惡多同\n人之有鬪何哉我甚醜之\n有㺃彘之勇者有賈盜之勇者\n有小人之勇者有士君子之勇者\n爭飲食無廉恥不知是非不辟\n死傷不畏衆彊恈恈然惟利飲食之見是\n狗彘之勇者也爲事利\n爭貨財無辭讓果敢而振猛貪而\n戾恈恈然唯利之見是賈盜之勇也\n輕死而暴是小人之\n勇也義之所在不傾於權不顧其利舉國而\n與之不爲攺視重死持義而不橈是士君\n子之勇也\n儵䱁者浮陽之魚也\n\n胠於沙而思水則無逮矣\n挂於患而欲謹則無\n益矣自知者不怨人知命者不怨天\n怨人者窮怨天者無志\n失之已反之人豈不迂乎哉\n榮辱之大分安危利害之常體先義\n而後利者榮先利而後義者辱榮者常通\n辱者常窮通者常制人窮者常制於人\n是榮辱之大分也材愨者常\n安利蕩悍者常危害安利者\n常樂易危害者常憂險樂易\n者常夀長憂險者常夭折是安危利害之\n常體也\n夫天生蒸民有所以取之\n志意致脩德行致厚智慮致明是天\n子之所以取天下也政令\n法舉措時聽斷公上則能順天\n子之命下則能保百姓是諸侯之所以取\n國家也志行脩臨官治上則能順上下則\n能保其職是士大夫之所以取田邑也循\n法則度量刑辟圖籍\n不知其義謹守其數慎不\n敢損益也父子相傳以持王公\n是故三代雖亡治法猶存是官\n人百吏之所以取禄秩也孝弟愿愨軥録\n疾力以敦比其事業而不敢怠傲是庻人\n之所以取煖衣飽食長生久視以免於刑\n戮也飾邪說文\n姦言爲倚事陶誕突盜\n愓悍憍暴以偷生反側於\n亂世之閒是姦人之所以取危辱死刑也\n其慮之不深其擇之不謹其定取舍楛僈\n是其所以危也材性知\n能君子小人一也好榮惡辱好利惡害是\n君子小人之所同也若其所以求之之道\n則異矣小人也者疾爲誕而欲人之信已\n也疾爲詐而欲人之親已也禽獸之行而\n欲人之善已也慮之難知也行之難安也\n持之難立也成\n則必不得其所好必遇其所惡焉\n故君子者信矣而亦欲人之信已也忠\n矣而亦欲人之親已也脩正治辨矣而亦\n欲人之善已也慮之易知也行之易安也\n持之易立也成則必得其所好必不遇其\n所惡焉是故窮則不隱通則大明\n身死而名彌白小人莫不延頸舉踵\n而願曰知慮材性固有以賢人矣\n夫不知其與已無以異也則君子\n汪錯之當而小人注錯之過也\n故孰察小人之知能足以知其有餘可\n以爲君子之所爲也譬之越人安越楚人\n安楚君子安雅是\n非知能材性然也是注錯習俗之節異也\n仁義德行常安之術也然而未\n必不危也汙僈突盜常危之術也然而未\n必不安也\n故君子道其常而小人\n道其怪也\n凡人有所一同飢而欲食寒而欲煖勞而\n欲息好利而惡害是人之所生而有也是\n無待而然者也是禹桀之所同也目辨白\n黒美惡而耳辨音聲淸濁口辨　鹹甘苦\n鼻辨芬芳腥臊骨體膚理辨寒暑疾養\n是又人之所常生而有也是無待\n而然者也是禹桀之所同也可以爲堯禹\n可以爲桀跖可以爲工匠可以爲農賈在\n勢注錯習俗之所積爾是又人之所\n生而有也是無待而然者也是禹桀之所\n同也爲堯禹則常安榮爲桀跖則常危辱\n爲堯禹則常愉佚爲工匠農賈則常煩勞\n然而人力爲此而寡爲彼何也曰陋也\n堯禹者非生而具者也夫起\n於變故成乎脩脩之爲待盡而後備者也\n\n人之\n生固小人無師無法則唯利之見爾人之\n生固小人又以遇亂世得亂俗是以小重\n小也以亂得亂也君子非得勢以臨之則\n無由得開内焉今是人之口腹安\n知禮義安知辭讓安知廉恥隅積\n亦呥呥而噍鄉鄉而飽巳矣\n人無師無法則其心正其口\n腹也今使人生而未甞睹芻豢稻\n粱也唯菽藿糟糠之爲睹則以至足爲在\n此也俄而粲然有秉芻豢而至者則瞲然\n視之曰此何怪也\n彼臭之而無嗛於鼻\n甞之而甘於口食之而安於體則莫\n不弃此而取彼矣今以夫先王之道仁義\n之統以相羣居以相持養以相藩飾以相\n安固邪以夫桀跖之道是其爲\n相縣也幾直夫芻豢稻粱之縣糟糠爾哉\n然而人力爲此而寡\n爲彼何也曰陋也陋也者天下之公患也\n人之大殃大害也故曰仁者好告示\n人告之示之靡之儇之鈆之重之\n則夫塞者俄且通也陋\n者俄且僩也愚者俄且知也\n是若不行則湯\n武在上曷益桀紂在上曷損\n湯武存則天下從而治\n桀紂存則天下從而亂如是者豈非人之\n情固可與如此可與如彼也哉\n人之情食欲有芻豢衣欲有文繡行欲有\n輿馬又欲夫餘財蓄積之富也然而窮\n年累世不知不足是人之情也\n今人之生也方知畜雞狗豬彘又\n畜牛羊然而食不敢有酒肉餘刀布有囷\n窌然而衣\n不敢有絲帛約者有筐篋之藏然而行不\n敢有輿馬是何也非不\n欲也幾不長慮顧後而恐無以繼之故也\n於是又節用禦欲收斂畜藏以繼\n之也是於巳長慮顧後幾不甚善矣哉\n今夫偷生淺知之屬曽此而不知也\n食太侈不顧其後俄則屈安窮矣\n是其所以不免於凍餓操瓢囊\n爲溝壑中瘠者也況夫\n先王之道仁義之統詩書禮樂之分乎\n彼固天下之大慮也將爲天\n下生民之屬長慮顧後而保萬世也其㳅\n長矣其温厚矣其功盛姚逺矣\n非孰脩爲之君子莫\n之能知也故曰短綆不可以汲\n深井之泉知不幾者不可與及聖人之言\n夫詩書禮樂之分固非庸人之所\n知也故曰一之而可再也有之而可\n久也廣之而可通也慮之而\n可安也反鉛察之而俞可好也\n以治情則利\n以爲名則榮以羣則和以獨則足\n樂意者其是邪夫貴爲天子\n富有天下是人情之所同欲也然則從人\n之欲則勢不能容物不能贍也故先王案\n爲之制禮義以分之使貴賤之等長\n㓜之差知賢愚能不能之分皆使人載其\n事而各得其宜然後使愨禄多少厚\n薄之稱是夫羣居和一之\n道也故仁人在上則農以力盡田賈以察\n盡財百工以巧盡械器\n士大夫以上至於公侯莫不以其仁厚知\n能盡官職夫是之謂至平\n故或禄天下而不自以爲多或監\n門御旅抱關擊柝而不自以爲寡\n故曰斬而齊枉\n而順不同而一夫是之謂人倫\n\n詩曰受小共大共爲下國駿蒙此之謂\n也\n荀子卷第二\n"}
{"id": "KR3a0002_003", "series": "KR3a0002", "text": "荀子卷第三\n　　　　　登仕郎守大理評事揚　倞　注\n非相篇第五\n\n相人古之人無有也學者不道也古者\n有姑布子卿今之世梁有\n唐舉相人之形狀顔色而知其吉\n凶妖祥世俗稱之古之人無有也學者不\n道也故相形不如論心論心不如\n擇術形不勝心心不勝術術正而心\n順則形相雖惡而心術善無害爲君子也\n形相雖善而心術惡無害爲小人也君子\n之謂吉小人之謂凶故長短小大善惡形\n相非吉凶也古之人無有也學者不道也\n蓋帝堯長帝舜短文王長周公短仲尼長\n子弓短\n然白公之亂也令尹\n子西司馬子期皆死焉\n葉公子髙入據楚誅白公定楚國\n如反手爾仁義功名善於後世故士不揣\n長不揳大不權輕重亦將志乎心爾\n\n長短小大美惡形相豈論也哉且徐偃王\n之狀目可瞻馬\n仲尼之狀面如蒙倛\n\n周公之狀身如斷菑臯陶之狀\n色如削瓜閎夭之狀面無見膚\n傅說之狀身如植鰭\n伊尹之狀面無須麋禹跳湯偏\n\n堯舜參牟子\n從者將論\n志意比類文學邪直將差長短辨美惡而\n相欺傲邪古者桀紂\n長巨姣美天下之傑也筋力越勁百人之\n敵也然而身死國亡爲天下\n大僇後世言惡則必稽焉\n是非容貌之患也聞見之不衆論議之\n卑爾今世俗\n之亂君鄉曲之儇子\n莫不美麗姚冶竒衣婦飾血氣態度擬\n於女子\n婦人莫不願得以爲夫處女莫不願得以\n爲士弃其親家而欲奔之\n者比肩並起然而中君羞以爲臣中父羞\n以爲子中兄羞以爲弟中人羞以爲友\n俄則束乎有司而戮乎大市\n莫不呼天啼哭苦傷其今而後悔其始\n是非容貌之患也聞見之不衆\n而論議之卑爾然則從者將孰可也\n\n人有三不祥㓜而不肯事長賤而不肯事\n貴不肖而不肯事賢是人之三不祥也\n人有三必窮爲上則不能愛下爲下則\n好非其上是人之一必窮也鄉則不若偝\n則謾之是人之二必窮也智\n行淺薄曲直有以相縣矣然而仁人不能\n推知士不能明是人之三必窮也\n人有此三\n數行者以爲上則必危爲下則必滅詩曰\n雨雪瀌瀌宴然聿消莫肯下隧式居屢驕\n此之謂也\n\n人之所以爲人者何巳也曰\n以其有辨也飢而欲食寒而欲煖勞\n而欲息好利而惡害是人之所生而有也\n是無待而然者也是禹桀之所同也\n然則人之所以爲人者非特以二足而無\n毛也以其有辨也今夫狌狌形笑亦二足\n而毛也然而君子啜其羮\n食其胾故人之所以爲人\n者非特以其二足而無毛也以其有辨也\n夫禽獸有父子而無父子之親有牝牡而\n無男女之别故人道莫不有辨辨莫大於\n分分莫大於禮禮莫大於\n聖王聖王有百吾孰法焉\n故曰文久而息節族久而絶\n守法數之有司極禮而褫\n故\n曰欲觀聖王之跡則於其粲然者矣後王\n是也\n\n彼後王者天\n下之君也舍後王而道上古譬之是猶舍\n己之君而事人之君也故曰欲觀千歳則\n數今日欲知億萬則審一二欲知上世則\n審周道欲知周道則審其人所貴君子\n故曰以近知逺以一知萬以微知\n明此之謂也\n夫妄人曰古今異情其以治亂者異道而\n衆人惑焉彼衆人者愚而無說陋而無度\n者也其所見焉猶可欺也\n而況於千世之傳也妄人者門庭之閒\n猶可誣欺也而況於千世之上乎聖人何\n以不欺曰聖人者以已度者也\n故以人度人以情度情\n以類度類以說度功以\n道觀盡古今一度也\n類不悖雖久同理\n故鄉乎邪曲而不迷觀乎\n雜物而不惑以此度之\n五帝之外無傳人非\n無賢人也久故也五帝之中無傳政非無\n善政也久故也禹湯有傳政\n而不若周之察也非無善政也久故也傳\n者久則論略近則論詳略則舉大詳則舉小\n愚者聞其略而不知其詳聞其詳\n而不知其大也是以文久而\n滅節族久而絶凡言不合先王不順禮義\n謂之姦言雖辨君子不聽法先\n王順禮義黨學者然而不好言不樂\n言則必非誠士也故君子之\n於言也志好之行安之樂言之故君子必\n辯凡人莫不好言其所善而君子爲\n甚故贈人以言重於金石珠玉觀\n人以言美於黼黻文章\n聽人以言樂於鍾鼓\n琴瑟故君子之於言無厭鄙夫\n反是好其實不䘏其文是\n以終身不免埤汙傭俗\n故易曰括囊無咎無譽腐儒之謂\n也\n凡說之難以至髙遇至卑以至治接至亂\n未可直至也逺舉\n則病繆近世則病傭\n善者於是閒也亦必逺舉而不繆近\n世而不傭與時遷徙與世偃仰緩急嬴絀\n府然若渠匽櫽栝之於已也\n曲得所謂焉然而不\n折傷故君子之度已則\n以繩接人則用枻\n度\n已以繩故足以爲天下法則矣接人用枻\n故能寛容因求以成天下之大事矣\n故君子賢而能容罷知而能容愚\n博而能容淺粹而能容雜夫是之謂兼術\n詩曰徐方既同天子之功此之謂\n也\n談說之術矜莊以莅之端誠以處之堅彊\n以持之分别以諭之譬稱以明之欣驩芬\n薌以送之寶之珍之責之神之如是則說\n常無不受\n雖不說人人莫不貴夫是之\n謂爲能貴其所貴傳曰唯君子爲能\n貴其所貴此之謂也\n君子必辯凡人莫不好言其所善而\n君子爲甚焉是以小人辯言險君子辯言\n仁也言而非仁之中也則其言不若\n其黙也其辯不若其呐也言\n而仁之中也則好言者上矣不好言者下\n也故仁言大矣起於上所以導於下政令\n是也起於下所以忠於上謀救是也\n故君子之行仁也無厭志好\n之行安之樂言之故言君子必\n辯小辯不如見端見端不如見本分\n小辯而察\n見端而明本分而理聖人士君子之分具\n矣有小人之辯者有士君子之\n辯者有聖人之辯者不先慮不早謀發之\n而當成文而類居錯遷徙\n應變不窮是聖人之辯者也先\n慮之早謀之斯須之言而足聽文\n而致實博而黨正是士君子之辯者也\n聽其言則\n辭辨而無統用其身則多詐而無功\n上不足以順明王下不足以和齊百姓然\n而口舌之於噡唯則節\n足以爲竒偉偃却之屬\n夫是之謂姦人之雄聖王起所\n以先誅也然後盜賊次之盜賊得變此不\n得變也\n非十二子篇第六\n假今之世\n飾邪說文姦言以􁒣亂天下欺惑愚\n衆矞宇嵬瑣\n\n使天下混然不知是非治亂之所存\n者有人矣縱情性安恣睢禽獸\n行不足以合\n文通治然而其持之有故其言\n之成理足以欺惑愚衆\n是它嚻魏牟也\n\n忍情性綦谿利跂\n苟\n以分異人爲髙不足以合大衆\n明大分然而其\n持之有故其言之成理足以欺惑愚衆是\n陳仲史鰌也不知一天下建國家之權\n稱上功用大儉約而僈\n差等曽不\n足以容辨異縣君臣然而\n其持之有故其言之成理足以欺惑愚衆\n是墨翟宋鈃也\n尚法而無法下脩而好作\n上則取聽於上下則取從於俗\n終日言成文典及紃察之則倜然無\n所歸宿不可以經\n國定分然而其持之有故其\n言之成理足以欺惑愚衆是慎到田駢也\n不法先王不是禮義\n而好治怪說玩琦辭甚察\n而不惠辯而無用多事而寡功不可以\n爲治綱紀然而其持之有故其言之成理\n足以欺惑愚衆是惠施鄧析也略法先王\n而不知其統然而猶材劇\n志大聞見雜博案徃舊造說謂之五行\n甚僻違而無類幽隱而\n無說閉約而無解\n\n案飾其辭\n而祗敬之曰此真先君子之言也\n子思唱之孟軻和之\n世俗之溝猶瞀儒嚾嚾然不知其所非也\n遂受\n而傳之以爲仲尼子游爲兹厚於後世\n是則子思孟軻之罪也若夫緫\n方略齊言行壹統類而羣天下之英傑而\n告之以大古教之以至順\n奥窔之閒簟席之上斂然聖王之\n文章具焉佛然乎世之俗起焉\n則六説者不能入也\n十二子者不能親也無置錐之地而王公\n不能與之爭名在一大夫之位則一君不\n能獨畜一國不能獨容\n成名況乎諸侯莫不願\n以爲臣\n是聖人之不\n得埶者也仲尼子弓是也一天下財萬物\n長養人民兼利天下通達之屬莫不從\n服六說者立息十二子者遷\n化則是聖人之得勢者舜禹是也今夫\n仁人也將何務哉上則法舜禹之制下則\n法仲尼子弓之義以務息十二子之說如\n是則天下之害除仁人之事畢聖王之跡\n箸矣\n信信信也疑疑亦信也貴\n賢仁也賤不肖亦仁也言而當知也黙而\n當亦知也故知黙由知言也\n故多言而類聖人也少言而法君子也\n多少無法\n而流湎然雖辯小人也故勞力\n而不當民務謂之姦事勞知而不律\n先王謂之姦心辯說譬諭齊給便利而\n不順禮義謂之姦說此三姦\n者聖王之所禁也知而險賊而神\n爲詐而巧言無用而辯辯不給\n惠而察治之大殃也行辟而\n堅飾非而好玩姦而澤\n言辯而逆古之大禁也知而無法\n勇而無憚察辯而操僻淫\n大而用之好姦而與衆\n利足而迷負石而墜\n是天下之所弃也\n兼服天下之心髙上尊貴不以驕人\n聦明聖知不以窮人齊給速通不爭先人\n剛毅勇敢不以傷人不知則問不能則學\n雖能必讓然後爲德遇君則脩臣\n下之義遇鄉則脩長幼之義遇長則\n脩子弟之義遇友則脩禮節辭讓之義遇\n賤而少者則脩告導寛容之義無不愛也\n無不敬也無與人爭也恢然如天地之苞\n萬物如是則賢者貴之不肖者親之如是\n而不服者則可謂訞怪狡猾之人矣雖\n則子弟之中刑及之而宜\n詩云匪上帝不時殷不用舊雖無老成\n人尚有典刑曽是莫聽大命以傾此之謂\n也\n古之所謂士仕者厚敦者也合羣者也\n樂富貴者也樂分施者也\n逺罪過者也務事理者也羞獨富\n者也今之所謂士仕者汙漫者也賊\n亂者也恣睢者也貪利者也\n觸抵者也無禮義而唯權埶之嗜者\n也古之所謂處士者德盛者也能靜者也\n脩正者也知命者也箸是\n者也今之所謂處士者無\n能而云能者也\n無知而云知者也利心無足而佯無\n欲者也行僞險穢而彊髙言謹\n愨者也以不俗爲俗離縱而跂訾\n者也\n士君\n子之所能不能爲\n君子能爲可貴不能使人必貴已能\n爲可信不能使人必信已能爲可用不能\n使人必用已故君子恥不脩不恥見\n汙恥不信不恥不見信恥不能不\n耻不見用是以不誘於譽不恐於誹\n率道而行端然正已不爲物傾側夫是\n之謂誠君子詩云温温恭人維德\n之基此之謂也\n士君子之容其冠進其衣逢其容良\n儼然壯然祺然蕼然恢恢然廣廣\n然昭昭然蕩蕩然是父兄之容也\n\n其冠進其衣逢其容愨儉然\n恀然輔然端然訾然洞然綴綴然瞀瞀然\n是子弟之容也\n\n吾語汝學者之嵬容其冠\n絻其纓禁緩其容簡連\n填填然\n狄狄然莫莫然瞡瞡然瞿瞿然盡盡然盱\n盱然\n酒\n食聲色之中瞞瞞然瞑瞑然\n禮節之中則疾疾然訾訾然\n勞苦事業之中則儢儢然離離然偷儒\n而罔無廉恥而忍謢訽是學者之嵬也\n\n弟佗\n其冠祌禫其辭禹行而\n舜趨是子張氏之賤儒也正其衣\n冠齊其顔色嗛然而終日不言是子夏氏\n之賤儒也\n偷儒憚事無廉恥而耆飲食必曰君子固\n不用力是子游氏之賤儒也\n彼君子則不然佚而不惰勞而\n不僈宗原應變曲得其宜如\n是然後聖人也\n仲尼篇第七\n仲尼之門人五尺之竪子言羞稱乎五伯\n是何也曰然彼誠可羞稱也齊桓五伯之\n盛者也\n前事則殺兄而爭國内行則姑姊\n妹之不嫁者七人閨門之内般樂奢汰\n以齊之分奉之而不足\n外事則詐邾襲莒并國三十五\n其\n事行也若是其險汙淫汰也如彼\n固曷足稱乎大君子之門哉若是而不亡\n乃霸何也曰於乎夫齊桓公有天下之大\n節焉夫孰能亡之倓然見\n管仲之能足以託國也是天下之大知也\n安忘其怒出忘其讎遂\n立以爲仲父是天下之大決也\n立以爲仲父\n而貴戚莫之敢妬也與之髙國之位\n而本朝之臣莫之敢惡也\n與之書社三百而富\n人莫之敢距也\n貴賤長少秩秩焉莫不從桓公而\n貴敬之是天下之大節也諸侯有一\n節如是則莫之能亡也桓公兼此數節者\n而盡有之夫又何可亡也其霸也宜哉非\n幸也數也然而仲尼之門人五\n尺之竪子言羞稱乎五伯是何也曰然彼\n非本政教也非致隆髙也非綦文理\n也非服人之心也鄉方略審\n勞佚畜積脩鬪而能顛\n倒其敵者也詐心以勝矣\n彼以讓飾爭依乎仁而蹈利者也\n小人之傑也彼固曷足稱乎大\n君子之門哉\n彼王者則不然致賢能而以救不肖致\n彊而能以寛弱戰必能殆之而羞與之鬪\n委然成文以示之天下\n而暴國安自化矣有災繆者然後誅之\n故聖王之誅也綦省矣\n文王誅四\n武王誅二\n周公卒業\n至於成王則安以無誅矣\n故道豈不行矣哉文王\n載百里地而天下一桀紂舍\n之厚於有天下之勢而不得以匹夫老\n故善用之則百里之國足\n以獨立矣不善用之則楚六千里而爲讎\n人役故人\n主不務得道而廣有其埶是其所以危也\n持寵處位終身不厭之術主\n尊貴之則恭敬而僔主信愛之\n則謹慎而嗛主專\n任之則拘守而詳主安近之則慎\n比而不邪主䟽逺之則全一而\n不倍主損絀之則恐懼而不怨\n貴而不爲夸信而不忘處謙\n任重而不敢專財利至則言\n善而不及也必將盡辭讓之義然後受\n福事至則和而理禍事至\n則靜而理富則施廣\n貧則用節可貴可賤也可富可貧也可殺\n而不可使爲姦也是持寵\n處身不厭之術也雖在貧窮徒處之埶亦\n取象於是矣夫是之謂吉人\n詩曰媚兹一人應侯順德永言孝思\n昭哉嗣服此之謂也\n\n求善處大重理任大事擅寵於萬\n乗之國必無後患之術莫若好同之\n援賢博施除怨而無妨害人能耐\n任之則慎行此道也\n能而不耐任且恐失寵\n則莫若早同之推賢讓能而安隨其後如\n是有寵則必榮失寵則必無罪是事君者\n之寶而必無後患之術也\n\n故知兵者之舉事也滿則慮\n嗛平則慮險安則慮危\n曲重其豫猶恐及其旤是以百舉而不䧟\n也孔子曰巧而好度必節\n勇而好同必勝知而好謙必賢此之謂也\n愚者反是處重\n擅權則好專事而妬賢能抑有功而擠有\n罪志驕盈而輕舊怨以吝\n嗇而不行施道乎上爲重招權於下以妨\n害人雖欲無危得乎哉\n是以位尊則必危任重則必廢擅寵則必\n辱可立而待也可炊而傹也\n是行也則墮之者衆而持之者寡矣\n\n天下之行術以事君則必通以爲\n仁則必聖立隆而勿貳也\n然後恭敬以\n先之忠信以統之慎謹以行之端愨以守\n之頓窮則從之疾力以申重之\n君雖不知無\n怨疾之心功雖甚大無伐德之色省求多\n功愛敬不倦如是則常無不順矣\n以事君則必通以爲仁則必聖夫是\n之謂天下之行術\n少事長賤事貴不肖事賢是天下之通義\n也有人也埶不在人上而羞爲人下是姦\n人之心也志不免乎姦心行不免乎姦道\n而求有君子聖人之名辟之是猶伏而咶\n天救經而引其足也\n說必不行矣俞務而俞逺故\n君子時詘則詘時伸則伸也\n\n荀子卷第三\n"}
{"id": "KR3a0002_004", "series": "KR3a0002", "text": "荀子卷第四\n　　　　　登仕郎守大理評事揚　倞\n儒效篇第八\n大儒之效武王崩成王幼周公屏成王而\n及武王以屬天下惡天下之倍周也\n履天下之籍聽天下之斷偃\n然如固有之而天下不稱貪焉\n殺管叔虚殷國而天下不稱戾焉\n兼制天下立七十\n一國姬姓獨居五十三人而天下不稱偏\n焉\n\n教誨開導\n成王使諭於道而能揜迹於文武\n周公歸周反\n籍於成王而天下不輟事周然而周公北\n面而朝之天子也者不可\n以少當也不可以假攝為也\n能則天下歸之不能則天下去之\n是以周公屏成王而及武王以屬天下惡\n天下之離周也成王冠成人周公歸周反\n籍焉明不滅主之義也周公無天下矣郷\n有天下今無天下非擅也\n成王郷無天下今有天下非奪也變勢\n次序節然也故以枝代主而非\n越也以弟誅兄而非暴也\n君臣易位而非不順也\n因天下之和遂文武之業明枝主之義\n抑亦變化矣天下厭然猶一也\n非聖人莫之能為夫是謂大儒之效\n秦昭王問孫卿子曰儒無益於人之國\n孫卿子曰儒者法先王隆\n禮義謹乎臣子而致貴其上者也\n人主用之則勢在本朝而宜\n不用則退編百姓而慤必為順下\n矣雖窮困凍餧必不以邪道為貪無\n置錐之地而明於持社稷之大義嗚呼而\n莫之能應然而通乎財萬物養百姓之經\n紀勢\n在人上則王公之材也在人下則\n社禝之臣國君之寳也雖隱於窮閻漏屋\n人莫不貴之道誠存也\n仲尼将為魯司寇沈猶氏不敢朝飲\n其羊公愼氏出其妻慎潰氏踰境而徙\n魯\n之粥牛馬者不豫賈必蚤正以待之也\n居於闕黨\n闕黨之子弟罔不分有親者取多\n孝弟以化之也\n儒者在夲朝則美政在下位則美俗儒\n之為人下如是矣王曰然則其為人上何\n如孫卿曰其為人上也廣大矣志意定乎\n内禮節脩乎朝法則度量正乎官忠信愛\n利形乎下行一不義殺一無罪而得\n天下不為也此君子義信乎人矣通於四\n海則天下應之如讙\n是何也則貴名白而天下治也故\n近者歌謳而樂之逺者竭蹶而趨之\n四海之内若一家通逹之屬莫不\n從服夫是之謂人師\n詩曰自西自東自南自北無思不\n服此之謂也夫其為人\n下也如彼其為人上也如此何謂其無益\n於人之國也昭王曰善\n先王之道仁人隆也比中而行之\n曷謂中曰禮\n義是也道者非天之道非地之道人之所\n以道也君子之所道\n也君子之所謂賢者非能徧能人之所能\n之謂也君子之所謂知者非能徧知人之\n所知之謂也君子之所謂辨者非能徧辨\n人之所辨之謂也君子之所謂察者非能徧\n察人之所察之謂也有所正矣\n相高下視墝肥序五種君子不如\n農人通財貨相\n美惡辨貴賤君子不如賈人\n設䂓矩陳繩墨便備用君子不如工人\n不䘏是非然不然之情以相薦\n撙以相恥怍君子不若惠施鄧析也\n若夫謫徳而定次\n量能而授官使\n賢不肖皆得其位能不能皆得其官\n萬物得其宜事變得其應慎墨不得進其\n談惠施鄧析不敢竄其察\n言必治當事必當務是然後君\n子之所長也凡事行有益於治者立之\n無益於理者廢之夫是之謂中事几知\n説有益於理者為之無益於理者舎之夫\n是之謂中説行事失中謂之姦事知説失中\n謂之姦道姦事姦道治世之所弃而亂世之\n所從服也若夫充虚之相施易也\n堅白同異之分隔也\n是聦耳之所不能聽也明目之所不能見\n也辯士之所不能言也雖有聖人之知未\n能僂指也\n不知無害為君子知之無損為小人工匠\n不知無害為巧君子不知無害為治\n王公好之則亂法百姓好之則亂事而\n狂惑戇陋之人乃始率其羣徒辨其談説\n明其辟稱老身長子不知惡也\n夫是之謂上愚\n曾不如好相鷄狗之可以為名也\n詩曰為鬼為蜮則不可得有靦面目\n視人罔極作此好歌以極反側此之謂也\n\n我欲賤而貴愚而知貧而富可乎曰其唯\n學乎彼學者行之曰士也\n敦慕焉君子也知之聖人也\n上為聖人下為士君子孰禁我\n哉郷也混然涂之人也\n俄而並乎堯禹豈不賤而貴矣哉\n郷也效門室之辨混然曾不能決\n也俄而原仁義分是\n非圖回天下於掌上而辨白黒豈不愚而\n知矣哉郷也\n胥靡之人俄而治天下之大器舉在此豈\n不貧而富矣哉\n今有人於此㞕然\n藏千溢之寳雖行貣而食人謂之富矣\n故曰貴名不可以比周爭也不可\n以夸誕有也不可以勢重脅也必將誠此\n然後就也爭之則失讓之則至\n遵道則積夸誕則虚故君\n子務脩其内而讓之於外務積徳於身而\n處之以遵道如是則貴名起如日月天下\n應之如雷霆故曰君子隠而顯微\n而明辭讓而勝詩曰鶴鳴于九臯聲聞于\n天此之謂也\n鄙夫反是比周而譽俞少鄙爭\n而名俞辱煩勞以求安利其身而俞危\n詩曰民之無良相怨一方受爵不讓至\n于已斯亡此之謂也\n故不能小而事大辟之是猶力之少而任\n重也舍粹折無適也\n身不肖而誣賢是猶傴身而好升高也指\n其頂者愈衆故\n明主譎徳而序位所以為不亂也忠臣誠\n能然後敢受職所以為不窮也分不亂於\n上能不窮於下治辨之極也\n詩曰平平左右亦是率從是言\n上下之交不相亂也\n以從俗為善以貨財為寳以養生為已\n至道是民徳也行法至\n堅不以私欲亂所聞如是則可謂勁士矣\n行法至堅好脩正其所聞以橋飾其情性\n其言多當矣而未諭也其\n行多當矣而未安也其知慮多當矣而未周\n密也上則能大\n其所隆下則能開道不已若者如是則可\n謂篤厚君子矣脩百王之法若辨白黒應\n當世之變若數一二行禮要節而安\n之若生四枝\n要時立功之巧若詔四時\n平正和民之善億萬之衆而博若\n一人如是則可謂聖人矣井\n井兮其有理也嚴嚴兮其能敬\n已也分分兮其有終\n始也猒猒兮其能長久\n也樂樂兮其執道不殆也\n炤炤兮其用知之明也脩脩兮\n其用統類之行也綏綏兮\n其有文章也熈熈兮其樂人\n之臧也隱隱兮其恐人之不當也\n如是則可謂聖人矣此其\n道出乎一曷謂一曰執神而固曷謂\n神曰盡善挾洽之謂神萬物莫足以傾之\n之謂固神固之謂聖人聖人也者\n道之管也天下之道管是矣百王之道一\n是矣故詩書禮樂之歸是矣詩言\n是其志也書言是其事也禮言是其\n行也樂言是其和也春秋言是其微也\n故風之所以為不逐者\n取是以節之也\n小雅之所\n以為小者取是而文之也大雅之所以\n為大者取是而光之也頌之所以為\n至者取是而通之也天下之道畢是\n矣郷是者臧倍是者亡郷是如不臧倍是\n如不亡者自古及今未甞有也\n客有道曰孔子曰周公其盛乎身貴\n而愈恭家富而愈儉勝敵而愈戒\n應之曰是殆非周公之\n行非孔子之言也武王崩成王幼周公屏\n成王而及武王履天子之籍負扆而坐\n諸侯趨走堂下當是時也夫又誰為\n恭矣哉兼制天下立七十一國姬姓獨居五\n十三人焉周之子孫苟不狂惑者莫不為\n天下之顯諸侯孰謂周公儉哉武王之誅\n紂也行之日以兵忌東面而迎\n太歲至汜而汎至\n懷而壞\n至共頭而山隧\n霍叔懼曰出三日而五災至無\n乃不可乎\n周公曰刳比干而囚箕子飛廉惡\n來知政夫又惡有不可焉\n遂選馬而進朝食於戚\n暮宿乎百泉\n厭且於牧之野鼓之而\n紂卒易郷遂乗殷人而誅紂\n蓋殺者非周人因殷人也故\n無首虜之獲無蹈難之賞反而定\n三革偃五兵\n\n合天下立聲樂於\n是武象起而韶護廢矣\n\n四海之内莫不變心易慮以化順之故\n外闔不閇跨天下而無蘄\n當是時也夫又誰為戒矣哉\n\n造父者天下之善御者也無輿馬則無所\n見其能羿者天下之善射者也無\n弧矢則無所見其巧大儒\n者善調一天下者也無百里之地則無所\n見其功輿固馬選矣而不能以至逺一日\n而千里則非造父也弓調矢直矣而不能\n以射逺中微則非羿也用百\n里之地而不能以調一天下制強暴則非\n大儒也彼大儒者雖隠於窮閻漏屋無置\n錐之地而王公不能與之爭名在一大夫\n之位則一君不能獨畜一國不能獨容成\n名況乎諸侯莫不願得以為臣用\n百里之地而千里之國莫能與之爭勝笞\n捶暴國齊一天下而莫能傾也是大儒之\n徴也其言有類其行有禮\n其舉事無悔其持險應變曲當\n與時遷徙與世偃仰千\n舉萬變其道一也是大儒之稽也\n其窮也俗儒笑之其\n通也英傑化之嵬瑣逃之\n邪説畏之衆人愧之\n通則一天下窮則獨立貴名\n天不能死地不能埋桀跖之世不能汙非\n大儒莫之能立仲尼子弓是也故有俗人\n者有俗儒者有雅儒者有大儒者\n有不學問無正義以富利為隆是俗人者\n也逢衣淺帶解果其冠\n\n略法先王而足\n亂世術\n繆學雜舉不知法後王而一制度不知隆\n禮義而殺詩書\n其衣冠行偽己\n同於世俗矣然而不知惡者\n其言議談説已無所以異於墨\n子矣然而明不能分别呼先王以欺愚者\n而求衣食焉得委積足以揜其口則\n揚揚如也隨其長子事其便辟舉其\n上客　然若終身之虜而不敢有他志是\n俗儒者也\n法後王一制\n度隆禮義而殺詩書其言行巳有大法矣\n然而明不能齊法敎之所\n不及聞見之所未至則知不能類也\n知之曰知之不知曰\n不知内不自以誣外外不自以欺内以\n是尊賢畏法而不敢怠傲是雅儒者也\n法先王統禮義一制度以淺持博以\n古持今以一持萬\n苟仁義之類也雖在鳥獸之中\n若别白黒倚物怪變所未甞\n聞也所未甞見也卒然起一方則舉統類\n而應之無所儗㤰\n張法而度之\n則晻然若合符節是大儒者也\n\n故人主用俗人則萬乗之國亡\n用俗儒則萬乗之國存用雅儒\n則千乗之國安用大儒則百里之地久\n而後三年天下為一諸侯為臣\n用萬乗之\n國則舉錯而定一朝而伯不\n聞不若聞之聞之不若見之見之不若知\n之知之不若行之學至於行之而止矣行\n之明也明之爲聖人聖人也\n者本仁義當是非齊言行不失豪釐無他\n道焉已乎行之矣故聞\n之而不見雖博必謬見之而不知\n雖識必妄知之而不行\n雖敦必困不聞不見則雖當\n非仁也其道百舉而百陷也\n故人無師無法而知則必為\n盜勇則必為賊云能則必為亂察\n則必為怪辨則必為誕人有師有法\n而知則速通勇則速威云能則速成察則\n速盡辨則速論\n故有師法者人之大寳也無師法者人之\n大殃也人無師法則隆情矣有師法則隆\n性矣而師法者所得\n乎情非所受乎性不足以獨立而治\n\n性也者吾所不能\n為也然而可化也情也者\n非吾所有也然而可為乎\n注錯習俗所\n以化性也并一而不二所以成積也\n習俗移志安久移質\n并一而不二則通於神明參於\n天地矣故積土而為山積水而為海旦暮\n積謂之嵗至高謂之天至下謂之地宇中\n六指謂之極涂之人百姓\n積善而全盡謂之聖人彼求之而後得為\n之而後成積之而後髙盡之而後聖故聖\n人也者人之所積也人積耨耕而為\n農夫積斵削而為工匠積反貨而為商賈\n積禮義而為君子工匠之子莫不繼\n事而都國之民安習其服居楚而\n楚居越而越居夏而夏是非天性也\n積靡使然也故人知謹注錯愼\n習俗大積靡則為君子矣縱情\n性而不足問學則為小人矣為君子則常\n安榮矣為小人則常危辱矣凡人莫不欲\n安榮而惡危辱故唯君子為能得其所好\n小人則日徼其所惡詩曰維此\n良人弗求弗迪維彼忍心是顧是復民之\n貪亂寧為荼毒此之謂也\n\n人論志不免於曲私而冀人之以\n已為公也行不免於汙漫而冀人之以已\n為脩也甚愚陋溝瞀而冀人之\n以已為知也是衆人也\n志忍私然後能公行忍情性然後能脩\n知而好問然後能才\n公脩而才可謂小儒矣志安公\n行安脩知通統類如是則可謂大儒矣大\n儒者天子三公也小儒者諸侯大夫\n士也衆人者工農商賈也禮者人主之所\n以為羣臣寸尺尋丈檢式也人倫盡矣\n\n君子言有壇宇行有防表道有一隆\n言道\n徳之求不下於安存\n言志意之求\n不下於士言道徳之求不二\n後王\n道過三代謂之蕩\n法二後王謂之不雅\n高之下之小之臣之不外是矣\n是君子之所以騁志意於壇\n宇宫庭也\n故諸侯問政不及安存則\n不告也匹夫問學不及為士則不教也百\n家之説不及先王則不聽也\n夫是之謂君子言有壇宇行有防\n表也\n荀子卷第四\n"}
{"id": "KR3a0002_005", "series": "KR3a0002", "text": "荀子卷第五\n　　　　登仕郎守大理評事楊　倞　注\n王制篇第九\n請問為政曰賢能不待次而舉\n罷不能不待頃而廢元惡不待敎\n而誅中庸雜民不待政而\n化分未定也則有昭繆\n也\n雖王公士大夫之子孫也不能屬於禮\n義則歸之庶人雖庶人之子孫也積文學\n正身行能屬於禮義則歸之卿相士大夫\n故姦言姦説姦事姦能遁逃反側之民職而\n敎之須而待之\n勉之以慶賞懲之以刑罰安職則畜不安\n職則棄五疾上收而養之材而\n事之官施而衣\n食之兼覆無遺才行反時者\n死無赦夫是之謂天德王者之政也\n聽政之大分以善至者待之以禮以不善\n至者待之以刑兩者分别則賢不肖不雜\n是非不亂賢不肖不雜則英傑至是非不\n亂則國家治若是名聲日聞天下願令行\n禁止則王者之事畢矣凡聽威\n嚴猛厲而不好假導人則\n下畏恐而不親周閉而不竭若\n是則大事殆乎弛小事殆乎遂\n和解調通好假\n導人而無所凝止之\n則姦言並至甞試之説鋒起\n若是則聽大事煩是又傷\n之也故法而不議則法之所\n不至者必廢職\n而不通則職之所不及者必隊\n故法而議職而通無隱謀無遺\n善而百事無過非君子莫能故公平者職\n之衡也中和者聽之繩也\n其有法者以法行無法\n者以類舉聽之盡也偏黨而無經聽\n之辟也故有良法而亂者有\n之矣有君子而亂者自古及今未嘗聞也\n傳曰治生乎君子亂生乎小人此之謂也\n\n分均則不偏埶齊則不壹衆\n齊則不使有天有地而上下\n有差明王始立而處國有制夫兩\n貴之不能相事兩賤之不能相使是天數\n也埶位齊而欲惡同物不能澹則必\n爭爭則必亂亂則窮矣\n先王惡其亂也故制禮義以分之使\n有貧富貴賤之等足以相兼臨者是養天\n下之夲也書曰維齊非齊此之謂\n也\n馬駭輿則君子不安輿庶人駭政則\n君子不安位馬駭輿則莫若静之\n庶人駭政則莫若惠之選賢良舉篤\n敬興孝悌收孤寡補貧窮如是則庶人安\n政矣庶人安政然后君子安位傳曰君者\n舟也庶人者水也水則載舟水則覆舟此\n之謂也故君人者欲安則莫若平政愛民\n矣欲榮則莫若隆禮敬士矣欲立功名則\n莫若尚賢使能矣是君人者之大節也三\n節者當則其餘莫不當矣三節者不當則\n其餘雖曲當猶將無益也孔\n子曰大節是也小節是也上君也大節是\n也小節非也一出焉一入焉中君也\n大節非也小節雖是也吾無觀其餘矣\n成侯嗣公聚斂計數之君也\n\n未及取民也鄭\n子產取民者也未及為政者也\n管仲為政者也未及脩禮者也\n故脩禮者王為政者彊取民者安聚斂者\n亡故王者富民霸者富士僅存之國\n富大夫亡國富筐篋實府庫筐篋已富\n府庫已實而百姓貧夫是之謂上溢而下\n漏入不可以守出不可以戰\n則傾覆滅亡可立而待也故我聚之以亡\n敵得之以彊聚斂者召寇肥敵亡國危身\n之道也故明君不蹈也\n王奪之人霸奪之與彊奪之地\n奪之人者臣諸侯奪之與者友諸侯\n奪之地者敵諸侯臣諸侯者王友諸侯者\n霸敵諸侯者危用彊者人之城\n守人之出戰而我以力勝之也則傷人之\n民必甚矣傷人之民甚則人之民惡我必\n甚矣人之民惡我甚則日欲與我鬬人之\n城守人之出戰而我以力勝之則傷吾民\n必甚矣傷吾民甚則吾民之惡我必甚矣\n吾民之惡我甚則日不欲為我鬬人之民\n日欲與我鬭吾民日不欲為我鬭是彊者\n之所以反弱也地來而民去累多而功少\n雖守者益所以守者損是以大者之\n所以反削也諸\n侯莫不懐交接怨而不忘其敵\n伺彊大之\n間承彊大之敝也知彊大之敝此彊大之\n殆時也知彊大者不務彊也\n慮以王命全其力凝其德\n力全則諸侯不能弱也德凝\n則諸侯不能削也天下無王霸主則常勝\n矣是知彊道者也彼霸者不\n然辟田野實倉廩便備用案謹\n募選閲材技之士\n然後漸慶賞以先之嚴刑\n罰以糾之存亡繼絶衞弱禁暴而無兼并\n之心則諸侯親之矣脩友敵之道以\n敬接諸侯則諸侯説之矣所以親之\n者以不并也并之見則諸侯䟽之矣\n所以説之者以友敵也臣之見則諸侯離\n矣故明其不并之行信其友敵之道\n天下無王霸主則常勝矣是知霸道\n者也閔王毁於五國\n桓公劫於魯莊\n無它故焉非其道而慮之以王也\n彼王者不然仁眇天下義眇天下威\n眇天下仁眇天下故天下莫\n不親也義眇天下故天下莫不貴也威眇天下\n故天下莫敢敵也以不敵之威輔服人之\n道故不戰而勝不攻而得甲兵不勞\n而天下服是知王道者也知此三具者欲\n王而王欲霸而霸欲彊而彊矣\n王者之人飾動以禮義聽\n斷以類明振毫末\n舉錯應變而不窮夫是之謂有原是王\n者之人也\n王者之制道不過三代法不貳後王\n道過三代\n謂之蕩法貳後王謂之不雅衣服有制\n宫室有度人徒有數喪祭械用皆\n有等宜聲則凡非雅聲者舉\n廢色則凡非舊文者舉息械用\n則凡非舊器者舉毁夫是之謂復古\n是王者之制也\n王者之論無德不貴無能不官\n無功不賞無罪不罰朝無幸位民無幸生\n尚賢使能而等位不遺析\n愿禁悍而刑罰不過\n百姓曉然皆知夫為善於家而\n取賞於朝也為不善於幽而䝉刑於顯也\n夫是之謂定論是王者之論也\n\n王者之等賦政事財萬物所以養萬民也\n田野什一關\n市幾而不征山林澤梁\n以時禁發而不税\n相地而衰政\n理道之遠近而致貢\n通流財物粟米無有滯留使\n相歸移也四海之内若一家\n故近者不隱其能遠者不疾\n其勞無幽閒隱僻之\n國莫不趨使而安樂之\n夫是之謂人師是王者之法也\n北海則有走馬吠犬焉然而\n中國得而畜使之南\n海則有羽翮齒革曾青丹干焉然而中國\n得而財之\n\n東海則有紫紶魚\n鹽焉然而中國得而衣食之\n\n西海則有皮革\n文旄焉然而中國得而用之\n故澤人足乎木山人足\n乎魚農夫不斵削不陶冶而足械用工賈\n不耕田而足菽粟故虎豹為猛矣然而君\n子剥而用之故天之所覆地之所載莫不\n盡其美致其用上以飾賢良下\n以養百姓而安樂之夫是之謂\n大神詩曰天作髙山大王荒\n之彼作矣文王康之此之謂也\n\n以類行雜以一行萬\n始則終終則始若環之無端也舍\n是而天下以衰矣\n天地者生之始也禮義者治\n之始也君子者禮義之始也為\n之貫之積重之致好之者君子之始也\n故天地生\n君子君子理天地君子者天地之參也萬\n物之緫也民之父母也無\n君子則天地不理禮義無統上無君師下\n無父子夫婦是之謂至亂君臣父子兄弟\n夫婦始則終終則始與天地同理與萬世\n同久夫是之謂大本\n故喪祭朝聘師旅一也\n貴賤殺生與奪一也\n君君臣臣父父子子兄兄弟弟一也\n農農士士工工商商一也水火\n有氣而無生草木有生而無知禽\n獸有知而無義人有氣有生有知亦且有\n義故最為天下貴也力不若牛\n走不若馬而牛馬為用何也曰人能羣彼\n不能羣也人何以能羣曰分分\n何以能行曰以義故義以分則和\n和則一一則多力多力則彊彊則勝物\n故宫室可得而居也故序四時裁\n萬物兼利天下無它故焉得之分義也\n故人生不能無羣羣而無分則爭爭\n則亂亂則離離則弱弱則不能勝物故宫\n室不可得而居也不可少頃舍禮義之謂\n也能以事親謂之孝能以事兄謂之弟能\n以事上謂之順能以使下謂之君\n君者善羣也羣道當則萬物皆\n得其宜六畜皆得其長羣生皆得其命\n故養長時則六畜育殺生時則草木殖\n政令時則百姓一賢良服聖主之制也\n草木榮華滋碩之時則斧斤不\n入山林不夭其生不絶其長也黿鼉魚鼈\n鰌鱣孕别之時\n罔罟毒藥不入澤不夭其生不絶其\n長也春耕夏耘秋收冬藏\n四者不失時故五榖不絶而百姓有餘食\n也汙池淵沼川澤謹其時禁故魚\n鼈優多而百姓有餘用也斬伐\n養長不失其時故山林不童而百姓有餘\n材也聖王之用也上察於天下\n錯於地塞備天地之閒加施萬\n物之上微而明短而長狹而\n廣神明博大以至約\n故曰一與一是為人者謂之聖人\n也\n序官宰爵知賔客祭祀饗食犧\n牲之牢數\n司徒知百宗城郭立器之數\n\n司馬知師旅甲兵乘白之\n數\n脩憲命\n審詩商\n\n禁淫聲以時順脩\n使夷俗邪音不敢亂雅大師之事\n也脩隄梁通\n溝澮\n行水潦安水臧\n以時決塞歲雖凶敗水旱使\n民有所耘艾司空之事也相高下視\n肥墝序五種省農\n功謹蓄臧以時順脩使農夫\n樸力而寡能治田之事也\n脩火憲養山\n林藪澤草木魚鼈百索以時禁發\n使國家足用而財物不屈虞師\n之事也順州里定􁇋宅\n養六畜閒樹藝\n勸教化趨孝弟\n以時順脩使百姓順命安樂處郷郷\n師之事也論百工\n審時事\n辨功苦\n尚完利便備用使\n彫琢文采不敢專造於家工師之事也\n相隂陽占祲兆\n鑚龜陳卦\n主攘擇五卜\n知其吉凶祥傴巫跛擊之事也\n脩採清\n易道路\n謹盜賊平室律\n以時順脩使賔旅安而貿\n財通治市之事也\n抃急禁悍防淫\n除邪戮之以五刑使暴悍以變姦邪不作\n司宼之事也本政教正法則兼聽而時稽\n之度其功\n勞論其慶賞以時順脩使百吏免盡而衆\n庶不偷冡宰之事也論禮樂正身行廣教\n化美風俗兼覆而調一之辟公之事也全\n道德致隆高綦文理一天下振毫末使天\n下莫不順比從服天王之事也故政事亂\n則冡宰之罪也國家失俗則辟公之過也\n天下不一諸侯俗反則天王非其人也\n具具而王具具而霸具具而存具具而亡\n用萬乘之國者威彊之所以立也名聲之\n所以美也敵人之所以屈也國之所以安\n危臧否也制與在此亡乎人王霸安存危\n殆滅亡制與在我亡乎人夫威彊未足以\n殆鄰敵也名聲未足以懸天下也則是國\n未能獨立也豈渠得免夫累乎天下脅於\n暴國而黨為吾所不欲於是者日與桀同\n事同行無害為堯是非功名之所就也非\n存亡安危之所墮也功名之所就存亡安\n危之所墮必將於愉殷赤心之所誠以其\n國為王者之所亦王以其國為危殆滅亡\n之所亦危殆滅亡殷之日案以中立無有\n所偏而為縱橫之事偃然案兵無動以觀\n夫暴國之相卒也案平政敎審節奏砥礪\n百姓為是之日而兵剸天下勁矣案然脩\n仁義伉隆髙正法則選賢良養百姓為是\n之日而名聲剸天下之美矣權者重之兵\n者勁之名聲者美之夫堯舜者一天下也\n不能加毫末於是矣故權謀傾覆之人退\n則賢良知聖之士案自進矣刑政平百姓\n和國俗節則兵勁城固敵國案自詘矣務\n本事積財物而勿忘棲遲薛越也是使羣\n臣百姓皆以制度行則財物積國家案自\n富矣三者體此而天下服暴國之君案自\n不能用其兵矣何則彼無與至也彼其所\n與至者必其民也其民之親我也歡若父\n母好我芳若芝蘭反顧其上則若灼黥若\n仇讎彼人之情性也雖桀跖豈有肯為其\n所惡賊其所好者哉彼以奪矣故古之人\n有以一國取天下者非徃行之也脩政其\n所莫不願如是而可以誅暴禁悍矣故周\n公南征而北國怨曰何獨不來也東征而\n西國怨曰何獨後我也孰能有與是鬭者\n與安以其國為是者王殷之日安以靜兵\n息民慈愛百姓辟田野實倉廩便備用安\n謹募選閲材技之士然後漸賞慶以先之\n嚴刑罰以防之擇士之知事者使相率貫\n也是以厭然畜積脩飾而物用之足也兵\n革器械者彼将日日暴露毁折之中原我\n今將脩飾之拊循之掩蓋之於府庫貨財\n粟米者彼將日日捿遲薛越之中野我今\n将畜積并聚之於倉廩材技股肱健勇\n爪牙之士彼將日日挫頓竭之於仇敵我\n今將來致之并閲之砥礪之於朝廷如是\n則彼日積敝我日積完彼日積貧我日積富\n彼日積勞我日積佚君臣上下之間者彼\n將厲厲焉日日相離疾也我今将頓頓焉\n日日相親愛也以是待其敝安以其國為\n是者霸立身則從傭俗事行則遵傭故進\n退貴賤則舉傭士之所以接下之百姓者\n則庸寛惠如是者則安存立身則輕楉事\n行則蠲疑進退貴賤則舉佞㣞之所以接\n下之人百姓者則好取侵奪如是者危殆\n立身則憍暴事行則傾覆進退貴賤則舉\n幽險詐故人之所以接下之人百姓者則\n好用其死力矣而慢其功勞好用其籍\n斂矣而忘其本務如是者滅亡此五等者\n不可不善擇也王霸安存危殆滅亡之具\n也善擇者制人不善擇者人制之善擇\n之者王不善擇之者亡夫王者之與亡者\n制人之與人制之也是其為相懸也亦\n遠矣\n荀子卷第五\n"}
{"id": "KR3a0002_006", "series": "KR3a0002", "text": "荀子卷第六\n　　　　登仕郎守大理評事揚　倞　注\n富國篇第十\n萬物同宇而異體無宜而有用\n為人數也人\n倫並處同求而異道同欲而異知\n生也皆有\n可也知愚同所可異也知愚分埶\n同而知異行私而無禍縱欲而不窮則民\n心奮而不可説也\n如是則知者未得治也知\n者未得治則功名未成也功名未\n成則羣衆未縣也\n羣衆未縣則君臣未立也\n無君以制臣無上以制下天下害生\n縱欲欲惡同物欲多而\n物寡寡則必爭矣\n故百技所成所以\n養一人也而\n能不能兼技\n人不能兼官離居不\n相待則窮羣而無分則爭\n窮者患也爭者禍也救患\n除禍則莫若明分使羣矣\n強脅弱也知懼愚也民下違上少陵長不\n以徳為政如是則老弱有失養\n之憂而壯者有分爭之禍矣\n事業所惡也功利所好也職業無\n分\n如是則人有樹事之患而有爭功之禍\n矣男女之合夫婦\n之分㛰姻娉内送逆無禮\n如是則人有\n失合之憂而有爭色之禍矣故知\n者為之分也足國之道\n節用裕民而善臧其餘\n節用以禮裕民以政彼\n裕民故多餘裕民則民富民富\n則田肥以易田肥以易則出實百倍\n上以法取焉而下以禮節用之\n餘若丘山不時焚燒無所臧之\n夫君子奚患乎無餘故知節用裕\n民則必有仁義聖良之名而且有富厚丘\n山之積矣此無佗故焉生於節用裕\n民也不知節用裕民則民貧民貧則田瘠\n以穢田瘠以穢則出實不半\n上雖好取侵奪猶将寡獲也而或以無禮\n節用之則必有貪利糾譑之名而且有空\n虚窮乏之實矣此無佗故焉不\n知節用裕民也康誥曰弘覆乎天若徳裕\n乃身不廢在王庭此之謂也\n禮者貴賤有等長幼有差貧富\n輕重皆有稱者也故天子袾裷衣冕\n諸侯玄裷衣冕\n大夫裨冕\n士皮弁服\n徳必\n稱位位必稱禄禄必稱用由士以上則必以\n禮樂節之衆庻百姓則必以法數制之\n量地而立國計利而畜\n民度人力而授事\n使民必勝事事必出利利足以生民皆使\n衣食百用出入相揜\n必時臧餘謂之稱數\n故自天子通於庻人事無大小\n多少由是推之故曰朝無幸位民無幸生\n此之謂也\n輕田野之税平關市之征省\n商賈之數罕興力役無奪農時\n如是則國富矣夫是之謂以政裕民\n人之生不能無羣羣而無分則爭爭則\n亂亂則窮矣故無分者人之大害也有\n分者天下之本利也而人君者所以管\n分之樞要也故美之者是美天下之本\n也安之者是安天下之本也貴之者\n是貴天下之本也古者先王分割而等異\n之也故使或美或惡或厚或薄\n或佚或樂或劬或勞\n非特以為淫泰夸麗之聲將以明仁\n之文通仁之順也\n故為之雕琢刻\n鏤黼黻文章\n使足以辨貴賤而已不求其\n觀為之鍾鼓管磬琴瑟竽笙\n使足以辨吉凶合歡定和而已不求其餘\n為之宫室臺榭使足以避\n燥溼養德辨輕重而已不求其外\n詩曰雕琢其章金玉其相\n亹亹我王綱紀四方此之謂也\n若夫重\n色而衣之重味而食之重財物而制之合\n天下而君之非特以為淫泰也固以\n為王天下治萬變材萬物養萬民兼\n制天下者為莫若仁人之善也夫故其知\n慮足以治之其仁厚足以安之其德音足\n以化之得之則治失之則亂百姓誠賴其\n知也故相率而為之勞苦以務佚之以養\n其知也誠美其厚也故為之出死斷\n亡以覆救之以養其厚也\n誠美其德也故為之雕琢\n刻鏤黼黻文章以藩飾之以養其德也\n故仁人在上百姓貴之如帝親\n之如父母為之出死斷亡而愉者無它\n故焉其所是焉誠美其所得焉誠大其所\n利焉誠多詩曰我任我\n輦我車我牛我行既集蓋云歸哉此之謂\n也\n故曰君子以德\n小人以力力者德之役也\n百姓之力待之而後功\n百姓之羣待之而後和百姓之財待之\n而後聚百姓之埶待之而後安百姓之壽\n待之而後長父子不得不\n親兄弟不得不順男女不得不歡少者以\n長老者以養故曰天地生之聖人成之此\n之謂也今之世而不然厚刀布\n之斂以奪之財重田野之税以奪之食苛\n關市之征以難其事\n不然而已矣有掎挈伺詐\n權謀傾覆以相顛倒以靡敝之\n百姓曉\n然皆知其汙漫暴亂而將大危亡也\n是以臣或弑其君下或殺其上粥其城倍\n其節而不死其事者無它故焉人主自取\n之詩曰無言不\n讎無德不報此之謂也\n兼足天下之道在明分掩地表畝\n刺􁁈殖榖多糞肥田\n是農夫衆庶之事也守時力民\n進事長功和齊百姓使人不偷是\n將率之事也高者不旱下者不\n水寒暑和節而五榖以時孰是天下之事\n也若夫兼而覆之兼而愛之兼\n而制之嵗雖凶敗水旱使百姓無凍餒之\n患則是聖君賢相之事也\n墨子之言昭昭然為天下憂不足夫不足\n非天下之公患也特墨子之私憂過\n計也今是土之生五榖也人善治之則畝數\n盆一嵗而再獲之\n然後瓜桃\n棗李一夲數以盆鼓\n然後葷菜百䟽以澤\n量然後六畜禽\n獸一而剸車黿鼉魚鼈鰌鱣\n以時别一而成羣\n然後飛鳥鳬鴈若煙海然\n後昆蟲萬物生其閒\n可以相食養者不可勝數也\n夫天地之生萬物也固有餘足以食人矣\n麻葛繭絲鳥獸之羽毛齒革也固有餘足\n以衣人矣夫有餘不足非天下之公患\n也特墨子之私憂過計也天下之公患亂\n傷之也胡不甞試相與求亂之者誰也我\n以墨子之非樂也則使天下亂墨子之節\n用也則使天下貧非将墮之也説不免焉\n墨子大有天下小有一國\n将蹙然衣麤食惡憂戚而非樂\n若是則瘠瘠\n則不足欲不足欲則賞不行\n\n墨\n子大有天下小有一國將少人徒省官\n職上功勞苦與百姓均事業齊功\n勞若是則不威不威則賞罰\n不行賞不行則賢者不\n可得而進也罰不行則不肖者不可得而\n退也賢者不可得而進不肖不\n可得而退則能不能不可得而官也\n若是則萬物失冝事變失應上失天\n時下失地利中失人和天下\n敖然若燒若焦墨子雖\n為之衣褐帶索嚽菽飲水惡能足之乎\n既以伐其本竭其原而焦天下矣故\n先王聖人為之不然知夫為人主上者不\n美不飾之不足以一民也不富不厚之不\n足以管下也不威不強之不足以禁\n暴勝悍也故必將撞大鐘擊鳴鼓吹竽笙\n彈琴瑟以塞其耳必将錭琢刻鏤黼黻文\n章以塞其目必將芻豢稻梁五味芬\n芳以塞其口然後衆人徒備官職漸慶\n賞嚴刑罰以戒其心使天下生民之屬\n皆知己之所願欲之舉在于是也故其賞\n行皆知己之所\n畏恐之舉在于是也故其罰威賞行\n罰威則賢者可得而進也不肖者可得而\n退也能不能可得而官也若是則萬物得\n其宜事變得其應上得天時下得地利中\n得人和財貨渾渾如泉源\n汸汸如河海暴暴如丘山\n不時焚燒無所臧之夫天下\n何患乎不足也故儒術誠行則天下大而\n富使而功撞鐘擊鼓\n而和詩曰鐘鼓喤喤管磬瑲瑲降福穰穰\n降福簡簡威儀反反既醉既飽福禄來反此之\n謂也\n故墨術誠行則天下尚儉而彌貧非鬭而\n日爭\n勞苦頓萃而愈無功愀然憂戚\n非樂而日不和\n詩曰天方薦瘥喪亂弘多民\n進事長功輕非譽而恬失民\n事進矣而百姓疾之\n是又不可偷偏者也徒\n壊墮落必反無功故垂\n事養譽不可以遂功而忘民亦不可皆姦\n道也故古之人為之不然使民夏不宛暍\n\n冬不凍寒急不傷力緩不後時\n事成功立上下俱富而百姓\n皆愛其上人歸之如流水親之歡如父母\n為之出死㫁亡而愉者無它故焉忠信調\n和均辨之至也故君國長民者欲\n趨時遂功則和調累解速乎急疾忠信均\n辨説乎賞慶矣必先脩正其在我者然後\n徐責其在人者威乎刑罰\n\n三德\n者誠乎上則下應之如影嚮\n雖欲無明達\n得乎哉書曰乃大明服維民其力懋和而\n有疾此之謂也\n故不教而誅則刑繁而邪不勝教而不\n誅則姦民不懲誅而不賞則勤屬之民不\n勸誅賞而不類則下疑俗\n儉而百姓不一\n故先王明禮義以壹之致忠信以愛之\n尚賢使能以次之爵服慶賞以申重之\n時其事輕其任以調齊之\n潢然兼覆之養長之如保赤子\n若是故姦邪不作盜賊不起而\n化善者勸勉矣是何邪則其道易\n其塞固其政令一其防表明\n故曰上一則下一矣上二則下二矣辟\n之若􁁈木枝葉必類本此之謂也\n不利而利之不如利而後利之之利也不\n愛而用之不如愛而後用之之功也利而\n後利之不如利而不利者之利也愛而後\n用之不如愛而不用者之功也利而不利\n也愛而不用也者取天下矣利而後利之\n愛而後用之者保社稷矣不利而利之不\n愛而用之者危國家也\n觀國之治亂臧否至於疆易而端已見矣\n其候徼支繚\n其竟關之政盡察是亂國已\n入其境其田疇穢都邑露是\n貪主已觀其朝廷則其\n貴者不賢觀其官職則其治者不能觀其\n便嬖則其信者不慤是闇王已\n凡主相臣下百吏之\n俗其於貨財取與計數也須孰盡察\n\n其禮義節奏也芒軔僈楛是辱\n國已\n其耕者樂田其戰士安難其\n百吏好法其朝廷隆禮其卿相調議是治\n國已觀其朝廷則其貴者賢觀其\n官職則其治者能觀其便嬖則其信者慤\n是明主已凡主相臣下百吏之屬其於貨\n財取與計數也寛饒簡易其於禮\n義節奏也陵謹盡察是榮國已\n賢齊則其親者先貴能齊則其故\n者先官其臣下百吏汙\n者皆化而脩悍者皆化而愿躁者皆化而\n慤是明主之功已觀國之強弱貧\n富有徵上不隆禮則兵弱上不愛\n民則兵弱已諾不信則兵弱慶賞不漸則\n兵弱将率不能則兵弱上好攻取\n功則國貧上好利則國貧士大\n夫衆則國貧工商衆則國貧無\n制數度量則國貧下貧則上貧下\n富則上富故田野縣鄙者財之本\n也垣窌倉廩者財之末也\n百姓時和事業得叙者貨之源\n也等賦府庫者貨之流也\n故\n明主必謹養其和節其流開其源而時斟\n酌焉潢然使天下必\n有餘而上不憂不足如是則上下俱富交無\n所藏之是知國計之極也故禹十\n年水湯七年旱而天下無菜色者十年之\n後年榖復孰而陳積有餘是無它故\n焉知本末源流之謂也故田野荒而倉廩\n實百姓虚而府庫滿夫是之謂國蹷\n伐其本竭其源而并之其末然而主相不\n知惡也則其傾覆滅亡則可立而待也以\n國持之而不足以容其身夫是之謂至貪\n是愚王之極也将以求\n富而喪其國将以求利而危其身古有萬\n國今有十數焉是無它故焉其所以夫之\n一也君人者亦可以覺矣百里\n之國足以獨立矣凡攻\n人者非以為名則案以為利也不然則忿\n之也仁\n人之用國将脩志意正身行伉隆\n髙致忠信期文理\n布衣紃屨之士誠是則雖在窮閻漏屋\n而王公不能與之争名\n以國載之則天下莫之能隱\n匿也若是則為名\n者不攻也将辟田野實倉廩便\n備用上下一心三軍同力與之遠舉極戰\n則不可境内之聚\n也保固視可午其軍\n取其将若撥䵄\n彼\n得之不足以藥傷補敗\n彼愛其爪牙畏其仇敵若是則\n為利者不攻也将脩小大強\n弱之義以持慎之禮\n節将甚文珪璧将甚碩貨賂將甚厚\n所以説之者必将雅文辨慧\n之君子也彼苟有人意\n焉夫誰能忿之若是則忿之者不攻也為\n名者否為利者否為忿者否則國\n安于盤石壽於旗翼\n\n人皆亂我獨治人皆危我獨安人皆失喪\n之我按起而制之故仁人之用國非\n特將持其有而已也又將兼人詩\n曰淑人君子其儀不忒其儀不忒正是四\n國此之謂也\n持國之難易事強暴之國難使\n強暴之國事我易事之以貨寶則貨寶單\n而交不結約信盟誓則約定而畔無日\n割國之錙銖以賂之\n則割定而欲無猒\n事之彌煩其侵人愈\n甚必至於資單國舉然後已\n雖左堯而右舜未有能以此道得免焉\n者也辟之是猶使處女嬰寳珠佩寳玉\n負戴黃金而遇中山之盜也\n雖為之逄䝉視詘要橈膕君盧屋妾由将\n不足以免之\n\n故非有\n一人之道也直将巧繁拜請\n而畏事之則不足以爲持國\n安身故明君不道也\n必将脩禮以齊朝正法以齊官平政\n以齊民然後節奏齊於朝\n百事齊於官衆庶齊於下\n如是則近者競親遠方致願\n上下一心三軍同力名聲足以暴炙之\n威強足以捶笞之拱揖指麾而強\n暴之國莫不趨使譬之是猶烏獲與焦僥\n搏也故曰事強暴\n之國難使強暴之國事我易此之謂也\n荀子卷第六\n"}
{"id": "KR3a0002_007", "series": "KR3a0002", "text": "荀子卷第七\n　　　　　登仕郎守大理評事揚\n王霸篇第十一\n國者天下之制利用也人主\n者天下之利勢也得道以持之則大\n安也大榮也積美之原也不得道以持之\n則大危也大累也有之不如無之及\n其綦也索爲匹夫不可得也齊湣\n宋獻是也\n故人主天下之利勢也\n然而不能自安也安之者必將道也\n故用國者義立而王信立而霸權謀立而\n亡三者明主之所謹擇也仁人之\n所務白也挈國以呼禮義而無以害\n之行一\n不義殺一無罪而得天下仁者不爲也擽\n然扶持心國且若是其固也\n所與爲之者之人則舉義士也\n所以爲布陳於國家刑\n法者則舉義法也主之所極然\n帥羣臣而首郷之者則舉義志也\n如是則下\n仰上以義矣是綦定也綦\n定而國定國定而天下定仲尼無置錐之\n地誠義乎志意加義乎身行\n箸之言語\n濟之日不隱乎天下名垂乎後世\n今亦以天下之顯\n諸侯誠義乎志意加義乎法則度量箸之\n以政事案申重之以貴賤殺生使襲然終\n始猶一也如是則\n夫名聲之部發於天地之閒也豈不如日\n月雷霆然矣哉\n故曰以國齊義一日而白湯武是\n也湯以亳武王以鄗\n皆百里之地也\n天下爲一諸侯爲臣通達之屬莫不從\n服無它故焉以濟義矣是所謂義立而王\n也德雖未至也義雖未濟也\n然而天下之理略奏矣刑\n賞己諾信乎天下矣\n臣下曉然皆知其可要也\n政令巳陳雖覩利敗不欺其民\n約結巳定雖覩利敗不欺其與\n如是則兵勁城固敵\n國畏之國一綦明與國信之雖末\n在僻陋之國威動天下五伯是也\n非本政敎也非\n致隆髙也非綦文理也\n非服人之心也\n郷方略審勞佚謹\n畜積備戰備齺然上下相信而\n天下莫之敢當也故齊\n桓晉文楚莊吳闔閭越句踐是皆僻陋之\n國也威動天下彊殆中國無它故\n焉略信也是所謂信立而霸也\n挈國以呼功利\n不務張其義齊其信唯利之求\n内則不憚詐其民而求小利焉\n外則不憚詐其與而求大利焉\n内不脩正其所以有然常欲\n人之有如是則臣下百姓莫不以詐\n心待其上矣上詐其下下詐其上則是上\n下析也如是則敵國輕之與國\n疑之權謀日行而國不免危削綦之而亡\n齊閔薛公是也\n故用彊齊非以脩禮義也非以本政\n敎也非以一天下也緜緜常以結引馳外\n爲務\n故彊南足以破楚\n西足以詘秦北足以敗燕\n中足以舉宋\n及以燕趙起而攻之若振槁然\n而身死\n國亡爲天下大戮\n後世言惡則必稽焉是無它\n故焉唯其不由禮義而由權謀也三者明\n主之所以謹擇也而仁人之所以務白也\n善擇者制人不善擇者人制之\n國者天下之大器也重任也不可不善爲\n擇所而後錯之錯之險則危不可\n不善爲擇道然後道之涂薉則塞\n危塞則亡彼國錯者非\n封焉之謂也何法之道誰\n子之與也\n故道王者之法與王者\n之人爲之則亦王道霸者之法與霸者之\n人爲之則亦霸道亡國之法與亡國之人\n爲之則亦亡三者明主之所以謹\n擇也而仁人之所以務白也故\n國者重任也不以積持之則不立\n故國者世所以新者也是憚憚非變\n也\n改王改行也\n故一朝之日也一日之\n人也然而厭焉有千歲之固何也\n\n曰援夫千歲之信\n法以持之也安與夫千歲之信士爲之也\n人無百歲之壽而有千嵗之信\n士何也曰以夫千歲之法自持者是乃\n千歲之信士矣\n故與積禮義之君子爲之則王與端誠信\n全之士爲之則霸與權謀傾覆之人爲之\n則亡三者明主之所以謹擇也而仁人之\n所以務白也善擇之者制人不善擇之者人\n制之彼持國者必不可以獨也然則\n彊固榮辱在於取相矣身能相能如是者\n王身不能知恐懼而求能者如\n是者彊身不能不知恐懼而求能\n者安唯便僻左右親比已者之用如是\n者危削綦之而亡國\n者巨用之則大小用之則小綦大而\n王綦小而亡小巨分流者存巨\n用之者先義而後利安不卹親䟽不卹貴\n賤唯誠能之求夫是之謂巨用之小用之\n者先利而後義安不卹是非不治曲直唯\n便僻親比己者之用夫是之謂小用之巨\n用之者若彼小用之者若此小巨分流者\n亦一若彼一若此也故曰粹而\n王駮而霸無一焉而亡此之謂也\n\n國無禮則不正禮之所以正國也譬之猶\n衡之於輕重也猶繩墨之於曲直也猶規\n矩之於方圓也\n旣錯之而人莫之能誣也\n詩曰如霜雪之將將如\n日月之光明爲之則存不爲則亡此之\n謂也\n國危則無樂君國安則無憂民亂則國\n危治則國安今君人者急逐樂而緩治國\n豈不過甚矣哉譬之是由好聲色而恬無\n耳目也豈不哀哉夫人之\n情目欲綦色耳欲綦聲口欲綦味鼻欲綦\n臭心欲綦佚\n此五綦者人情之所必不免也養五綦者\n有具無其具則五綦者不可\n得而致也萬乗之國可謂廣大富厚矣加\n有治辨彊固之道焉若是則怡愉\n無患難矣然後養五綦之具具也故百樂\n者生於治國者也憂患者生於亂國者也\n急逐樂而緩治國者非知樂者也故明君\n者必將先治其國然後百樂得其中\n闇君者必將急逐樂而緩治國故憂\n患不可勝校也必至於身死國亡然後\n止也豈不哀哉將以爲樂乃得憂焉將以\n爲安乃得危焉將以爲福乃得死亡焉豈\n不哀哉於乎君人者亦可以察若言矣\n故治國有道人主有職\n若夫貫日而治詳一日而曲列之\n是所使夫百吏官人爲\n也不足以是傷游玩安燕之樂\n若夫論一相以兼率之使\n臣下百吏莫不宿道郷方而務\n是夫人主之職\n也若是則一天下名配堯\n禹之主者守至約而詳事至佚而功垂\n衣裳不下簟席之上而海内之人莫不願\n得以爲帝王夫是之謂至約樂莫大焉人\n主者以官人爲能者也匹夫者以自能爲\n能者也人主得使人爲之匹夫則無所移\n之百畝一守事業窮無所移之也\n今以一人兼聽\n天下日有餘而治不足者使人爲之也\n\n大有天下小\n有一國必自爲之然後可則勞苦耗顇\n莫甚焉如是則雖臧獲不肯與\n天子易埶業\n\n以是縣天下一四海何故必自爲之\n爲之者役夫之道也\n墨子之說也論德使能而官施之\n者聖王之道也儒之所謹守也傳\n曰農分田而耕賈分貨而販百工分事而\n勸士大夫分職而聽建國諸侯之君\n分土而守三公緫方而議\n則天子共己而矣\n出若入若天下莫不平均莫不治辨\n是百王之所同也而\n禮法之大分也\n百里之地可以取天下是不虚其難者在\n於人主之知之也取天下者\n非負其土地而從之之謂也\n道足以壹人而已矣彼其人\n苟壹則其土地且奚去我而適它\n故百里之地其等位爵服足以容天\n下之賢士矣其官職事\n業足以容天下之能士矣循其舊\n法擇其善者而明用之足以順服好利之\n人矣賢士一\n焉能士官焉好利之人服焉三者具而天\n下盡無􁃲是其外矣故百里之地足\n以竭埶矣致忠信\n箸仁義足以竭人矣\n兩者合而天下取諸侯後同者先危\n詩曰自西自東自南自北無思不\n服一人之謂也\n羿蠭門者善服射者也\n王良造父者善服馭者也\n聦明君子者善服人者也\n人服而勢從之人不服而勢去之故王者\n已於服人矣故人主欲得善射射\n逺中微則莫若羿蠭門矣欲得\n善馭及速致逺則莫若使王良造父矣欲\n得調壹天下制秦楚則莫若聦明君子矣\n其用知甚簡其爲事\n不勞而功名致大甚易處而綦可樂也\n故明君以爲寶而愚者以爲難\n夫貴爲天子富有天下名爲聖王兼\n制人人莫得而制也是人情之所同欲也\n而王者兼而有是者也重色而衣之重味\n而食之重財物而制之合天下而君\n之飲食甚厚聲樂甚大臺謝甚髙園\n囿甚廣臣使諸侯一天下是又人情之所\n同欲也而天子之禮制如是者也\n制度以陳政令以挾官人\n失要則死公侯失禮則幽\n四方之國有侈離\n之德則必滅名聲若日月功\n績如天地天下之人應之如影嚮是又人\n情之所同欲也而王者兼而有是者也故\n人之情口好味而臭味莫美焉耳好聲而\n聲樂莫大焉目好色而文章致繁婦女莫\n衆焉形體好佚而安重閒靜莫愉焉\n心好利而穀禄莫厚焉合天下之所\n同願兼而有之睪牢天下而制之若制子\n孫\n人苟不\n狂惑戇陋者其誰能睹是而不樂也哉欲\n是之主並肩而存能建是之士不世絶千\n歲而不合何也曰人主不公人臣不忠也\n人主則外賢而偏舉人臣則爭職而妒賢\n是其所以不合之故也人主\n胡不廣焉無䘏親䟽無偏貴賤唯誠能之\n求若是則人臣輕職業讓\n賢而安隨其後如是則禹舜還至王業還\n起功壹天下名配舜禹物由有可樂如\n是其美焉者乎嗚呼君人者亦可以察若\n言矣揚朱哭衢涂曰此夫過舉蹞\n歩而覺跌千里者夫哀哭之\n\n此亦\n榮辱安危存亡之衢已此其爲可哀甚於\n衢涂嗚呼哀哉君人\n者千歲而不覺也無國而不\n有治法無國而不有亂法無國而不有賢\n士無國而不有罷士\n無國而不有愿民無國而不有\n悍民無國而不有美俗無國而不有惡俗\n兩者並行而國在上偏而國安在下偏而\n國危上一而\n王下一而亡故其法治其佐賢其民\n愿其俗美而四者齊夫是之謂上一如是\n則不戰而勝不攻而得甲兵不勞而天下\n服故湯以亳武王以鄗皆百里之地\n也天下爲一諸侯爲臣通逹之屬莫不從\n服無它故焉四者齊也桀紂即序於\n有天下之勢索爲匹夫而不可得也\n是無它故焉四者並亡也故\n百王之法不同若是所歸者一也上莫不\n致愛其下而制之以禮上之於下如保赤\n子政令制度所以接下之人百姓有不理\n者如豪末則雖孤獨鰥寡必不加焉\n故下之親\n上歡如父母可殺而不可使不順君臣上\n下貴賤長幼至于庶人莫不以是爲隆正\n然後皆内自省以謹於分\n是百王之所以同也而禮法之樞要\n也然後農分田而耕賈分貨\n而販百工分事而勸士大夫分職而聽建\n國諸侯之君分土而守三公緫方而議則\n天子共已而止矣岀若入若天下莫不平\n均莫不治辨是百王之所同而禮法之大\n分也若夫貫日而治平權物\n而稱用使衣服有制宫\n室有度人徒有數喪祭械用皆有等宜以\n是用挾於萬物\n尺寸㝷丈莫得不循乎制度數量然後\n行則是官人使吏之事也不足數於大君\n子之前故君人者\n立隆政本朝而當所使要百事\n者誠仁人也則身佚而國治\n功大而名美上可以王下可以霸立隆政\n本朝而不當所使要百事者非仁人也則\n身勞而國亂功廢而名辱社稷必危是人\n君者之樞機也故能當一人\n而天下取失當一人而社稷危不能當一\n人而能當千人百人者說無之有也\n旣能當一人則身有何\n勞而爲垂衣裳而天下定故湯用\n伊尹文王用吕尚武王用召公成王用周\n公且卑者五伯齊桓公閨門\n之内懸樂奢泰游抏之脩\n於天下不見謂脩然九合諸\n侯一匡天下爲五伯長是亦無它故焉知\n一政於管仲也是君人者之要守也\n知者易爲之興力而功名綦大舍\n是而孰足爲也故古之人\n有大功名者必道是者也喪其\n國危其身者必反是者也故孔子曰知者\n之知固以多矣有以守少能無察乎\n愚者之知固以少矣有\n以守多能無狂乎此之謂也\n治國者分已定則主相臣下百吏各謹\n其所聞不務聽其所不聞各謹其\n所見不務視其所不見所聞所見誠以齊\n矣則雖幽間隱辟百姓莫敢\n不敬分安制以禮化其上是治國之徴也\n主道治近\n不治逺治明不治幽治一不治二主\n能治近則逺者理主能治明則幽者化主\n能當一則百事正夫兼聽天下日有餘而\n治不足者如此也是治之極也旣能治近\n又務治逺旣能治明又務見幽旣能當一\n又務正百是過者也猶不及也辟之\n是猶立直木而求其影之枉也不能治近\n又務治逺不能察明又務見幽不能當一\n又務正百是悖者也辟之是猶立枉木\n而求其影之直也故明主好要而闇主好\n詳主好要則百事\n詳主好詳則百事荒君者論一相\n陳一法明一指以兼覆之兼炤之以觀其\n盛者也相者論\n列百官之長要百事之聽\n以飾朝廷臣下百吏之分度\n其功勞論其慶賞歲終奉其成功以效於\n君當則可不當則廢\n故君人勞於索之而休於使之\n\n用國者得百姓之力者富得百姓之死者\n彊得百姓之譽者榮三德者具而天下歸\n之三德者亡而天下去之天下歸之之謂\n王天下去之之謂亡湯武者循其道行其\n義興天下同利除天下同害天下歸之故\n厚徳音以先之明禮義以道之致忠信以\n愛之賞賢使能以次之爵服賞慶以\n申重之時其事經其任以調齊之潢然兼\n覆之養長之如保赤子生民則致\n寛使民則綦理辨政令制度所\n以接天下之人百姓有非理者如豪末則\n雖孤獨鰥寡必不加焉是故百姓貴之如\n帝親之如父母爲之出死斷亡而不愉者\n無它故焉道德誠明利澤誠厚也\n亂世不然汙漫突盜以先之權謀\n傾覆以示之俳優侏儒婦女之請謁以悖\n之使愚詔知使不肖臨賢\n生民則致貧隘使民則綦勞苦是故百姓\n賤之如㑌惡之如鬼\n日欲司間而相與投藉之去遂\n之卒有宼難之事又望百\n姓之爲已死不可得也說無以取之焉\n孔子曰審吾所以適人適人\n之所以來我也此之謂也\n\n傷國者何也曰以小人尚民而威\n以非所取於民而巧是傷國\n之大災也大國之主也而好見小利是傷\n國其於聲色臺榭園囿也愈厭而好新是\n傷國不好循正其所以有啖啖常欲\n人之有是傷國三邪者在匈中而又\n好以權謀傾覆之人斷事其外\n若是則權輕名辱社稷必危是傷國者\n也大國之主也不隆本行不敬舊法而好\n詐故若是則夫朝廷羣臣亦從而成\n俗於不隆禮義而好傾覆也朝廷\n羣臣之俗若是則夫衆庶百姓亦從而成\n俗於不隆禮義而好貪利矣君臣上下之\n俗莫不若是則地雖廣權必輕人雖衆兵\n必弱刑罰雖繁令不下通夫是之謂危\n國是傷國者也儒者爲之不然必將曲辨\n朝廷必將隆禮義而審貴賤若\n是則士大夫莫不敬節死制者矣\n百官則將齊其制度重其官秩若是則百\n吏莫不畏法而遵繩矣\n關市幾而不征質律禁止而不偏\n\n如是則商賈莫不敦愨而無詐矣百工\n將時斬伐佻其期日而利其巧任如是則\n百工莫不忠信而不楛矣\n\n縣鄙將輕田野之稅省刀布之斂罕\n舉力役無奪農時如是則農夫莫不朴力\n而寡能矣士大夫務節死制然\n而兵勁百吏畏法循繩然後國常不\n亂商賈敦愨無詐則商旅安貨通財而國\n求給矣百工忠信而不楛則器用\n巧便而財不匱矣農夫朴力而寡能則上\n不失天時下不失地利中得人和而百事\n不廢是之謂政令行風俗美以守則固以\n征則彊居則有名動則有功此儒之所謂\n曲辨也\n荀子卷第七\n"}
{"id": "KR3a0002_008", "series": "KR3a0002", "text": "荀子卷第八\n　　　　　登仕郎守大理評事揚　倞　注\n君道篇第十二\n有亂君無亂國有治人無治法羿之法非\n亡也而羿不世中禹之法猶存而夏不世\n王故法不能獨立類不能自行得其人則\n存失其人則亡法者治之端也君子者法\n之原也故有君子則法雖省足以徧矣無\n君子則法雖具失先後之施不能應事之\n變足以亂矣不知法之義而正法之數者\n雖愽傳臨事必亂故明主急得其人而闇\n主急得其埶急得其人則身佚而國治功\n大而名美上可以王下可以霸不急得其\n人而急得其埶則身勞而國亂功廢而名\n辱社稷必危故君人者勞於索之而休於\n使之書曰唯文王敬忌一人以擇此之謂也\n合符節别契劵者所以爲信也上好權謀\n則臣下百吏誕詐之人乗是而後欺探籌\n投鉤者所以爲公也上好曲私則臣下百\n吏乗是而後偏衡石稱縣者所以爲平也\n上好傾覆則臣下百吏乗是而後險斗斛\n敦槩者所以爲嘖也上好貪利則臣下百\n吏乗是而後豐取刻與以無度取於民故\n械數者治之流也非治之原也君子者治\n之原也官人守數君子養原源清則流清\n源濁則流濁故上好禮義尚賢使能無貪\n利之心則下亦將綦辭讓致忠信而謹於\n臣子矣如是則雖在小民不待合符節别\n契劵而信不待探籌投鉤而公不待衡石\n稱縣而平不待斗斛敦槩而嘖故賞不用\n而民勸罰不用而民服有司不勞而事治\n政令不煩而俗美百姓莫敢不順上之法\n象上之志而勸上之事而安樂之矣故藉\n斂忘費事業忘勞宼難忘死城郭不待飾\n而固兵刃不待陵而勁敵國不待服而詘\n四海之民不待令而一夫是之謂至平詩\n曰王猶允塞徐方既來此之謂也\n請問爲人君曰以禮分施均徧而不偏請\n問爲人臣曰以禮待君忠順而不懈請問\n爲人父曰寛惠而有禮請問爲人子曰敬\n愛而致文請問爲人兄曰慈愛而見友請\n問爲人弟曰敬詘而不苟請問爲人夫曰\n致功而不流致臨而有辨請問爲人妻曰\n夫有禮則柔從聽侍夫無禮則恐懼而自\n竦也此道也偏立而亂俱立而治其足以\n稽矣請問兼能之奈何曰審之禮也古者\n先王審禮以方皇周浹於天下動無不當\n也故君子恭而不難敬而不鞏貧窮而不\n約富貴而不驕並遇變應而不窮審之禮\n也故君子之於禮敬而安之其於事也徑\n而不失其於人也寡怨寛裕而無阿其所\n爲身也謹脩飾而不危其應變故也齊給\n便㨗而不惑其於天地萬物也不務說其\n所以然而致善用其材其於百官之事技\n藝之人也不與之爭能而致善用其功其\n待上也忠順而不懈其使下也均徧而不\n圎而水圎君者盂也盂方而水方君射則\n臣決楚莊王好細要故朝有餓人故曰聞\n脩身未甞聞爲國也君者民之原也源清\n則流清源濁則流濁故有社稷者而不能\n愛民不能利民而求民之親愛已不可得\n也民之不親不愛而求其爲已用爲已死\n不可得也民不爲己用不爲己死而求兵\n之勁城之固不可得也兵不勁城不固而\n求敵之不至不可得也敵至而求無危削\n不滅亡不可得也危削滅亡之情舉積此\n矣而求安樂是狂生者也狂生者不胥時\n而樂故人主欲彊固安樂則莫若反之民\n欲附下一民則莫若反之政欲脩政美國\n則莫若求其人彼或蓄積而得之者不世\n絶彼其人者生乎今之世而志乎古之道\n以天下之王公莫好之也然而于是獨好\n之以天下之民莫欲之也然而于是獨爲\n之好之者貧爲之者窮然而于是獨猶將\n爲之也不爲少頃輟焉曉然獨明於先王\n之所以得之所以失之知國之安危臧否\n若别白黑是其人者也大用之則天下爲\n一諸侯爲臣小用之則威行鄰敵縱不能\n用使無去其疆域則國終身無故故君人\n者愛民而安好士而榮兩者無一焉而亡\n詩曰价人維藩太師維垣此之謂也\n道者何也曰君道也君者何也曰能羣也\n能羣也者何也曰善生養人者也善班治\n人者也善顯設人者也善藩飾人者也善\n生養人者人親之善班治人者人安之善\n顯設人者人樂之善藩飾人者人榮之四\n統者俱而天下歸之夫是之謂能羣不能\n生養人者人不親也不能班治人者人不\n安也不能顯設人者人不樂也不能藩飾\n人者人不榮也四統者亡而天下去之夫\n是之謂匹夫故曰道存則國存道亡則國\n亡省工賈衆農夫禁盜賊除姦邪是所以\n生養之也天子三公諸侯一相大夫擅官\n士保職莫不法度而公是所以班治之也\n論德而定次量能而授官皆使其人載其\n事而各得其所宜上賢使之爲三公次賢\n使之爲諸侯下賢使之爲士大夫是所以\n顯設之也脩冠弁衣裳黼黻文章琱琢刻\n鏤皆有等差是所以藩飾之也故由天子\n至於庶人也莫不騁其能得其志安樂其\n事是所同也衣煖而食充居安而游樂事\n時制明而用足是又所同也若夫重色而\n成文章重味而成珍備是所衍也聖王財\n衍以明辨異上以飾賢良而明貴賤下以\n飾長幼而明親䟽上在王公之朝下在百\n姓之家天下曉然皆知其所非以爲異也\n將以明分達治而保萬世也故天子諸侯\n無靡費之用士大夫無流淫之行百吏官\n人無怠慢之事衆庶百姓無姦怪之俗無\n盜賊之罪其能以稱義徧矣故曰治則衍\n及百姓亂則不足及王公此之謂也\n至道大形隆禮至法則國有常尚賢使能\n則民知方纂論公察則民不疑賞克罰偷\n則民不怠兼聽齊明則天下歸之然後明\n分職序事業材技官能莫不治理則公道\n達而私門塞矣公義明而私事息矣如是\n則德厚者進而佞說者止貪利者退而廉\n節者起書曰先時者殺無赦不逮時者殺\n無赦人習其事而固人之百事如耳目鼻\n口之不可以相借官也故職分而民不探\n次定而序不亂兼聽齊明而百事不留如\n是則臣下百吏至于庶人莫不脩己而後\n敢安正誠能而後敢受職百姓易俗小人\n變心姦怪之屬莫不反愨夫是之謂政敎\n之極故天子不視而見不聽而聦不慮而\n知不動而功塊然獨坐而天下從之如一\n體如四支之從心夫是之謂大形詩曰温\n温恭人維德之基此之謂也\n爲人主者莫不欲彊而惡弱欲安而惡危\n欲榮而惡辱是禹桀之所同也要此三欲\n辟此三惡果何道而便曰在愼取相道莫\n徑是矣故知而不仁不可仁而不知不可\n旣知且仁是人主之寶也而王霸之佐也\n不急得不智得而不用不仁無其人而幸\n有其功愚莫大焉今人主有六患使賢者\n爲之則與不肖者規之使智者慮之則與\n愚者論之使脩士行之則與汙邪之人疑\n之雖欲成功得乎哉譬之是猶立直木而\n恐其景之枉也惑莫大焉語曰好女之色\n惡者之孽也公正之士衆人之痤也循乎\n道之人汙邪之賊也今使汙邪之人論其\n怨賊而求其無偏得乎哉譬之是猶立枉\n木而求其景之直也亂莫大焉故古之人\n爲之不然其取人有道其用人有法取人\n之道參之以禮用人之法禁之以等行義\n動静度之以禮知慮取舍稽之以成日月\n積久校之以功故卑不得以臨尊輕不得\n以縣重愚不得以謀知是以萬舉不過也\n故校之以禮而觀其能安敬也與之舉錯\n遷移而觀其能應變也與之安燕而觀其\n能無流慆也接之以聲色權利忿怒患險\n而觀其能無離守也彼誠有之者與誠無\n之者若白黑然可詘邪哉故伯樂不可欺\n以馬而君子不可欺以人此明王之道也\n人主欲得善射逺中微者縣貴爵重賞以\n招致之内不可以阿子弟外不可以隱逺\n人能中是者取之是豈不必得之之道也\n哉雖聖人不能易也欲得善馭速致逺者\n一日而千里縣貴爵重賞以招致之内不\n可以阿子弟外不可以隱逺人能致是者\n取之是豈不必得之之道也哉雖聖人不\n能易也欲治國馭民調一上下將内以固\n誠外以拒難治則制人人不能制也亂則\n危辱滅亡可立而待也然而求卿相輔佐\n則獨不若是其公也案唯便嬖親比己者\n之用也豈不過甚矣哉故有社稷者莫不\n欲彊俄則弱矣莫不欲安俄則危矣莫不\n欲存俄則亡矣古有萬國今有數千焉是\n無它故莫不失之是也故明主有私人以\n金石珠玉無私人以官職事業是何也曰\n本不利於所私也彼不能而主使之則是\n主闇也臣不能而誣能則是臣詐也主闇\n於上臣詐於下滅亡無日俱害之道也夫\n文王非無貴戚也非無子弟也非無便嬖\n也倜然乃舉太公於州人而用之豈私之\n也哉以爲親邪則周姬姓也而彼姜姓也\n以爲故也則未甞相識也以爲好麗邪則\n夫人行年七十有二齫然而齒墮矣然而\n用之者夫文王欲立貴道欲白貴名以惠\n天下而不可以獨也非于是莫足以舉之\n故舉于是而用之於是乎貴道果立貴名\n果明兼制天下立七十一國姬姓獨居五\n十三人周之子孫苟不狂惑者莫不爲天\n下之顯諸侯如是者能愛人也故舉天下\n之大道立天下之大功然後隱其所憐所\n愛其下猶足以爲天下之顯諸侯故曰唯\n明主爲能愛其所愛闇主則必危其所愛\n此之謂也\n牆之外目不見也里之前耳不聞也而人主\n之守司逺者天下近者境内不可不略知\n也天下之變境内之事有弛易齵差者矣\n而人主無由知之則是拘脅蔽塞之端也耳\n目之明如是其狹也人主之守司如是其\n廣也其中不可以不知也如是其危也然\n則人主將何以知之曰便嬖左右者人主\n之所以窺逺收衆之門户牖嚮也不可不\n早具也故人主必將有便嬖左右足信者\n然後可其知慧足使規物其端誠足使定\n物然後可夫是之謂國具人主不能不有\n游觀安燕之時則不得不有疾病物故之\n變焉如是國者事物之至也如泉原一物\n不應亂之端也故曰人主不可以獨也卿\n相輔佐人主之基杖也不可不早具也人\n主必將有卿相輔佐足任者然後可其德\n音足以塡撫百姓其知慮足以應待萬變\n然後可夫是之謂國具四鄰諸侯之相與\n不可以不相接也然而不必相親也故人\n主必將有足使喻志決疑於逺方者然後\n可其辨說足以解煩其智慮足以决疑其\n齊斷足以拒難不還秩不反君然而應薄\n扞患足以持社稷然後可夫是之謂國具\n故人主無便嬖左右足信者之謂闇無卿\n相輔佐足任者之謂獨所使於四鄰諸侯\n者非人之謂孤孤獨而晻謂之危國雖若\n存古之人曰亡矣詩曰濟濟多士文王以\n寧此之謂也\n材人愿愨拘録計數纎嗇而無敢遺喪是\n官人史吏之材也脩飭端正尊法敬分而\n無傾側之心守職循業不敢損益可傳世\n也而不可使侵奪是士大夫官師之材也\n知隆禮義之爲尊君也知好士之爲美名\n也知愛民之爲安國也知有常法之爲一\n俗也知尚賢使能之爲長功也知務本禁\n末之爲多材也知無與下爭小利之爲便\n於事也知明制度權物稱用之爲不泥也\n是卿相輔佐之材也未及君道也能論官\n此三材者而無失其次是謂人主之道也\n若是則身佚而國治功大而名美上可以\n王下可以霸是人主之要守也人主不能\n論此三材者不知道此道安值將卑埶出\n勞併耳目之樂而親自貫日而治詳一内\n而曲辨之慮與臣下爭小察而綦偏能自\n古及今未有如此而不亂者也是所謂視\n乎不可見聽乎不可聞爲乎不可成此之\n謂也\n荀子卷第八\n"}
{"id": "KR3a0002_009", "series": "KR3a0002", "text": "荀子卷第九\n　　　　　登仕郎守大理評事揚　倞　注\n臣道篇第十三\n人臣之論有態臣者有篡臣者有功\n臣者有聖臣者内不足使一民外不\n足使拒難百姓不親諸侯不信然而巧敏\n佞說善取寵乎上是態臣者也\n上不忠乎君下善取譽乎民不䘏公\n道通義朋黨比周以環主圖私爲務是篡\n臣者也内足使以一\n民外足使以拒難民親之士信之上忠乎\n君下愛百姓而不倦是功臣者也\n上則能尊君下則能愛民政令敎化刑\n下如景應卒遇\n變齊給如響\n推類接譽以待無方曲成制象是聖\n臣者也\n故用聖臣\n者王用功臣者彊用篡臣者危用態臣者\n亡態臣用則必死篡臣用則必危\n功臣用則必榮聖臣\n用則必尊故齊之蘇秦\n楚之州侯\n\n齊之管仲晉之咎犯楚之孫\n叔敖可謂功臣矣殷之伊尹周之太公可\n謂聖臣矣是人臣之論也吉凶賢不肖之\n極也必謹志之而愼自爲擇\n取焉足以稽矣\n從命而利君謂之順從命而不利君謂之\n謟逆命而利君謂之忠逆命而不利君謂\n之篡不䘏君之榮辱不䘏國之臧否偷合\n苟容以持禄養交而已耳謂之國賊\n君有過謀\n過事將危國家殞社稷之懼也大臣父子\n兄弟有能進言於君用則可不用則去謂\n之諫有能進言於君用則可不用則死謂\n之爭有能比知同力率羣臣百吏\n而相與彊君橋君君雖不安不\n能不聽遂以解國之大患除國之大害成\n於尊君安國謂之輔有能抗君之命\n竊君之重反君之事以安國之危除君之\n辱功伐足以成國之大利謂之拂\n\n故諫爭\n輔拂之人社稷之臣也國君之寶也明君\n之所尊所厚也而闇主惑之以爲已賊也\n故明君之所賞闇君之所罰也闇君之所\n賞明君之所殺也伊尹箕子可謂諫矣\n比干子胥可謂爭矣平原君之於\n趙也可謂輔矣信陵君之於魏也可謂拂\n矣傳曰從道不從君此之謂也故正義之\n臣設則朝廷不頗諫爭輔拂之\n人信則君過不逺爪牙之\n士施則仇讎不作邊境之\n臣處則疆垂不喪故明主好同而闇\n王好獨明主尚賢使能而饗其盛\n闇主妬賢畏能而滅其功\n罰其忠賞其賊夫是之謂至闇桀紂所以\n滅也\n事聖君者有聽從無諫爭事中君者\n有諫爭無謟諛事暴\n君者有補削無橋拂\n廹脅於亂\n時窮居於暴國而無所避之則崇其美揚\n其善違其惡隱其敗言其所長不稱其所\n短以爲成俗詩曰\n國有大命不可以告人防其躬身此之謂\n也\n恭敬而遜聽從而敏不敢有以私決擇也\n不敢有以私取與也以\n順上爲志是事聖君之義也忠信而\n不䛕諫諍而不謟橋然剛折端志而無傾\n側之心是案曰是\n非案曰非是事中君之義也調而不流柔\n而不屈寛容而不亂\n曉然以至道而無不調和也\n而能化易時關内之是\n事暴君之義也\n若馭其樸馬\n若養赤子\n若食餧人\n故因其懼也而改其過\n因其憂也而辨其故因其喜\n也而入其道因其怒也而除其\n怨曲得所謂焉\n書曰從命而不拂微諫而不倦爲上\n則明爲下則遜此之謂也\n事人而不順者不疾者也疾\n而不順者不敬者也敬而不順者不忠者\n也忠而不順者無功者也有功而不順者\n無德者也故無德之爲道也傷疾墮功滅\n苦故君子不爲也\n有大忠者有次忠者有下忠者有國賊者\n以德復君而化之大忠也\n以德調君而補之次忠也\n以是諫非而怒之下忠也\n不卹君之榮辱不卹國之臧否偷合苟\n容以之持禄養交而已耳國賊也若周公\n之於成王也可謂大忠矣若管仲之於桓\n公可謂次忠矣若子胥之於夫差可謂下\n忠矣若曹觸龍之於紂者可謂國賊矣\n\n仁者必敬人凡人非賢則案不肖也人賢\n而不能則是禽獸也人不肖而不敬\n則是狎虎也禽獸則亂狎虎則危\n災及其身矣詩曰不敢暴虎不敢馮河人\n知其一莫知其它戰戰兢兢如臨深淵如\n履薄冰此之謂也\n\n故仁者必敬人敬人有道賢者則貴而敬\n之不肖者則畏而敬之賢者則親而敬之\n不肖者則䟽而敬之其敬一也其情二也\n若夫忠信端愨而不害傷則無接而不然\n是仁人之質也\n忠信以爲質端愨以爲\n統禮義以爲文倫類\n以爲理喘而言臑而動\n而一可以爲法則\n詩曰不僭不賊鮮不爲則此之謂\n也\n恭敬禮也調和樂也謹愼利也鬪怒\n害也故君子安禮樂利謹愼而無鬪怒是\n以百舉不過也小人反是\n通忠之順權險之平\n禍亂之從聲\n三者非明主莫之能知也\n爭然後善戾然後功出死無私致忠而公\n夫是之謂通忠之順信陵君似之矣\n\n奪然後義殺然後仁上下易位然後貞\n\n功參天地澤被生民\n夫是之謂權險之平湯武是也過而通情\n和而無經不䘏是非不治曲直偷\n合苟容迷亂狂生夫是之謂禍亂\n之從聲飛廉惡來是也傳曰斬而齊枉而\n順不同而壹\n詩曰受小球大球爲下\n國綴旒此之謂也\n\n致士篇第十四\n衡聽顯幽重明退姦進良之術\n朋\n黨比周之譽君子不聽殘賊加累之譖君\n子不用隱忌雍蔽之人君\n子不近貨財禽犢之請君子\n不許凡流言流說流事流謀流譽流\n愬不官而衡至者君子愼之\n聞聽而明譽之\n定其當而當然後士其刑\n賞而還與之\n如是則姦言姦說姦事姦謀\n姦譽姦愬莫之試也忠言忠說忠事忠謀\n忠譽忠愬莫不明通方起以尚盡矣\n夫是之謂衡聽顯幽重\n明退姦進良之術川淵深而魚鼈歸之山\n林茂而禽獸歸之刑政平而百姓歸之禮\n義備而君子歸之故禮及身而行脩義及\n國而政明能以禮挾而貴名白天下願令\n行禁止王者之事畢矣\n詩曰惠此中國以綏四方此之謂也\n川淵者龍魚之居也山\n林者鳥獸之居也國家者士民之居也川\n淵枯則龍魚去之山林險則鳥獸去之國\n家失政則士民去之無土則人不安居無\n人則土不守無道法則人不至無君子則\n道不舉故土之與人也道之與法也者國\n家之本作也君子也者道法之揔\n要也不可少頃曠也得之則治失之則亂\n得之則安失之則危得之則存失之則亡\n故有良法而亂者有之矣有君子而亂者\n自古及今未甞聞也傳曰治生乎君子亂\n生乎小人此之謂也\n得衆動天美意延年\n誠信如神夸誕逐魂\n人主之患不在\n乎言用賢而在乎誠必用賢夫言用賢者\n口也却賢者行也口行相反而欲\n賢者之至不肖者之退也不亦難乎夫燿\n蟬者務在明其火振其樹而已火不明雖\n振其樹無益也今人主有\n能明其德則天下歸之若蟬之歸明火也\n臨事接民而以義變應寛裕而多容恭敬\n以先之政之始也然後中和察斷\n以輔之政之隆也然後進\n退誅賞之政之終也故一年與之始三年\n與之終用其\n終爲始則政令不行而上下怨疾亂所以\n自作也書曰義刑義殺勿庸以\n即汝惟曰未有順事言先敎也\n\n程者物之準也禮者節之準也\n程以立數禮以定倫\n德以叙位能以授官\n凡節奏欲陵而生民欲寛\n\n節奏陵而文生民寛而安\n上文下安功名之極也不可以加矣\n君者國之隆也父者家之隆也隆一\n而治二而亂自古及今未有二隆爭重而\n能長久者\n師術有四而博習不與焉\n尊嚴而憚可以爲師耆艾而信可\n以爲師誦說而不陵不犯可以爲\n師知微而論可\n以爲師故師術有四而博習\n不與焉水深而回樹落則糞\n本弟子通利則思師詩曰\n無言不讎無德不報此之謂也\n賞不欲僭刑不欲濫賞僭則利及小人刑\n濫則害及君子若不幸而過寧僭無濫與\n其害善不若利淫\n荀子卷第九\n"}
{"id": "KR3a0002_010", "series": "KR3a0002", "text": "荀子卷第十\n　　　　　登仕郎守大理評事揚　倞　注\n議兵篇第十五\n臨武君與孫卿子議兵於趙孝成王前\n\n王\n曰請問兵要臨武君對曰上得天時\n下得地利觀敵之變動\n後之發先之至此用兵之要術也孫卿子\n曰不然臣所聞古之道凡用兵攻戰之本\n在乎壹民弓矢不調則羿不能以中微六\n馬不和則造父不能以致逺士民不親附\n則湯武不能以必勝也故善附民者是乃\n善用兵者也故兵要在乎善附民而已臨\n武君曰不然兵之所貴者埶利也所\n行者變詐也善用兵者感忽悠闇莫知\n其所從出\n孫吳用之無敵於天\n下豈必待附民哉孫卿子\n曰不然臣之所道仁人之兵王者之志也\n君之所貴權謀埶利也所行攻奪變詐\n者諸侯之事也仁人之兵不可詐也彼可詐者怠\n慢者也路亶者也君\n臣上下之閒滑然有離德者也\n故以桀詐桀猶巧拙有幸焉以桀\n詐堯譬之若以卵投石以指撓沸\n若赴水火入焉焦没耳故仁人上\n下百將一心三軍同力臣之於\n君也下之於上也若子之事父弟之事兄\n若手臂之扞頭目而覆胷腹也詐而襲之\n與先驚而後擊之一也且\n仁人之用十里之國則將有百里之聽\n用百里之國則將有千\n里之聽用千里之國則將有四海之聽必\n將聦明警戒和傳而一\n故仁人之兵聚則成卒散則\n成列延則若莫邪之長刃嬰\n之者斷兊則若莫邪之利鋒當之者潰\n圜居而方正則若\n盤石然觸之者角摧案\n角鹿埵隴種東籠而退耳\n\n且夫暴國之君將誰與至\n哉彼其所與至者必其民也而其民之親\n我歡若父母其好我芬若椒蘭彼反顧其\n上則若灼黥若仇讎人之情雖桀跖豈\n又肯爲其所惡賊其所好者哉是猶使人\n之子孫自賊其父母也彼必將來告之夫\n又何可詐也故仁人用國日明\n諸侯先順者安後順者危慮敵之者削反\n之者亡詩曰武王載發\n有虔秉鉞如火烈烈則莫我敢遏此之謂\n也\n孝成王臨武君曰善請問王者之\n兵設何道何行而可孫卿\n子曰凡在大王將率末事也臣請遂道王\n者諸侯強弱存亡之效安危之埶\n\n君賢者其國\n治君不能者其國亂隆禮貴義者其國治\n簡禮賤義者其國亂治者強亂者弱是強\n弱之本也上足卬則下可用也上不足卬\n則下不可用也下\n可用則強下不可用則弱是強弱之常也\n隆禮效功上也重禄貴節次也上功賤節\n下也是強弱之凡也\n好士者強不好士\n者弱愛民者強不愛民者弱政令信\n者強政令不信者弱民齊者強不齊\n者弱賞重者強賞輕者弱\n刑威者強刑侮者弱\n械用兵革攻完便利者強\n械用兵革窳楛不便利者弱\n重用兵者強輕用兵者弱\n權出一者強權出二者弱是強弱\n之常也齊人隆技擊\n其技也得一首者賜\n贖錙金無本賞矣\n是事小敵毳則偷\n可用也事\n大敵堅則渙然離耳若飛鳥然傾\n側反覆無日是亡國\n之兵也兵莫弱是矣是其出賃市傭而戰\n之幾矣魏氏之武卒以度\n取之衣三屬之\n甲操十二石之弩\n負服矢五十个置戈其上冠䩜\n帶劔贏三日之糧日\n中而趨百里中試則復其户利\n其田宅是\n數年而衰而未可奪也改造則不易周也\n是故地\n雖大其稅必寡是危國之兵也\n秦人其生民也陿阸其使民也酷烈\n劫之以埶\n隱之以阸\n忸之以慶賞鰌之以\n刑罰使天下之\n民所以要利於上者非鬪無由也阸而用\n之得而後功之功\n賞相長也五甲首而隷五家\n是最爲衆強長久多地以正故四\n世有勝非幸也數也\n故齊\n之技擊不可以遇魏氏之武卒魏氏之武\n卒不可以遇秦之銳士秦之銳士不可\n以當桓文之節制桓文之節制不可以敵\n湯武之仁義有遇之者若以焦熬投石焉\n兼是數國者皆干賞蹈利\n之兵也傭徒鬻賣之道也未有貴上安制\n綦節之理也\n諸侯有能微妙\n之以節則作而兼殆之耳\n故招近募選隆埶\n詐尚功利是漸之也\n\n禮義\n敎化是齊之也故以詐遇詐猶\n有巧拙焉以詐遇齊辟之\n猶以錐刀墮大山也非天下之愚\n人莫敢試故王者之兵不試湯\n武之誅桀紂也拱揖指麾而強暴之國\n莫不趨使誅桀紂若誅獨\n夫故泰誓曰獨夫紂此之謂也\n故兵大齊則制天下小齊則治鄰敵\n若夫招近募\n選隆埶詐尚功利之兵則勝不勝無常代\n翕代張代存代亡相爲雌雄耳矣\n夫是之謂盜兵君子不由也\n故齊之田單楚之莊蹻秦之衞\n鞅燕之繆蟣是皆世俗之所謂善用兵者\n也\n\n是其巧拙強弱則未有\n以相君也若其道一也未及\n和齊也掎契司詐權謀傾\n覆未免盜兵也\n齊桓晉文楚莊呉闔閭越句踐是\n皆和齊之兵也可謂入其域矣\n然而未有本統也故可以霸\n而不可以王是強弱之效也\n孝成王臨武君曰善請問爲將孫卿\n子曰知莫大乎棄疑行莫大乎無\n過事莫大乎無悔事至無悔而止矣成\n不可必也故\n制號政令欲嚴以威慶賞刑罰欲必以信\n處舍收臧欲周以固\n徙舉進退欲安以重欲疾以速\n窺敵觀變欲潛以深欲伍以參\n\n遇敵決戰必\n道吾所明無道吾所疑夫是之謂六\n術無欲將而惡廢無急勝而忘\n敗無威内而輕外無見其利而不顧其害\n凡慮事欲孰而用財欲泰\n夫是之謂五權所以不受命於\n主有三可殺而不可使處不完可殺而不\n可使擊不勝可殺而不可使欺百姓夫是\n之謂三至凡受命於主而行三軍三\n軍旣定百官得序羣物皆正\n則主不能喜敵不能怒\n夫是之謂至臣慮必先事而申之\n以敬愼終如始終始如一\n失是之謂大吉凡百事之成也必\n在敬之其敗也必在慢之故敬勝怠則吉\n怠勝敬則滅計勝欲則從欲勝計則凶戰\n如守行如戰有功如幸\n敬謀無壙敬事無壙敬終\n無壙敬衆無壙敬敵無壙夫是之謂五無\n壙愼行此六術五權三至而處之以恭敬無\n壙夫是之謂天下之將則通於神明矣\n臨武君曰善請問王者之軍制孫卿子\n曰將死鼓御死轡百吏\n死職士大夫死行列聞鼓聲而進聞金聲\n而退順命爲上有功次之令不\n進而進猶令不退而退也其罪惟均\n不殺老弱不獵禾稼\n服者不禽格者不舎犇命者不獲\n凡誅非誅\n其百姓也誅其亂百姓者也百姓有扞其\n賊則是亦賊也以故順刃者生蘇\n刃者死犇命者貢\n微子開封於宋\n曹觸龍斷於軍\n\n殷之服民所以養生之者也無異周人故\n近者歌謳而樂之逺者竭蹷而趨之\n無幽閒辟陋之國莫不趨使\n而安樂之四海之内若一家通達之屬莫\n不從服夫是之謂人師詩曰自西自東\n自南自北無思不服此之謂也王\n者有誅而無戰城守不攻兵格不擊\n上下相喜則慶之\n不屠城不濳軍\n不留衆師不越時故亂者\n樂其政不安其上欲其至也臨武君\n曰善\n陳囂問孫卿子曰先生議兵常以仁義爲\n本仁者愛人義\n者循理然則又何以兵爲\n凡所爲有兵者爲爭奪也\n孫卿子曰非女所知也彼仁者愛人愛人故\n惡人之害之也義者循理循理故惡人之\n亂之也彼兵者所以禁暴除害也非爭奪\n也故仁人之兵所存者神所過者化\n若時雨之降莫不說喜是以\n堯伐驩兠舜伐有苗\n禹伐共工\n湯伐有夏文王伐崇武王伐紂此四帝兩\n王\n皆以仁義之兵行於天下也故近者親其\n善逺方慕其德兵不血刃逺邇來服德\n盛於此施及四極詩曰淑人君子其儀不\n忒此之謂也\n李斯問孫卿子曰秦四世有勝\n兵強海内威行諸侯非以仁義爲之也以\n便從事而已孫\n卿子曰非女所知也女所謂便者不便之\n便也吾所謂仁義者大便之便也\n彼仁義者所以脩政者也政脩則\n民親其上樂其君而輕爲之死故曰凡在\n於軍將率末事也秦\n四世有勝諰諰然常恐天下之一合而軋\n已也此所謂末\n世之兵未有本統也故湯之放桀也\n非其逐之鳴條之時也武王之誅紂也非\n以甲子之朝而後勝之也皆前行素脩也\n此所謂仁義之兵也今女\n不求之於本而索之於末此世之所以亂\n也\n禮者治辨之極也強國之本也威行之道也\n功名之揔也王公由之所以得夫\n下也不由所以隕社稷也故堅甲利兵不足以\n爲勝髙城深池不足以爲固嚴令繁刑不足\n以爲威由其道則行不由其道則廢\n楚人鮫革犀兕以爲甲鞈\n如金石\n宛鉅鐵釶慘如蠭\n蠆\n輕利僄遬卒如飄風\n然而兵殆於垂\n沙唐篾死\n莊蹻起楚分而爲\n三四\n是\n豈無堅甲利兵也哉其所以統之者非其\n道故也汝潁以爲險江漢以爲池限之以\n鄧林縁之以方城然而\n秦師至而鄢郢舉若振槁然\n是豈無固塞隘阻也哉其所\n以統之者非其道故也紂刳比干囚箕子\n爲炮烙刑\n殺戮無時臣下懔然莫必其命\n然而周師至而令不行乎下不能用其\n民是豈令不嚴刑不繁也哉其所以統之\n者非其道故也古之兵戈矛弓矢而已矣\n然而敵國不待試而詘城郭不辦\n溝池不拑\n固塞不樹機變不張\n然而國晏\n然不畏外而明内者無它故焉\n明道而分鈞之時使而誠愛之下之\n和上也如影嚮有不由令者然后誅\n之以刑故刑一人而天下服罪人不郵其\n上知罪之在己也是故刑罰省而威流\n無它故焉由其道故也古者帝堯\n之治天下也蓋殺一人刑二人而天下治\n傳曰威厲而不試刑\n錯而不用此之謂也\n凡人之動也爲賞慶爲之則見害傷焉\n止矣故賞慶刑罰埶詐不足以盡人之力\n致人之死爲人主上者也其所以接下之百\n姓者無禮義忠信焉慮率用賞慶刑罰\n埶詐除阸其下獲其功用而已矣\n大宼則至使\n之持危城則必畔遇敵處戰則必北\n勞苦煩辱則必犇霍焉離\n耳下反制其上故賞\n慶刑罰埶詐之爲道者傭徒粥賣之道也\n不足以合大衆美國家故古之人羞而不道\n也故厚德音以先之明禮義以道之致忠\n信以愛之尚賢使能以次之爵服慶賞以\n申之時其事輕其任以調齊之長養\n之如保赤子政令以定風俗以一有離俗不\n順其上則百姓莫不敦惡莫不毒孼若祓\n不祥然後刑於是起矣是大\n刑之所加也辱孰大焉將以爲利耶則大\n刑加焉身苟不狂惑戇陋誰睹是而不改\n也哉然後百姓曉然皆知脩上之法像上\n之志而安樂之於是有能化善脩身正行\n積禮義尊道德百姓莫不貴\n敬莫不親譽然後賞於是起矣是髙爵豐\n禄之所加也榮孰大焉將以爲害邪則髙\n爵豐禄以持養之生民之屬孰不願\n也雕雕焉縣貴爵重賞於其前縣\n明刑大辱於其後雖欲無化能乎哉故民\n歸之如流水所存者神所爲者化\n而順暴悍勇力之屬爲之化\n而愿旁辟曲私之屬爲\n之化而公矜糺收繚之屬爲之化而\n調夫\n是之謂大化至一詩曰王猶允塞\n徐方旣來此之謂也\n凡兼人者有三術有以德兼人者有以力\n兼人者有以富兼人者彼貴我名聲美我\n德行欲爲我民故辟門除涂以迎吾入\n因其民襲其處而百姓皆安\n立法施令莫不順比\n是故得地而權彌重兼人而兵俞強是以\n德兼人者也非貴我名聲也非美\n我德行也彼畏我威劫我埶故民雖\n有離心不敢有畔慮若是則戎甲俞衆奉\n養必費是故得地而權彌輕兼人\n而兵俞弱是以力兼人者也非貴我名聲也\n非美我德行也用貧求富用飢求飽虚腹\n張口來歸我食若是則必發夫掌窌之粟\n以食之委之財貨以富之立\n良有司以接之已朞三年然\n後民可信也是故得\n地而權彌輕兼人而國俞貧是以富兼人\n者也故曰以德兼人者王以力兼人者弱以\n富兼人者貧古今一也兼并易能也唯堅\n凝之難焉齊能并宋而不能凝\n也故魏奪之燕能并齊而不能凝也故田\n單奪之韓之上地方數百里完全富足而\n趨趙趙不能凝也故秦奪之\n\n故能并之而不能凝則必\n奪不能并之又不能凝其有則必亡能凝\n之則必能并之矣得之則凝兼兵無強\n古者湯以薄武王以滈\n皆百里之地也天下爲一諸侯爲臣無\n它故焉能凝之也故凝士以禮凝民以政\n禮脩而士服政平而民安士服民安夫是\n之謂大凝以守則固以征則強令行禁止\n王者之事畢矣\n荀子卷第十\n"}
{"id": "KR3a0002_011", "series": "KR3a0002", "text": "荀子卷第十一\n　　　　登仕郎守大理評事揚　倞　注\n彊國篇第十六\n形范正金錫美工冶巧火齊得\n剖刑而莫邪已\n然而不剥脱不砥厲則不可以斷\n繩剥脱之砥厲之則蠫槃盂\n刎牛馬忽然耳\n彼國者亦\n彊國之剖刑已然而不敎不誨不\n調不一則入不可以守出不可以戰敎誨\n之調一之則兵勁城固敵國不敢嬰也彼\n國者亦有砥厲禮義節奏是也故\n人之命在天國之命在禮人君者隆禮尊\n賢而王重法愛民而霸好利多詐而危權\n謀傾覆幽險而亡威有三有道\n徳之威者有暴察之威者有狂妄之威者\n此三威者不可不孰察也禮樂則\n脩分義則明舉錯則時愛利\n則形如是百姓貴之如帝高之\n如天親之如父母畏之如神明故賞\n不用而民勸罰不用而威行夫是之謂道\n徳之威禮樂則不脩分義則不明舉錯則\n不時愛利則不形然而禁暴也察其誅不\n服也審其刑罰重而信其誅殺猛而必\n黭然而雷擊之如牆厭之\n如是百姓劫則致畏嬴\n則敖上執拘則最得間則散\n敵中則奪\n非劫之以形埶非振之以誅殺則無以\n有其下夫是之謂暴察之威無愛人之\n心無利人之事而日為亂人之道百姓讙\n敖則從而執縛之刑灼之不和人之心\n如是下比周賁潰以離\n上矣傾覆滅亡可立而待也\n夫是之謂狂妄之威此三威者不可不孰\n察也道徳之威成乎安彊暴察之威成乎\n危弱狂妄之威成乎滅亡也公孫子曰子\n發將西伐蔡克蔡獲蔡侯\n\n歸致命曰蔡侯奉其社\n稷而歸之楚舍屬二\n三子而治其地\n既楚發其賞子發\n辭曰發誡布令而敵退是主威也徙舉相\n攻而敵退是將威也合戰用力而敵退是\n衆威也\n臣舍不宜以衆威受賞\n譏之曰子發之致命也恭其\n辭賞也固夫尚賢使能\n賞有功罰有罪非獨一人為之也彼\n先王之道也一人之本也善善惡惡之應\n也治必由之\n古今一也古者明王之舉大事立大\n功也大事已博大功已立則君享其成羣\n臣享其功士大夫益爵官人益秩\n庶人益禄是以\n爲善者勸爲不善者沮上下一心三軍同\n力是以百事成而功名大也今子發獨不\n然反先王之道亂楚國之法墮興功之臣\n恥受賞之屬無\n僇乎族黨而抑卑乎後世\n案\n獨以為私廉豈不過甚矣哉故曰子發之\n致命也恭其辭賞也固\n荀卿子說齊相曰處勝人之埶行勝人之\n道天下莫忿湯武是也處勝人之埶不以\n行勝人之道厚於有天下之埶索爲匹\n夫不可得也桀紂是也然則得勝人之埶\n者其不如勝人之道遠矣夫主相者勝人\n以埶也是為是非為非能為能不能為不\n能併己之私欲必以道夫公道通義之可\n以相兼容者是勝人之道也\n今相國上則得專主下則得專國相國\n之於勝人之埶亶有之矣然\n則胡不敺此勝人之埶赴勝人之道\n求仁厚明通之君子而託王焉\n與之參國政正是非如是則國\n孰敢不爲義矣君臣上下貴賤長少\n至于庶人莫不為義則天下孰不欲合義\n矣賢士願相國之朝能士願相國\n之官好利之民莫不願以爲齊為歸是一\n天下也相國舍是而不爲案直爲是世俗\n之所以爲則女主亂之宮詐臣\n亂之朝貪吏亂之官衆庶百姓皆以貪利\n爭奪爲俗曷若是而可以持國乎今巨楚\n縣吾前大燕鰌吾後\n勁魏鉤吾右西\n壤之不絶若繩楚\n人則乃有襄賁開陽以臨吾左\n是一國作謀則三國必起\n而乗我如是則齊必斷而爲四\n三國若假城然耳\n必爲天下大笑曷若\n兩者孰足爲也\n\n天桀紂聖王之後子孫也有天下者之世\n也埶籍之所存天下之宗室也土\n地之大封内千里人之衆數以億萬\n俄而天下倜然舉去桀紂而犇湯武\n反然舉疾惡桀紂而貴帝湯武\n是何也夫桀紂何失而湯武何\n得也是無他故焉桀紂者善為人之\n所惡而湯武者善爲人之所好也人之所\n惡者何也曰汗漫爭奪貪利是也\n人之所好者何也曰禮義辭\n讓忠信是也今君人者辟稱比方則欲自\n並乎湯武若其所以統之則無以\n異於桀紂而求有湯武之功名可乎\n故凡得勝者必與人也凡得人者必與道\n也道也者何也曰禮義辭讓忠信是也故\n自四五萬而徃者彊勝非衆之力也隆在\n信矣\n自數百里而徃者安固非\n大之力也隆在脩政矣\n今已有數萬之\n衆者也陶誕比周以爭與\n已有數百里之國者也汙漫突盗\n以爭地然則是棄己之所以安彊\n而爭己之所以危弱也損己之所以不足\n以重己之所以有餘若\n是其悖繆也而求有湯武之功名可乎辟\n之是猶伏而咶天救經而引其足也\n說必不行矣俞務而俞遠爲\n人臣者不恤已行之不行苟富利\n而已矣是渠衝入穴而求利也\n是仁\n人之所羞而不爲也故人莫\n貴乎生莫樂乎安所以養生安樂者莫大\n乎禮義人知貴生樂安而棄禮義辟之是\n猶欲壽而歾頸也愚莫大焉故君人\n者愛民而安好士而榮兩者無一焉而亡\n詩曰价人維藩大師維垣此之謂也\n力術止義術行曷謂也曰秦之謂也\n\n威彊乎湯武廣大乎舜禹然\n而憂患不可勝校也諰諰常恐天下之\n一合而軋已也此所謂力術止也曷謂乎\n威彊乎湯武湯武也者乃能使說己者使\n耳今楚父死焉國舉焉負三王之廟\n而辟於陳蔡之閒\n\n視可伺閒案欲剡其脛而以蹈秦之腹\n然而秦使左案左使右案右是\n能使讎人役也\n此所謂威彊乎湯武也曷謂\n廣大乎舜禹也曰古者百王之一天下臣\n諸侯也未有過封内千里者也今秦\n南乃有沙羨與俱是乃江南也\n北與胡貉爲隣西有巴戎\n東在楚者乃界於齊在\n韓者踰常山乃有臨慮\n在魏者乃據圍津即去大梁百有二十里耳\n\n其在趙者\n剡然有苓而據松柏之塞\n\n負西海而固常山\n是地徧天下也威動海内彊殆中\n國然而憂患不可勝校也諰諰\n常恐天下之一合而軋已也此所謂廣大\n乎舜禹也然則奈何曰節威反文\n案用夫端誠信全之君子治天下焉因\n與之參國政正是非治曲直而聽咸陽\n順者錯之不順者而後誅之若\n是則兵不復出於塞外而令行於天下矣\n若是則雖爲之築明堂於塞外而朝諸侯\n殆可矣\n\n假今之世益\n地不如益信之務也\n應侯問孫卿子曰入秦何見\n孫卿子曰其國塞險形埶便\n山林川谷美天材之利多\n是形勝也入境觀\n其風俗其百姓樸其聲樂不流汙\n其服不挑\n甚畏有司而順古之民也及都邑\n官府其百吏肅然莫不恭儉敦\n敬忠信而不楛古之吏也\n入其國觀其士大夫出於其門入於公\n門出於公門歸於其家無有私事也不比\n周不朋黨倜然莫不明通而公也古之士\n大夫也觀其朝廷其朝閒聽決百\n事不留恬然如無治者古之朝也\n故四世有勝非幸也數也\n是所見也故曰佚而治約而詳不煩而功\n治之至也秦類之矣\n雖然則有其諰矣兼是數具者而\n盡有之然而縣之以王者之功名則倜倜\n然其不及逺矣是何也則其殆無\n儒邪故曰粹而王駮而霸無一焉\n而亡此亦秦之所短也\n積微月不勝日時不勝月嵗不勝時\n凡人好敖慢小事大事至\n然後興之務之如是則常不勝夫敦比於\n小事者矣是何也則小事之至也\n數其縣日也博其爲積也大\n大事之至也希其縣日也淺其\n爲積也小故善日者王善時者\n霸補漏者危大荒者亡\n故王者敬日\n霸者敬時僅存之國危\n而後戚之亡國至亡而後知亡至死而\n後知死亡國之禍敗不可勝悔也\n霸者之善箸焉可以時託也\n王者之功名不可勝日志也\n財物貨寶以大爲重政敎功名反是\n能積微者速成詩曰徳輶如毛民鮮克舉\n之此之謂也\n凡姦人之所以起者以上之不貴義不敬\n義也夫義者所以限禁人之爲惡與\n姦者也今上不貴義不敬義如是則下之\n人百姓皆有棄義之志而有趨姦之心矣\n此姦人之所以起也且上者下之師也夫\n下之和上辟之猶響之應聲影之像形也\n故爲人上者不可不順也夫義\n者内節於人而外節於萬物者也上\n安於主而下調於民者也内外\n上下節者義之情也然則凡爲天\n下之要義爲本而信次之古者禹湯本義\n務信而天下治桀紂棄義背信而天下亂\n故爲人上者必將愼禮義務忠信然後可\n此君人者之大本也\n堂上不糞則郊草不瞻曠芸\n\n白刃扞乎胷則目不見流矢\n拔㦸加乎首則十指不辭斷\n非不以此爲務也疾養緩急之\n有相先者也\n\n天論篇第十七\n天行有常不爲堯存不爲桀亡應\n之以理則吉應之以亂則凶彊\n本而節用則天不能貧養備而動時\n則天不能病\n脩道而不貳則天不能禍故水\n旱不能使之飢渴寒暑不能使之疾祅恠\n不能使之凶本\n荒而用侈則天不能使之富養略而動罕\n則天不能使之全\n倍道而妄行則天不能使之吉故水\n旱未至而飢寒暑未薄而疾祅恠未\n至而凶受時與治世同而殃禍與治世異\n不可以怨天其道然也故明於天\n人之分則可謂至人矣不爲而成\n不求而得夫是之謂天職\n如是者雖深其人不加慮\n焉雖大不加能焉雖精不加察焉夫是之\n謂不與天爭職\n天有其時地有\n其財人有其治夫是之謂能參\n舎其所以參而願其所參則惑矣\n列星隨旋日月遞炤四時代御\n隂陽大化風雨博施\n萬物各得其和以生各\n得其養以成不見其事而見其功夫是之\n謂神皆知\n其所以成莫知其無形夫是之謂天\n唯聖人爲不求知天\n天職既立天功既成形具而神\n生好惡喜怒哀樂臧焉夫是之謂天情\n耳目鼻口形能\n各有接而不相能也夫是之謂天官\n心\n居中虚以治五官夫是之謂天君\n財非其類以養其類夫是\n之謂天養\n順其類者謂之福逆其類者謂之\n禍夫是之謂天政\n闇其天君\n亂其天官棄其天養逆其天\n政背其天情以喪天功\n夫是之謂大凶聖人淸\n其天君正其天官備其天養順其天政養\n其天情以全其天功如是則知其所爲知\n其所不爲矣則天地官而萬物役\n矣其行曲治其養曲適其\n生不傷夫是之謂知天\n故大巧在\n所不爲大知在所不慮\n\n所志於天者已其見象之可以期者矣\n\n所志於地者已其見宜之可\n以息者矣所志於四時\n者已其見數之可以事者矣\n所志於隂陽\n者已其見知之可以治者矣\n官人守天而自爲守道\n也\n治亂天邪曰日月星辰瑞歷是禹桀之所\n同也禹以治桀以亂治亂非天\n也時邪曰繁啓蕃長於春夏畜積\n收臧於秋冬是又禹桀之所同也禹以治\n桀以亂治亂非時也地邪曰得地則生失\n地則死是又禹桀之所同也禹以治桀以\n亂治亂非地也詩曰天作髙山\n大王荒之彼作矣文王康之此之謂也\n\n天不爲人之惡寒也輟冬地不爲人之惡\n遼逺也輟廣君子不爲小人之匈匈也輟\n行天有常道矣地有\n常數矣君子有常體矣君子道其常而小\n人計其功詩曰\n何恤人之言兮此之謂也\n楚王後車千乗非知也君子啜菽飲水非\n愚也是節然也若夫心意脩徳行\n厚知慮明生於今而志乎古則是其在我\n者也故君子慕其在己者而不慕其在天\n者小人錯其在己者而慕其在天者\n君子敬其在己者而不慕其在天者是以日\n進也小人錯其在己者而慕在其天者\n是以日退也故君子之所以日\n進與小人之所以日退一也君子小\n人之所以相縣者在此耳星隊木鳴國人\n皆恐曰是何也曰無何也是\n天地之變隂陽之化物之罕至者也\n怪之可也而畏之非也\n夫日月之有食風雨之不時怪星之\n黨見是無世而不常有之\n上明而政平則是雖並世起無傷也\n上闇而政險則是雖無一至者無益\n也夫星之隊木之鳴是天地之變隂陽之\n化物之罕至者也怪之可也而畏之非也\n物之已至者人祅則可畏也楛\n耕傷稼耘耨失薉政險失民\n田薉稼惡糴貴民飢道路\n有死人夫是之謂人祅政令不明舉錯不\n時本事不理夫是之謂人祅\n勉力不時則牛馬相生六畜作\n祅禮義不\n脩内外無别男女淫亂則父子相疑上下\n乖離寇難並至夫是之謂人祅祅是生於\n亂三者錯無安國其\n說甚爾其菑甚慘\n可怪也而不可畏也\n傳曰萬物之怪書不說\n無用之辯不急之察棄而不治若夫君\n臣之義父子之親夫婦之别則日切瑳而\n不舍也\n雩而雨何也曰無佗也猶不雩而雨也\n\n日月食而救之天旱而雩卜筮然後決大\n事非以爲得求也以文之也\n故君子以爲文而百姓以爲神\n以爲文則吉以爲神則凶也\n\n在天者莫明於日月在地者莫明於水火\n在物者莫明於珠玉在人者莫明於禮義\n故日月不髙則光輝不赫水火不積則煇\n潤不愽珠玉不睹乎外則王公不以爲寳\n禮義不加於國家則功名不白故人之命\n在天國之命在禮君人者隆禮尊賢而王\n重法愛民而霸好利多詐而危權謀傾覆\n幽險而盡亡矣\n大天而思之孰與物畜而制之\n從天而頌之孰與制天命而用之\n望\n時而侍之孰與應時而使之\n因物而多之孰與聘能而化\n之思物而物之\n孰與理物而勿失之也\n願於物之所以生孰與有物之所以成故\n錯人而思天則失萬物之情\n百王之無\n變足以爲道貫一廢\n一起應之以貫\n理貫不亂\n不知貫不知應變\n貫之大體未甞亡也亂生其差治盡其\n詳故道之所善中\n則可從畸則不可爲匿則大惑\n水行者\n表深表不明則陷治民者表道表\n不明則亂禮者表也非禮昏世也昏世大\n亂也故道無不明外内異表隱顯\n有常民䧟乃去\n萬物爲道一偏一物爲萬\n物一偏愚者爲一物一偏而自以\n爲知道無知也愼子有見於後\n無見於先\n老子有\n見於詘無見於信\n墨子有見於齊無\n見於畸宋子有見\n於少無見於多\n\n有後而無先則羣衆無門\n有詘而無信則貴賤不分\n有齊而無畸則政令\n不施有少而無多則\n羣衆不化書曰無有\n作好遵王之道無有作惡遵王之路此之\n謂也\n荀子卷第十一\n"}
{"id": "KR3a0002_012", "series": "KR3a0002", "text": "荀子卷第十二\n　　　　　登仕郎守大理評事揚　倞　注\n正論篇第十八\n世俗之爲說者曰主道利周是不然\n主者民\n之唱也上者下之儀也彼將聽唱\n而應視儀而動唱黙則民無應也儀隱則\n下無動也不應不動則上下無以相有也\n若是則與無上同也不祥\n莫大焉故上者下之本也上宣明則下治\n辨矣上端誠則下愿愨矣\n上公正則下易直矣治辨則易\n一愿愨則易使易直則易知易一則彊易\n使則功易知則明是治之所由生也上周\n密則下疑玄矣上幽險則\n下漸詐矣上\n偏曲則下比周矣疑玄則難一\n漸詐則難使比周則難知\n難一則不彊難使則不功難知則\n不明是亂之所由作也故主道利明不利\n幽利宣不利周故主道明則下安主道幽\n則下危故下安則貴上下危\n則賤上故上易知則下親上矣上\n難知則下畏上矣下親上則上安下畏上\n則上危故主道莫惡乎難知莫危乎\n使下畏已傳曰惡之者衆則危書曰克明\n明徳詩曰明明在下\n故先王明之豈特玄之\n耳哉\n世俗之爲說者曰桀紂有天下湯武篡而\n奪之是不然以桀紂爲常有天下之籍則\n然親有天下之籍則不然\n天下謂在桀紂則不然古者天子\n千官諸侯百官以是千官也令行於諸夏\n之國謂之王以是百官也令行於境\n内國雖不安不至於廢易遂亡謂之君\n聖王之子也有天下之後也埶籍\n之所在也天下之宗室也然而不材不中\n内則百姓疾之外則諸侯叛\n之近者境内不一遙者諸侯不聽令不行\n於境内甚者諸侯侵削之攻伐之若是則雖\n未亡吾謂之無天下矣聖王没有埶籍者\n罷不足以縣天下\n天下無君諸侯有能德明威積\n海内之民莫不願得以爲君師然而暴\n國獨侈安能誅之必傷害無\n罪之民誅暴國之君若誅獨夫\n若是則可謂能用天下矣能用天下之\n謂王湯武非取天下也脩其道行\n其義興天下之同利除天下之同害而天\n下歸之也桀紂非去天下也反禹湯\n之徳亂禮義之分禽獸之行積其凶全其\n惡而天下去之也天下歸之之謂王天下\n去之之謂亡故桀紂無天下而湯武不弑\n君由此效之也\n湯武者民之父母也桀紂者民之怨\n賊也今世俗之爲說者以桀紂爲君而以\n湯武爲弑然則是誅民之父母而師民之\n怨賊也不祥莫大焉以天下之合爲君\n則天下未甞合於桀紂也然則以湯武爲\n弑則天下未甞有說也直墮之耳\n故天子唯其人天下者至重也非\n至彊莫之能任至大也非至辨\n莫之能分至衆也非至明莫\n之能知此三至者非聖人\n莫之能盡故非聖人莫之能王\n聖人備道全美者也是縣天下之權\n稱也桀紂者其知慮至\n險也其至意至闇也其行之爲至\n亂也親者䟽之賢者賤之生民怨之禹湯\n之後也而不得一人之與刳比干囚箕子\n身死國亡爲天下之大僇後世之言惡者\n必稽焉是不容妻子之數\n也\n故至賢疇四海湯武是也至罷不容妻\n子桀紂是也今世俗之\n爲說者以桀紂爲有天下而臣湯武豈不\n過甚矣哉譬之是猶傴\n巫跛匡大自以爲有知也\n故可以有\n奪人國不可以有奪人天下可以有竊國\n不可以有竊天下也\n可以奪之者可以有國不可以\n有天下竊可以得國而不可以得天下是\n何也曰國小具也可以小人有也可以小\n道得也可以小力持也天下者大具也不\n可以小人有也不可以小道得也不可以\n小力持也國者小人可以有之然而未必\n不亡也天下者至大也\n非聖人莫之能有也\n世俗之爲說者曰治古無肉刑而有象刑\n\n墨黥\n慅嬰\n共艾\n畢\n菲對屨\n殺赭衣而不純\n\n治古如是是不然以爲治邪則\n人固莫觸罪非獨不用肉刑亦不用象刑\n矣以爲人或觸罪矣而直輕其刑然則是\n殺人者不死傷人者不刑也罪至重而刑\n至輕庸人不知惡矣亂莫大焉凡刑\n人之本禁暴惡惡且徵其未也殺\n人者不死而傷人者不刑是謂惠暴而寛\n賊也非惡惡也故象刑殆非生於治古並\n起於亂今也治古不然凡爵列官\n職賞慶刑罰皆報也以類相從者也\n一物失稱亂之端也\n夫徳不稱位能不稱官賞不當功\n罰不當罪不祥莫大焉昔者武王伐有商\n誅紂斷其首懸之赤斾\n夫征暴誅悍治\n之盛也殺人者死傷人者刑是百王之所\n同也未有知其所由來者也刑稱罪則治\n不稱罪則亂故治則刑重亂則刑輕\n犯治之\n罪固重犯亂之罪固輕也\n書曰刑罰世輕世\n重此之謂也\n世俗之爲說者湯武不能禁令是何也\n曰楚越不受制是不然湯武者至\n天下之善禁令者也湯居亳武王居鄗皆\n百里之地也天下爲一諸侯爲臣通達之\n屬莫不振動從服以化順之曷爲\n楚越獨不受制也彼王者之制也視形埶\n而制械用稱遠\n近而等貢獻豈必齊哉故魯人以\n榶衛人用柯齊人用一革\n土地形制不同者械用備飾不\n可不異也故諸夏之國同服同儀\n蠻夷戎狄之國同服不同制\n封内甸服\n封外侯服\n侯衛賔服\n\n蠻夷要服\n戎狄荒服\n甸服者祭\n侯服者祀賔服者享要服者貢荒服者終\n王日祭月祀\n時享嵗貢夫是之謂視形勢而\n制械用稱遠近而等貢獻是王者之至也\n彼楚越者且時享嵗貢終王\n之屬也必齊之日祭月祀之屬然後曰受\n制邪是規磨之說也\n\n溝中之瘠也則未足與\n及王者之制也語曰淺不可與測深愚不\n足與謀知坎井之鼃不可與語東海之樂此\n之謂也\n世俗之爲說者曰堯舜擅讓\n\n是不然天子者埶位至尊\n無敵於天下夫有誰與讓矣\n道徳純備智惠甚明南面而聽天下\n生民之屬莫不振動從服以化順之天下\n無隱士無遺善同焉者是也異\n焉者非也夫有惡擅天下矣\n曰死而擅之\n是又不然聖王在上圖徳而\n定次量能而授官皆使民載其事\n而各得其宜不能以義制利不能以僞飾\n性則兼以爲民聖王\n已沒天下無聖則固莫足以擅天下矣\n天下有聖而在後者則天下不離\n朝不易位國不更制天下厭然與\n郷無以異也以堯繼堯夫又\n何變之有矣聖不在後\n子而在三公則天下如歸猶復而振之矣\n\n天下厭然與郷無以異也以堯繼\n堯夫又何變之有矣唯其徙朝改制\n爲難\n故天子生則天下一隆致順而治論徳\n而定次死則能任天下\n者必有之矣夫禮義之分盡矣擅讓惡用\n矣哉\n曰老衰而擅是又不然血氣筋力則有\n衰若夫知慮取舍則無衰曰老者不堪其\n勞而休也是又畏事者之議也\n天子者埶至重而形至佚心至愉而\n志無所詘而形不爲勞尊無上矣衣被\n則服五采雜閒色\n重文繡加飾之以珠玉食飲則重\n大牢而備珍恠期臭味\n曼而饋代睪而食\n\n雍而徹\n五祀執薦者百人侍西房\n\n居則設張容負依\n而坐諸侯趨走乎堂下\n\n出戸而巫覡有事\n出門而宗祀有事\n\n乗大路趨越席以養安\n\n側載睪芷以養鼻\n前有錯衡以養目和\n鸞之聲步中武象騶中韶䕶以養耳\n\n三公奉軶持納\n諸侯持輪挾輿先馬\n大侯編後大夫次之\n小侯元士次之\n庶士介而夾道\n庶人隱竄莫敢視望居如大神\n動如天帝持老養衰猶有善於是\n者與不老者休也休猶有安樂恬愉如是\n者乎故\n曰諸侯有老天子無老\n有擅國無擅天下古今一也\n夫曰堯舜擅讓是虚言\n也是淺者之傳陋者之說也不知逆順之\n理小大至不至之變者也\n未可與及天下之大理者也\n世俗之爲說者曰堯舜不能敎化是何也\n曰朱象不化是不然也堯舜者至天下之\n善敎化者也南面而聽天下生民之屬莫\n不振動從服以化順之然而朱象獨\n不化是非堯舜之過朱象之罪也\n堯舜者天下之英\n也朱象者天下之嵬一時之\n瑣也今世\n俗之爲說者不怪朱象而非堯舜也豈不\n過甚矣哉夫是之謂嵬說羿蠭門者\n天下之善射者也不能以撥弓曲矢中\n王梁造父者天下之善馭者也不\n能以辟馬毁輿致遠堯舜者天\n下之善敎化者也不能使嵬瑣化何世\n而無嵬何時而無瑣自太皥燧人莫不有也\n故作者不祥學者受其\n殃非者有慶詩曰下民之\n孽匪降自天噂沓背憎職競由人此之謂\n也\n世俗之爲說者曰大古薄葬棺厚三寸衣\n衾三領葬田不妨田故不掘也\n\n亂今厚葬飾棺故掘也是不及知治道而\n不察於抇不抇者之所言也凡\n人之盜也必以有爲不以備不足\n足則以重有餘也而聖王之生民也皆使\n當厚優猶不知足而不得以有餘過度\n\n故盜不竊賊不刺\n狗豕吐菽粟而農賈皆能以貨財讓\n風俗之美男女自不取於涂而\n百姓羞拾遺故孔子曰天下有道盜其先\n變乎雖珠玉滿體文繡充棺黄金\n充椁加之以丹矸重之以曾靑\n犀象以爲樹\n琅玕龍兹華覲以爲實\n\n人猶\n且莫之抇也是何也則求利之詭緩而犯\n分之羞大也夫亂今然後反\n是上以無法使下以無度行知者不得慮\n能者不得治賢者不得使若是則\n上失天性下失地利中失人和故百事廢\n財物詘而禍亂起王公則病不足於上庶\n人則凍餒羸瘠於下於是焉桀紂群居而\n盜賊擊奪以危上矣必禽獸行\n虎狼貪故脯巨人而炙嬰兒矣若是則\n有何尤抇人之墓抉人之口而求利矣哉\n雖此倮而埋之猶且必抇也安得\n葬薶哉彼乃將食其肉而齕其\n骨也夫曰大古薄葬故不抇亂今厚葬故\n抇也是特姦人之誤於亂說以欺愚者而\n潮䧟之以偷取利焉夫是之謂大姦\n\n傳曰危人而自安害人\n而自利此之謂也\n子宋子曰明見侮之不辱使人不鬭\n\n人皆以見侮爲辱故鬬也知見\n侮之爲不辱則不鬭矣應之曰然則亦以\n人之情爲不惡侮乎曰惡而不辱也\n曰若是則必不得所求焉\n凡人之鬭也必以其惡之爲說非以其辱\n之爲故也今倡優侏儒狎徒詈\n侮而不鬭者是豈鉅知見侮之爲不辱哉\n然而不鬭者不惡\n故也今人或入其央瀆竊其豬彘\n則援劒㦸而逐之不避死傷是豈以\n喪豬爲辱也哉然而不憚鬭者惡之故也\n雖以見侮爲辱也不惡則不鬭雖\n知見侮爲不辱惡之則必鬭然則鬭\n與不鬭邪亡於辱之與不辱也乃在於惡\n之與不惡也夫今子宋子不能解人之惡\n侮而務說人以勿辱也豈不過甚矣哉\n金舌弊口猶將無\n益也\n不知其無益則不知\n知其無益也直以欺人則不仁不仁不\n知辱莫大焉將以爲有益於\n人則與無益於人也\n則得大辱而退耳說莫病是矣\n子宋子曰見侮不辱應之曰凡議必將\n立隆正然後可也無隆正則是非\n不分而辨訟不決故所聞曰天下之大隆\n是非之封界分職名象之所起王制是也\n故凡言議期命是非以\n聖王爲師而聖王之分\n榮辱是也是有兩\n端矣有義榮者有埶榮者有義\n辱者有埶辱者志意脩德行厚知慮明是\n榮之由中出者也夫是之謂義榮爵列\n尊貢禄厚形埶勝\n上爲天子諸侯下爲卿相士大夫\n是榮之從外至者也夫是之謂埶榮流\n淫汗僈犯分亂理驕暴貪\n利是辱之由中出者也夫是之謂義辱詈\n侮捽搏捶笞臏腳\n斬斷枯磔\n\n藉\n靡舌\n是辱之由外\n至者也夫是之謂埶辱是榮辱之兩端也\n故君子可以有埶辱而不可以有義辱小\n人可以有埶榮而不可以有義榮有埶辱\n無害爲堯有埶榮無害爲桀義榮埶榮\n唯君子然後兼有之義辱埶辱唯小人然\n後兼有之是榮辱之分也聖王以爲法士\n大夫以爲道官人以爲守百姓以成俗萬\n世不能易也今\n子宋子案不然獨詘容爲已慮一朝而改\n之說必不行矣\n譬之是猶以塼塗塞江\n海也以僬僥而戴太山也\n蹎跌碎折不待頃矣二三子之\n善於子宋子者殆不若止之將恐得傷其\n體也子宋子曰人之\n情欲寡而皆以己之情爲欲多是過也\n故率其\n羣徒辨其談說明其譬稱將使人知情欲\n之寡也應之曰然則\n亦以人之情爲欲目不欲綦色耳不欲綦聲\n口不欲綦味鼻不欲綦臭形不欲綦佚此\n五綦者亦以人之情爲不欲乎曰人之情\n欲是已曰若是則說必不行矣以人之情\n爲欲此五綦者而不欲多譬之是猶以人\n之情爲欲富貴而不欲貨也好美而惡西\n施也古之人爲之不然以人之情爲欲多\n而不欲寡故賞以富厚而罰以殺損也\n是百王之所同也故上\n賢禄天下次賢禄一國下賢禄田邑愿愨\n之民完衣食\n今子宋子以是之情爲欲寡而不欲\n多也然則先王以人之所不欲者賞而以\n人之所欲者罰邪亂莫大焉今\n子宋子嚴然而好說聚\n人徒立師學成文曲然而說不免於\n以至治爲至亂也豈不過甚矣哉\n荀子卷第十二\n"}
{"id": "KR3a0002_013", "series": "KR3a0002", "text": "荀子卷第十三\n　　　　　登仕郎守大理評事揚　倞　注\n禮論篇第十九\n禮起於何也曰人生而有欲欲而不得則\n不能無求求而無度量分界則不能不爭\n爭則亂亂則窮先王惡其亂也故\n制禮義以分之以養人之欲給人之求\n使欲必不窮乎物物必不屈於欲兩\n者相持而長是禮之所以起也\n故禮者養也芻\n豢稻粱五味調香所以養口也椒蘭芬芳\n所以養鼻也彫琢刻鏤黼黻文章所以養\n目也鍾鼓管磬琴瑟竽笙所以養耳也䟽\n房檖䫉越席牀第几筵所以養體也\n\n故禮者養也君子既得其\n養又好其别曷謂别曰貴賤有等長㓜有\n差貧富輕重皆有稱者也故天\n子大路越席所以養體也側載睪芷所以\n養鼻也前有錯衡所以養目也和鸞之聲\n歩中武象趨中韶護所以養耳也龍\n旗九斿所以養信也\n寢兕持\n虎蛟韅\n絲末\n彌龍所以養威也\n故大路之馬必倍\n至敎順然後乗之所以養安也\n孰知夫出死要\n節之所以養生也\n孰知夫\n出費用之所以養財也\n孰知夫恭敬辭讓之所以養安也\n孰知夫禮義文理之所以養情也\n故人苟生之爲見若者必死\n苟利之爲見若者必害\n苟怠惰偷懦之爲安\n居若者必危苟情\n說之爲樂若者必滅\n故人一之於禮義則兩得之矣一之\n於情性則兩喪之矣\n故儒者將使人兩得之者也墨者將\n使人兩喪之者也是儒墨之分也\n禮有三本天地者生之本也先祖者類之\n本也君師者治之本也無天地惡生無\n先祖惡出無君師惡治三者偏亡焉無安\n人故禮上事天下事地尊先祖而隆\n君師是禮之三本也故王者天太祖\n諸侯不敢壞\n大夫士有常宗\n所以别貴始貴始得之本也\n郊止乎天子而社止於諸侯道\n及士大夫\n所以\n别尊者事尊卑者事卑宜大者巨宜小者\n小也故有天下者事十世有一\n國者事五世有五乗之地者事三世\n有三乗之地者事二\n世持手而食者不得立祭廟\n所以別積厚積厚者流澤廣積\n薄者流澤狹也\n大饗\n尚玄尊俎生魚先大羹貴食飲之本也\n饗尚\n玄尊而用酒醴先黍稷而飯稻梁\n祭齊大羮而\n飽庶羞貴本而親用也\n貴本之謂文親用之謂\n理兩者合而成文以歸大一夫是\n之謂大隆\n故\n尊之尚玄酒也俎之尚生魚也豆之先大\n羹也一也利爵之不醮\n也成事之俎不甞也三臭之不食也一也\n\n昏之未發齊也太廟之未入尸也\n始卒之未小斂也一也\n\n大路之素未集也郊之麻絻也喪服之\n先散麻也一也\n\n三年之喪哭之不文也\n淸廟之歌一倡而三歎也縣一鍾尚拊之\n膈朱絃而通越也一也\n\n凡禮始乎\n稅成乎文終乎恱校\n故至備情文俱盡\n其次情文代勝\n其下復情以歸大一也\n天地以合日月以明四時以序\n星辰以行江河以流萬物以昌好惡以節\n喜怒以當\n以爲下則順以爲上則明萬物變而不亂\n貳之則喪也禮豈不至矣哉\n立隆以爲極而天下莫之能\n損益也本末相順\n終始相應\n至文以有別至察以有說\n\n天下從之者治不從者亂從之者安\n不從者危從之者存不從者亡小人不能\n測也禮之理誠深矣堅白同異之察入焉\n而溺其理誠大矣擅作典制辟陋之說入\n焉而喪其理誠高矣暴慢恣睢輕俗以爲\n髙之屬入焉而隊\n故繩墨誠陳矣則不\n可欺以曲直衡誠縣矣則不可欺以輕重\n規矩誠設矣則不可欺以方圎君子審於\n禮則不可欺以詐僞故繩者直之至衡者\n平之至規矩者方圎之至禮者人道之極\n也然而不法禮不足禮謂之無方之民法\n禮足禮謂之有方之士禮之中焉\n能思索謂之能慮禮之中焉能勿易謂之\n能固能慮能固加好者\n焉斯聖人矣故天者髙之極也地者下之極也\n無窮者廣之極也聖人者道之極也\n故學者固學爲聖人也非特學爲無方之\n民也禮者以財物爲用以貴\n賤爲文以多少爲用\n以隆殺爲要文理繁\n情用省是禮之隆也\n文理省情用繁是禮之殺也\n文理情用相爲内外表裏\n並行而雜是禮之中流也\n故君子上致其隆下盡其殺而中\n處其中\n歩驟馳騁厲鶩不外是矣是君子之壇宇\n宮廷也人有\n是士君子也外是民也於是其\n中焉方皇周挾曲得其次序是聖人也\n故厚者\n禮之積也太者禮之廣也髙者禮之隆\n也明者禮之盡也\n詩曰禮\n儀卒度笑語卒獲此之謂也\n\n禮者謹於治生死者也生人之始也死人\n之終也終始俱善人道畢矣故君子敬始\n而愼終終始如一是君子之道禮義之文\n也夫厚其生而薄其死是敬其有知而慢\n其無知也是姦人之道而倍叛之心也君\n子以倍叛之心接臧榖猶且羞之而況以\n事其所隆親乎\n故死之爲道也\n一而不可得再復也臣之所以致重其君子\n之所以致重其親於是盡矣\n故事生不忠厚不敬文謂之野\n送死不忠厚不敬文謂之\n瘠君子賤野而羞瘠故天子棺槨十重\n諸侯五重大夫三重士再重\n\n然後皆有\n衣衾多少厚薄之數皆有翣菨文章之等\n以敬飾之\n\n使生死終始\n若一一足以爲人願是先王之道忠臣孝子\n之極也天子之喪動四海屬\n諸侯諸侯之喪動通國屬大夫大夫之喪\n動一國屬修士修士之喪動一郷屬朋友\n\n庶人之喪\n合族黨動州里刑餘罪人之喪不得合族\n黨獨屬妻子棺椁三寸衣衾三領不得飾\n棺不得晝行以昬殣凡縁而往埋之\n\n反無哭泣之節無\n衰麻之服無親䟽月數之等各反其平各\n復其始已葬埋若無喪者而止夫是之謂\n至辱禮者謹於吉凶不相\n厭者也紸纊聽息之時\n則夫忠臣孝子亦知其閔已\n然而殯歛之具未有\n求也垂涕恐懼然而幸生之心未巳持\n生之事未輟也卒矣然後作具之故雖\n備家必踰日然後能殯三日而成服然\n後告遠者出矣備物者作矣故殯久不過\n七十日速不損五十日是\n何也曰遠者可以至矣百求可以得矣百\n事可以成矣其忠至矣其節大矣其文備\n矣\n然後月朝卜日月夕卜宅然後\n葬也\n當是時也其義止誰得行之其義\n行誰得止之故三月之葬殯\n其䫉以生設飾死者也殆非直留死者以\n安生也是致隆思慕\n之義也\n卒禮之凡變而飾動而遠\n久而平故\n死之爲道也不飾則惡惡則不哀尒則翫\n翫則厭厭則忘忘則不敬一朝而\n喪其嚴親而所以送葬之者不哀不敬則\n嫌於禽獸矣君子恥之故變而飾所以滅\n惡也動而遠所以遂敬也久而平\n所以優生也禮者斷長續短\n損有餘益不足達愛敬之文而滋成行義之美\n者也\n故文飾麤惡聲樂哭泣恬愉憂戚是反也\n然而禮兼而用之時舉而代御\n故文飾聲樂恬愉所以持平奉吉也麤\n衰哭泣憂戚所以持險奉凶也故\n其立文飾也不至於窕冶其立麤\n衰也不至於瘠棄其立聲\n樂恬愉也不至於流淫惰慢其立哭泣哀\n戚也不至於隘懾傷生是禮之中流也\n故情貌之變足以別吉凶明貴\n賤親䟽之節期止矣外是姦也雖難君\n子賤之故量食而食之量要而帶之相高\n以毁瘠是姦人之道也非禮義之文也非孝\n子之情也將以有爲者也\n故說豫娩澤憂戚萃惡是吉凶憂愉\n之情發於顔色者也\n歌謡謸笑哭泣諦號是吉凶憂愉之\n情發於聲音者也\n芻豢稻粱酒醴餰鬻魚肉菽\n藿酒漿是吉凶憂愉之情發於食飲者也\n卑絻黼黻文織資麤衰絰菲繐菅\n屨是吉凶憂愉之情發於衣服者也\n\n䟽房檖\n䫉越席牀第几筵屬茨倚廬席薪枕塊是\n吉凶憂愉之情發於居處者也\n兩情者人\n生固有端焉若夫斷\n之繼之博之淺之益之損之類之盡之盛\n之美之使本末終始莫不順比純備足以\n爲萬世則則是禮也\n非順孰修爲之君子莫之\n能知也故曰性者本始材朴也僞\n者文理隆盛也無性則僞之無所加無僞\n則性不能自美性僞合然後成聖人之\n名一天下之功於是就也\n故曰天地合而萬物生隂陽接而變化\n起性僞合而天下治天能生物不能辨物\n也地能載人不能治人也宇中萬物生人\n之屬待聖人然後分也詩曰懷柔百神及\n河喬嶽此之謂也卒禮者\n以生者飾死者也大象其生以送其死也\n故如死如生如存如亡終始一也\n始卒沐浴鬠體飯唅象生執也\n\n不沐則濡櫛\n三律而止不浴則濡巾三式而止\n充耳而設瑱\n飯以生稻唅以槁骨反生\n術矣設褻衣襲\n三稱縉紳而無鈎帶矣\n\n設掩面儇目鬠\n而不冠笄矣\n\n書其名置于其重則名不見而\n柩獨明矣\n\n薦器則\n冠有鍪而母縱\n甕廡\n虚而不實\n有簟席而無牀第\n木器不成斵陶器不成物\n薄器不成内\n竿\n笙具而不和琴瑟張而不均輿藏\n而馬反告不用也\n\n具生器以適墓象徙之道也\n略而不盡\n䫉而不功趨輿而藏之金革轡靷而不入\n明不用也\n\n象徙道又明不用也\n是皆所以重哀也\n故生器文而不功明器䫉而不用\n\n凡禮事生飾歡\n也送死飾哀也祭祀飾敬也師旅飾威也是\n百王之所同古今之所一也未有知其所由\n來者也故壙壟其䫉象室屋也\n棺椁其䫉象版蓋斯象\n拂也\n無帾絲歶縷翣其䫉以象菲帷幬\n尉也\n\n抗折其䫉以象槾茨番閼也\n\n故\n卒禮者無他焉明死生之義送以哀敬而\n終周藏也故葬埋敬葬其形也\n祭祀敬事其神也其銘誄繫世敬傳\n其名也\n事生飾始也送死飾終也終始具\n而孝子之事畢聖人之道備矣\n刻死而附生謂之墨刻生而附死謂之惑\n殺生而送死謂之賊\n大象其生以送其死使死生終始莫不\n稱宜而好善是禮義之法式也儒者是矣\n三年之喪何也曰稱情而立文\n因以飾羣別親䟽貴賤之節而不可益\n損也故曰無適不易之術也\n創巨者其日久痛甚者\n其瘉遲三年之喪稱情而立文所以爲至\n痛極也\n齊衰苴杖居廬食粥席薪枕塊所\n以爲至痛飾也三年\n之喪二十五月而畢哀痛未盡思慕未忘\n然而禮以是斷之者豈不以送死有已復\n生有節也哉凡生乎天\n地之閒者有血氣之屬必有知有知之屬\n莫不愛其類今夫大鳥獸則失亡其羣匹\n越月踰時則必反鈆過故郷則必徘徊焉\n鳴號焉躑躅焉踟蹰焉然後能去之也\n小者是燕爵\n猶有啁噍之頃焉然後能去之故有\n血氣之屬莫知於人故人之於其親也至\n死無窮\n將由夫愚陋淫邪之人與則彼朝死而\n夕忘之然而縱之則是曾鳥獸之不若也\n彼安能相與羣居而無亂乎將由夫脩飾\n之君子與則三年之喪二十五月而畢若駟\n之過隙然而遂之則是無窮也\n故先王聖人安爲之立中制節一使\n足以成文理則舍之矣\n然則何以分之曰至\n親以朞斷是何也\n曰天地則已易矣四時則已徧矣其在\n宇中者莫不更始矣故先王案以此\n象之也然則三年何也曰加\n隆焉案使倍之故再期也由\n九月以下何也曰案使不及也\n故三年以爲隆緦小功以爲殺期\n九月以爲閒上取\n象於天下取象於地中取則於人人所以\n羣居和一之理盡矣\n故三年之喪人道之至\n文者也夫是之謂至隆\n是百王之所同古今之所一也君之\n喪所以取三年何也曰君者治\n辨之主也文理之原也情貌之盡也相率\n而致隆之不亦可乎\n詩曰愷悌\n君子民之父母彼君子者固有爲民父母\n之說焉父能生之不能養之母\n能食之不能敎誨之君者巳能食之矣\n又善敎誨之者也三年畢矣哉\n乳母飲食之者也而三月慈\n母衣被之者也而九月君曲備之者也三\n年畢乎哉得之則治失之則亂文\n之至也得之則安失之則危\n情之至也兩至者俱積焉\n以三年事之猶未足也直無由進之耳\n故社祭社也稷祭稷也\n郊者并百王於上天而祭祀之也\n三月之殯何\n也曰大之也重之也所致隆也所致\n親也將舉錯之遷徙之離宫室而歸丘陵\n也先王恐其不文也是以繇其期足之日\n也故天\n子七月諸侯五月大夫三月皆使其須足\n以容事事足以容成成足以容文文足以\n容備曲容備物之謂道矣\n祭者志意思慕之情也愅詭悒僾\n而不能無時至焉\n\n故人之歡欣和合之時則夫忠臣孝子\n亦愅詭而有所至矣\n彼其所至者甚大動也案屈然已\n則其於志意之情者惆然不嗛其於禮節\n者闕然不具\n故先王案爲之立文尊尊\n親親之義至矣故曰祭者志意思慕\n之情也忠信愛敬之至矣禮節文貌之盛\n矣苟非聖人莫之能知也聖人明知之士\n君子安行之官人以為守百姓以成俗其\n在君子以為人道也其在百姓以為鬼事\n也故鍾鼓管磬琴瑟竽\n笙韶夏護武汋桓箾簡象是君子之所以\n為愅詭其所喜樂之文也\n\n齊衰苴杖居廬食粥席薪枕\n塊是君子之所以為愅詭其所哀痛之文\n也師旅有制刑\n法有等莫不稱罪是君子之所以為愅詭\n其所敦惡之文也\n卜筮視日齊戒修\n塗几筵饋薦告祝如或饗之\n\n物取\n而皆祭之如或甞之\n毋利舉爵\n主人有尊如或觴之\n賔出主人拜送反易服即位而\n哭如或去之哀\n夫敬夫事死如事生事亡如事存狀乎無\n形影然而成文\n荀子卷第十三\n"}
{"id": "KR3a0002_014", "series": "KR3a0002", "text": "荀子卷第十四\n　　　　登仕郎守大理評事揚　倞　注\n樂論第二十\n夫樂者樂也人情之所必不免也故人不\n能無樂樂則必發於聲音形於動静而人\n之道聲音動静生術之變盡是矣故人不\n能不樂樂則不能無形形而不為道則不\n能無亂先王惡其亂也故制雅頌之聲以\n道之使其聲足以樂而不流使其文足以\n辨而不諰使其曲直繁省廉肉節奏足以\n感動人之善心使夫邪汙之氣無由得接\n焉是先王立樂之方也而墨子非之奈何\n故樂在宗廟之中則君臣上下同聼之莫\n不和敬閨門之内則父子兄弟同聽之莫\n不和親郷里族長之中則長少同聽之莫\n不和順故樂者審一以定和者也比物以\n飾節者也節奏合以成文足以率一道足\n以治萬變是先王立樂之術也而墨子非\n之奈何故聽其雅頌之聲而志意得廣焉\n執其干戚習其俯仰屈申而容貌得莊焉\n行其綴兆要其節奏而行列得正焉進退\n得齊焉故樂者出所以征誅也入所以揖\n讓也征誅揖讓其義一也出所以征誅則\n莫不聽從入所以揖讓則莫不從服故樂\n者天下之大齊也中和之紀也人情之所\n必不免也是先王立樂之術也而墨子非\n之奈何且樂者先王之所以飾喜也軍旅\n鈇鉞者先王之所以飾怒也先王喜怒皆\n得其齊焉是故喜而天下和之怒而暴亂\n畏之先王之道禮樂正其盛者也而墨子\n非之故曰墨子之於道也猶瞽之於白黒\n也猶聾之於清濁也猶欲之楚而北求之\n也夫聲樂之入人也深其化人也速故先\n王謹為之文樂中平則民和而不流樂肅\n莊則民齊而不亂民和齊則兵勁城固敵\n國不敢嬰也如是則百姓莫不安其處樂\n其郷以至足其上矣然後名聲於是白光\n暉於是大四海之民莫不願得以為師是\n王者之始也樂姚冶以險則民流慢鄙賤\n矣流慢則亂鄙賤則争亂争則兵弱城犯\n敵國危之如是則百姓不安其處不樂其\n郷不足其上矣故禮樂廢而邪音起者危\n削侮辱之本也故先王貴禮樂而賤邪音\n其在序官也曰脩憲命審誅賞禁淫聲以\n時順脩使夷俗邪音不敢亂雅大師之事\n也墨子曰樂者聖王之所非也而儒者為\n之過矣君子以為不然樂者聖人之所樂\n也而可以善民心其感人深其移風易俗\n故先王導之以禮樂而民和睦夫民有好\n惡之情而無喜怒之應則亂先王惡其亂\n也故脩其行正其樂而天下順焉故齊衰\n之服哭泣之聲使人之心悲帯甲嬰䩜歌\n於行伍使人之心傷姚冶之容鄭衛之音\n使人之心淫紳端章甫舞韶歌武使人之\n心莊故君子耳不聽淫聲目不視女色口\n不出惡言此三者君子愼之凡姦聲感人\n而逆氣應之逆氣成象而亂生焉正聲感\n人而順氣應之順氣成象而治生焉唱和\n有應善惡相象故君子愼其所去就也君\n子以鍾鼔導志以琴瑟樂心動以干戚飾\n以羽毛從以磬管故其淸明象天其廣大\n象地其俯仰周旋有似於四時故樂行而\n志淸禮脩而行成耳目聦明血氣和平移\n風易俗天下皆寧美善相樂故曰樂者樂\n也君子樂得其道小人樂得其欲以道制\n欲則樂而不亂以欲忘道則惑而不樂故\n樂者所以道樂也金石絲竹所以道德也\n樂行而民郷方矣故樂者治人之盛者也\n而墨子非之且樂也者和之不可變者也\n禮也者理之不可易者也樂合同禮别異\n禮樂之統管乎人心矣窮本極變樂之情\n也著誠去偽禮之經也墨子非之㡬遇刑\n也明王以沒莫之正也愚者學之危其身\n也君子明樂乃其德也亂世惡善不此聽\n也於乎哀哉不得成也弟子免學無所營\n也聲樂之象鼓大麗鍾統實磬廉制竽笙\n簫和筦籥發猛塤箎翁博瑟易良琴婦\n好歌淸盡舞意天道兼鼔其樂之君邪故\n鼓似天鍾似地磬似水竽笙簫和籥似星\n辰日月鞉柷拊　控楬似萬物曷以知舞\n之意曰目不自見耳不自聞也然而治俯\n仰詘信進退遲速莫不廉制盡筋骨之力\n以要鍾鼓俯㑹之節而靡有悖逆者衆積\n意䜄䜄乎\n吾觀於郷而知王道之易易也主人親速\n賔及介而衆賔皆從之至于門外主人拜\n賔及介而衆賔皆入貴賤之義别矣三揖\n至于階三讓以賔升拜至獻酬辭讓之節\n繁及其介省矣至于衆賔升受坐祭立飲\n不酢而隆殺之義辨矣工入升歌三終主\n人獻之笙入三終主人獻之閒歌三終合\n樂三終工告樂備遂出二人揚觶乃立司\n正焉知其能和樂而不流也賔酬主人主\n人酬介介酬衆賔少長以齒終於沃者焉\n知其能弟長而無遺也降脫屨升坐脩爵\n無數飲酒之節朝不廢朝莫不廢夕賔出\n主人拜送節文終遂焉知其能安燕而不\n亂也貴賤明隆殺辨和樂而不流弟長而\n無遺安燕而不亂此五行者是足以正身\n安國矣彼國安而天下安故曰吾觀於郷\n而知王道之易易也亂世之徴其服組其\n容婦其俗淫其志利其行雜其聲樂險其\n文章匿而采其養生無度其送死瘠墨賤\n禮義而貴勇力貧則為盗富則為賊治世\n反是也\n荀子卷第十四\n"}
{"id": "KR3a0002_015", "series": "KR3a0002", "text": "荀子卷第十五\n　　　　　登仕郎守大理評事揚　倞　注\n解蔽篇第二十一\n凡人之患蔽於一曲而闇於大理\n治則復經兩疑則惑矣\n天下無二\n道聖人無兩心今諸侯異政百家異説則\n必惑是惑非惑治惑亂亂國之君亂家之\n人此其誠心莫不求正而以自爲也妬繆\n於道而人誘其所迨也\n私其所\n積唯恐聞其惡也倚其所私以觀異術\n唯恐聞其美也是以與\n治雖走而是已不輟也\n豈不蔽於一曲而失正求也哉\n心不使焉則白黒在前而目不見雷鼔在\n側而耳不聞況於使者乎\n德道之人亂\n國之君非之上亂家之人非之下豈不哀\n哉故爲蔽欲爲蔽惡爲蔽\n始爲蔽終爲蔽逺爲蔽近爲蔽博爲蔽\n淺爲蔽古爲蔽今爲蔽\n凡萬物異則莫不相爲蔽此心術之公患也\n昔人君之蔽者夏桀殷紂是也\n桀蔽於末喜斯觀而不知關龍逄以惑其\n心而亂其行\n紂蔽於妲己\n飛廉而不知微子啓以惑其心而亂其行\n\n故羣臣去忠而事私百姓\n怨非而不用賢良退處而隱\n逃此其所以喪九牧之地而虛宗廟之\n國也桀死於亭山\n紂縣於赤斾\n身不先知人又莫之諌\n此蔽塞之禍也成湯鑒於夏桀故主其心\n而愼治之是以能長用伊尹而\n身不失道此其所以代夏王而受九有\n也文王監於殷紂故主其心而慎治之是\n以能長用呂望而身不失道此其所以代\n殷王而受九牧也\n逺方莫不致其珍故目視備色耳聽備\n聲口食備味形居備宫名受備號生則天\n下歌死則四海哭夫是之謂至盛詩曰鳳\n凰秋秋其翼若干其聲若蕭有鳳有凰樂\n帝之心此不蔽之福也\n\n昔人臣之蔽者唐鞅奚齊是也\n\n唐鞅\n蔽於欲權而逐載子\n\n奚齊蔽於\n欲國而罪申生\n唐鞅戮於宋奚齊\n戮於晉逐賢相而罪孝兄身爲刑戮然\n而不知此蔽塞之禍也故以貪鄙背叛\n爭權而不危辱滅亡者自古及今未\n甞有之也鮑叔寗戚隰朋仁知且不\n蔽故能持管仲而名利福禄與管仲\n齊召公吕望仁知且不蔽故能\n持周公而名利福禄與周公齊傳曰知\n賢之謂明輔賢之謂能勉之彊之其福\n必長此之謂也此不蔽之福也\n莊子蔽於天而不\n知人故由用謂之道\n盡利也由俗謂之道\n盡嗛矣\n由法謂之道盡數矣由埶\n謂之道盡便矣由辭謂\n之道盡論矣由天謂之道盡因矣\n此數具者皆道之一隅也夫道者體\n常而盡變一隅不足以舉之\n曲知之人觀於道之一隅而未之\n能識也故以爲足而飾之\n内以自亂外以惑人上以蔽下\n下以蔽上此蔽塞之禍也孔子仁知且不\n蔽故學亂術足以爲先王者也\n一家得周道舉而用之不蔽於成積也\n\n故德與周公齊名與三王並此不蔽之福\n也聖人知心術之患見蔽塞之禍故無欲\n無惡無始無終無近無逺無博無淺無古\n無今兼陳萬物而中縣衡焉\n是故衆異不得相蔽以亂其倫也\n何謂衡曰道故心不可以不知道心\n不知道則不可道而可非道\n人孰欲得恣而守其所不可以禁其\n所可以其不可道\n之心取人則必合於不道人而不知合於\n道人以其不可道之心與不可道之人\n論道人亂之本也夫何以知\n曰心知道然後可道可道然後能守道以\n禁非道以其可道之心取人則合於道人\n而不合於不道之人矣以其可道之心與\n道人論非道治之要也何患不知\n故治之要在於知道人何以知\n道曰心心何以知曰虚\n壹而靜心未甞不臧也然而有\n所謂虚心未甞不\n滿也然而有所謂一心未甞不\n動也然而有所謂靜人生而有\n知知而有志志也者臧也然而有所\n謂虚不以己所臧害所將受謂之虚\n心生而有知知而有異異也者同\n時兼知之同時兼知之兩也然而有所謂\n一不以夫一害此一謂之壹\n心卧則夢偷則自行使之則謀\n故心未甞不動\n也然而有所謂靜不以夢劇亂知謂之靜\n\n未得道而求道者謂之虚壹而靜\n作之則將須道者之虚則人將\n事道者之壹則盡盡將思道者靜則察\n\n知道察知道行體道者也\n虚壹而靜謂之\n大淸明萬物莫形而不見莫見而\n不論莫論而失位\n坐於室而見四海處於今而論久逺\n䟽觀萬物而知其情參稽治亂而通其度\n經緯天地而材官萬物制割大\n理而宇宙裏矣恢恢\n廣廣孰知其極睪睪廣廣孰知其德涫涫\n紛紛孰知其形明參日月大滿八極是之\n謂大人夫惡有蔽矣哉\n心者形之君\n也而神明之主也出令而無所受令\n自禁也自使也自奪也自取也自\n行也自止也故口可劫而使\n墨云形可劫而使詘申心不可劫而使易\n意是之則受非之則辭\n故曰心容其擇也無禁必自見其\n物也雜博\n其情之至也不貳詩云\n采采卷耳不盈頃筐嗟我懷人寘彼周行\n頃筐\n易滿也卷耳易得也然而不可以貳周行\n故曰\n心枝則無知傾則不精貳則疑惑以賛稽\n之萬物可兼知也\n身盡其故則美\n類不可兩也故知者擇一而壹焉\n農精於田而不可以爲田\n師賈精於市而不可以爲市師工精於器\n而不可以爲器師有人也不能\n此三技而可使治三官曰精於道也\n精於物者也精於物者以物物\n精於道者兼物物\n故君子壹於道而以賛稽物\n壹於道則正以賛稽物則察以正志\n行察論則萬物官矣昔\n者舜之治天下也不以事詔而萬物成\n處一之危其榮滿側養\n一之微榮矣而未知\n\n故道經\n曰人心之危道心之微\n危微之幾\n惟明君子而後能知之故人心譬\n如槃水正錯而勿動則湛濁在下而淸明\n在上則足以見鬚眉而察理矣\n微風過之湛濁動乎下淸明亂於上\n則不可以得大形之正也心亦如是矣故\n導之以理養之以淸物莫之傾則足\n以定是非決嫌疑矣小物引之則其正外\n易其心内傾則不足以決麤理矣\n故好書者衆矣而倉頡獨傳者壹\n也\n好稼者衆矣而后稷獨傳者壹\n也好樂者衆矣而夔獨傳者壹也好義者\n衆矣而舜獨傳者壹也倕作弓浮游作矢\n而羿精於射\n\n奚仲作車乘杜作乘馬而造父精於御自古及\n今未甞有兩而能精者也\n\n曾子曰是其庭\n可以搏䑕惡能與我歌矣\n空石之中有\n人焉其名曰觙\n其爲人也善射以好思\n耳目之欲接則敗其思蚊䖟之聲聞則\n挫其精是以闢耳目之欲而逺蚊蝱之聲\n閑居靜思則通\n思仁若是可謂微乎\n孟子惡敗而出妻可謂能自彊矣\n有子惡卧而焠掌可謂\n能自忍矣未及好也\n\n闢耳目之欲可謂能自彊矣未及思\n也蚊蝱之聲聞則挫其精可謂危矣未可\n謂微也\n夫微者至人也至人也\n何彊何忍何危\n故濁明外景淸明内景聖\n人縱其欲兼其情而制焉者理矣夫何彊\n何忍何危\n故仁者之行道也無爲也聖人之行道也\n無彊也仁者\n之思也恭聖人之思也樂此治心之道也\n\n凡觀物有疑中心不定則外物不淸\n吾慮不淸則未可定然否也㝠㝠而行者\n見寢木以爲伏虎也見植林以爲後人也\n㝠㝠蔽其明也醉者越百歩步溝\n以爲蹞步之澮也俯而出城門\n以爲小之閨也酒亂其神也厭目而視\n者視一以爲兩掩耳而聽者聽漠漠而以\n爲哅哅埶亂其官也\n故從山下望牛者若羊而求羊\n者不下牽也逺蔽其大也從山下而望木者\n十仞之木若箸而求箸者不上折也髙蔽\n其長也水動而\n景揺人不以定美惡水埶玄也瞽\n者仰視而不見星人不以定有無用精惑\n也有人焉以此時定物則世之愚者\n也彼愚者之定物以疑决疑决必不當夫苟\n不當安能無過乎夏首之南有人焉曰\n㳙蜀梁\n其爲人也愚而善\n畏明月而宵行俯見其影以爲伏\n鬼也卬視其髮以爲立魅也背而走比\n至其家者失氣而死豈不哀哉\n凡人之有鬼也必以其感忽之閒疑玄\n之時正之此人之所\n以無有而有無之時也\n而已以正事故傷於溼而擊鼓鼓痺則\n必有敝鼔喪豚之費矣而未有俞疾之福\n也\n故雖不在夏首之南則無以異矣\n\n凡以知人之性也可以知物之理也\n以可以知人之性求可以知物之\n理而無所疑止之則没世窮年不能徧也\n其所以貫理焉雖億萬\n已不足以浹萬物之變與愚者若一\n學老身長子而與愚者若一猶不\n知錯夫是之謂妄人\n故學也者固學止之也惡乎止\n之曰止諸至足曷謂至足曰聖也\n聖也者盡倫者\n也王也者盡制者也兩盡者足以\n爲天下極矣故學者以聖王爲師案\n以聖王之制爲法法其法以求其統類類\n以務象效其人嚮是而務士也類是\n而幾君子也知\n之聖人也故有知非以慮是則謂之\n懼有勇非以持是則謂之\n賊察孰非以分是則謂之簒\n多能非以脩蕩是則謂\n之知辨利非\n以言是則謂之詍傳\n曰天下有二非察是是察非\n謂合王制與不合王制也\n天下有不以是爲隆正也然而猶有能\n分是非治曲直者耶\n若夫非分是非非治曲直非辨治亂非\n治人道雖能之無益於人不能無損於人\n案直將治怪説玩竒辭以相撓滑也案彊\n鉗而利口厚顔而忍詬無正而恣睢妄辨\n而幾利\n不好辭讓不敬禮節而好相推擠此亂世\n姦人之說也則天下之治說者方多然矣\n傳曰析辭而爲察言物而爲辨君\n子賤之博聞彊志不合王制君子賤之此\n之謂也爲之無益於成也求\n之無益於得也憂戚之無益於幾也\n則廣焉能棄之矣不以自妨也不\n少頃干之胷中不慕\n往不閔來無邑憐之心\n\n當時\n則動物至而應事起而辨治亂可否昭然\n明矣\n周而成泄而敗明君無之有也\n宣而成隱而敗闇君無之有\n也故君人者\n周則讒言至矣而直言反矣小人邇而君子\n逺矣詩云墨以爲明狐狸其蒼此言上幽\n而下險也\n君人者宣則直言至矣而\n讒言反矣君子邇而小人逺矣\n詩曰明明在下赫赫在上此\n言上明而下化也\n荀子卷第十五\n"}
{"id": "KR3a0002_016", "series": "KR3a0002", "text": "荀子卷第十六\n　　　　　　登仕郎守大理平事揚　倞　注\n正名篇第二十二\n\n後王之成名刑名從\n商爵名從周文名從禮\n散名之加\n於萬物者則從諸夏之成俗曲期\n逺方異俗之郷則因之而爲\n通散名之在人者\n生之所以然者謂之性\n性之和所生精合感應不事而自然\n謂之性\n性之好惡喜怒哀樂\n謂之情情然而心爲之擇謂\n之慮心慮而能爲之動謂之\n僞慮積焉能習焉而\n後成謂之僞正利而爲謂\n之事正義而爲謂之行\n所以知之在人者謂之知知有\n所合謂之智智所\n以能之在人者謂之能能\n有所合謂之能性傷\n謂之病節遇謂之命\n是散名之在人者也是後王之成名\n也\n故王者之制名名定而實辨道行而志\n通則慎率民而一焉\n故析辭擅作名以亂正\n名使民疑惑人多辨訟則謂之大姦其罪\n猶爲符節度量之罪也\n\n故其民莫敢託爲竒辭以亂正名\n故其民愨愨則易使易使則公其民莫敢\n託爲竒辭以亂正名故壹於道法而謹於\n循令矣如是則其迹長矣\n迹長功成治之極也是謹於守名\n約之功也今聖王没名守慢竒辭起\n名實亂是非之形不明則雖守法之吏誦\n數之儒亦皆亂若有王\n者起必將有循於舊名有作於新名\n然則所爲有名與所縁有\n同異與制名之樞要不可不察也\n\n異形離心交\n喻異物名實玄紐\n貴賤不明同異不别如是則志必\n有不喻之患而事必有困廢之禍故知者\n爲之分别制名以指實\n上以明貴賤下以辨同異貴賤明同異\n别如是則志無不喻之患事無困廢之禍\n此所爲有名也然則何縁而以同異\n曰縁天官\n凡同類同情者其天官之意\n物也同故比方之疑似而通是所以共其\n約名以相期也\n形體色理以目異\n聲音淸濁調竽竒聲\n以耳異\n\n甘苦鹹淡辛酸竒味以口異香\n臭芬鬱腥臊洒酸竒臭以鼻異\n\n疾\n養凔熱滑鈹輕重以形體異\n\n說故喜怨哀樂愛惡欲以心異\n心有徴知徴知\n則縁耳而知聲可也縁目而知形可也\n然而徴\n知必將待天官之當簿其類然後可也\n\n五官簿之\n而不知心徴之而無說則人莫不然謂之\n不知此所縁而以同異也\n然後隨\n而命之同則同之\n異則異之單足以喻則單單不足\n以喻則兼\n單與兼無所相避則共雖共不爲害矣\n\n知異實者之異名也故使異實者莫不\n異名也不可亂也猶\n使異實者莫不同名也\n故萬物雖衆\n有時而欲徧舉之故謂之物物也者大共\n名也推而共之共則有共至於無共然後\n止\n有時而欲徧舉之故謂之鳥獸鳥獸也者\n大别名也推而別之別則有別至於無別\n然後止\n名無固宜約之以命約定俗成謂之\n宜異於約則謂之不宜\n名無固實約之以命實約定俗\n成謂之實名名有固\n善徑易而不拂謂之善名\n物有同狀而異所者\n有異狀而同所者\n可别也狀同而爲異所者雖可合謂之\n二實狀變而實無别而爲\n異者謂之化有化而無别謂之一實\n此事\n之所以稽實定數也此制名之\n樞要也後王之成名不可不察\n也\n見侮不辱聖人不愛己殺盜非殺人也此\n惑於用名以亂名者也\n\n驗之所以爲有名而觀\n其孰行則能禁之矣\n山淵平情欲寡芻豢不加\n甘大鐘不加樂此惑於用實以亂名者也\n\n驗之所縁無以同異而觀其孰\n調則能禁之矣\n非而謁楹有\n牛馬非馬也此惑於用名以亂實者也\n\n驗之名約以其所受悖其\n所辭則能禁之矣\n凡\n邪說辟言之離正道而擅作者無不類於\n三惑者矣故明君知其分而不與辨\n也夫民易一以道而不可\n與其故\n故明君臨之以勢道之以道申\n之以命章之以論禁之以刑故其民之化\n道也如神辨埶惡用矣哉\n今聖王没天下亂姦言起\n君子無埶以臨之無刑以禁之故辨說也\n實不喻然後命命不喻然後期\n期不喻然後說說不喻然後辨\n\n故期命辨說也者用\n之大文也而王業之始也\n名聞而實喻名之用也\n累而成文名之麗也\n用麗俱得謂之知名\n名也者所以期累實也\n辭也者兼異實之\n名以論一意也\n辨說也者不異實名\n以喻動靜之道也\n期命也者辨說之用也\n辨說也者心之象道也\n心也者道之工宰也\n道也者治之經理也\n心合於道說合於心辭合於說\n正名而期質請而喻辨異而不過\n推類而不悖聽則合文辨則盡故以正道\n而辨姦猶引繩以持曲直是故邪說不能\n亂百家無所竄\n\n有兼聽之明而無奮矜\n之容有兼覆之厚而無伐德之色說行則\n天下正說不行則白道而不冥窮是以聖\n人之辨說也\n詩曰顒顒卬卬如珪如璋\n令問令望愷悌君子四方爲綱此之謂也\n\n辭讓之節得矣長少之理順矣忌諱不稱\n祅辭不出以仁心說以學心聽以公心辨\n\n不動乎衆人之非譽不\n治觀者之耳目不賂貴者之權埶\n不利傳辟者之辭故\n能處道而不貳吐而不奪利而不流貴公\n正而賤鄙爭是士君子之辨說也\n詩曰長夜漫兮永思騫兮大古之\n不慢兮禮義之不愆兮何恤人之言兮此\n之謂也\n君子之言涉然而精俛然而類差差然而\n齊彼正其名當其辭以務白其志義者也\n\n彼名辭也者志義之使也足以相\n通則舎之矣苟之姦也故名之足\n以指實辭足以見極則舍之矣\n外是者謂之訒是君子之所棄而愚者拾\n以爲已實故愚者\n之言芴然而粗嘖然而不類誻誻然而沸\n\n彼誘其名眩其辭而無深於其\n志義者也\n故窮藉而無極甚勞而無功貪而無名\n故知者之言也\n慮之易知也行之易安也持之易立\n也成則必得其所好而不遇其所惡焉而\n愚者反是詩曰爲鬼爲蜮則不可得有靦\n面目視人罔極作此好歌以極反側此之\n謂也\n\n凡語治而待去欲者無以道欲而困於有\n欲者也凡語治\n而待寡欲者無以節欲而困於欲多者也\n\n有欲無欲異類也生死也非治亂也\n欲之多寡異類也\n情之數也非治亂也\n欲不待可得而求者從所可\n欲不待可得所受乎\n天也求者從所可受乎心也所\n受乎天之一欲制於所受乎心之多固難\n類所受乎天也\n\n人之所欲生甚矣人之所惡死甚矣然而\n人有從生成死者非不欲生而欲死也不\n可以生而可以死也故欲過之而動\n不及心止之也心之\n所可中理則欲雖多奚傷於治\n欲不及而動過之心使之也\n心之所可失理則欲雖寡奚止於亂\n故治亂在於心之所可亡於情\n之所欲不求之其所在而求之其所\n亡雖曰我得之失之矣性者天之\n就也情者性之質也欲者情之應也以所\n欲以爲可得而求之情之所必不免也\n以爲可而道之\n知所必出也故雖爲守門\n欲不可去性之具也雖爲天\n子欲不可盡欲雖\n不可盡可以近盡也\n欲雖不可去求可節也\n所欲雖不可盡求者猶近盡欲雖\n不可去所求不得慮者欲節求也\n道者進則近盡退則節求天下莫\n之若也\n\n凡人莫不從其所可而去其所不可知道\n之莫之若也而不從道者無之有也\n假之有人而欲南無多而惡北無\n寡豈爲夫南者之不可盡也離南行而北\n走也哉\n今人所欲無多所\n惡無寡豈爲夫所欲之不可盡也離得欲\n之道而取所惡也哉\n\n故可道而從之奚以損之而亂\n不可道而離之奚以\n益之而治\n故知者論道而已矣小家珍說之所\n願皆衰矣\n凡人之取也所欲未甞粹而\n來也其去也所惡未甞粹而往也故人無\n動而不可以不與權俱\n\n衡不正則重縣於仰而人以爲輕\n輕縣於俛而人以爲重此人所以惑於輕\n重也\n權不正則禍託於欲而人以爲福福\n託於惡而人以爲禍此亦人所以惑於禍福\n也\n道者古今之正\n權離道而内自擇則不知禍福之所託\n易者以一易一人\n曰無得亦無喪也以一易兩人曰無\n喪而有得也以兩易一人曰無得而有喪也\n計者取所多謀者從所可以兩易一人莫\n之爲明其數也從道而出猶以一易兩也奚\n喪離道而内自擇是猶以兩易一\n也奚得其累百年之欲易一時\n之嫌然且爲之不明其數也\n有甞試深觀其隱而難其察者\n志輕理而不重物者無之有\n也外重物而不内憂者無之有也行離\n理而不外危者無之有也外危而不内恐\n者無之有也心憂恐則口銜芻豢而不知\n其味耳聽鍾鼓而不知其聲目視黼黻而\n不知其狀輕煖平簟而體不知其安故嚮\n萬物之美而不能嗛也\n假而得問而嗛之則不能離\n也故嚮萬物之美而\n盛憂兼萬物之利而盛害如此者其求物也\n飬生也粥壽也故欲飬其欲而縱\n其情欲養其性而危其形欲養\n其樂而攻其心欲養其名而亂其行\n如此者雖封侯稱君其與夫盗無以\n異乗軒戴絻其與無足無以異夫是\n之謂以已爲物役矣心平愉則色不\n及傭而可以養目聲不及傭\n而可以養耳𬞞食菜羮而可以養口麤布\n之衣麤紃之履而可以養體屋\n室廬庾葭稾蓐尚机筵而可以養形\n\n故無萬物之美而可以養樂無\n埶列之位而可以養名如是而加\n天下焉其爲天下多其和樂少矣\n夫是之謂重已役物\n無稽之言\n不見之行不聞之謀君子慎之\n\n荀子卷第十六\n"}
{"id": "KR3a0002_017", "series": "KR3a0002", "text": "荀子卷第十七\n　　　　　登仕郎守大理評事揚　倞　注\n性惡篇第二十三\n\n人之性惡其善者僞也\n今人之性生而有好利焉\n順是故爭奪生而辭讓亡焉生\n而有疾惡焉順是故殘賊生而忠信亡焉\n生而有耳目之欲有好聲色焉順\n是故淫亂生而禮義文理亡焉然\n則從人之性順人之情必出於爭奪合於\n犯分亂理而歸於暴故必將有師法之化\n禮義之道然後出於辭讓合於文理\n而歸於治用此觀之然則人之性惡明矣\n其善者僞也故枸木必將待櫽括烝矯然\n後直鈍金必\n將待礱厲然後利今人之性惡\n必將待師法然後正得禮義然後治今人\n無師法則偏險而不正無禮義則悖亂而\n不治古者聖王以人之性惡以爲偏險而\n不正悖亂而不治是以爲之起禮義制法\n度以矯飾人之情性而正之以擾化人之\n情性而導之也使皆出於治合於道者也\n今之人化師法積文學道禮義者\n爲君子縱性情安恣睢而違禮義者爲小\n人用此觀之然則人之性惡明矣其善者\n僞也孟子曰人之學者其性善\n曰是不然是不及知人之性而\n不察人人之性僞之分者也\n凡性者天之就也不可學不\n可事禮義者聖人之所生也人之所學而\n能所事而成者也\n不可學不可事而在人者謂\n之性可學而能可事而成之在人者謂之\n僞是性僞之分也今人之\n性目可以見耳可以聽夫可以見之明不\n離目可以聽之聦不離耳\n目明而耳聦不可學明矣\n孟子曰今人之性善將皆失喪其性故也\n曰若是則過矣今人之性生而離\n其朴離其資必失而喪之\n用此觀之然則人之性惡明\n矣所謂性善者不離其朴而美之不離其\n資而利之也使夫資朴\n之於美心意之於善若夫可以見之明不\n離目可以聽之聦不離耳\n故曰目明而耳聦也\n今人之性飢而欲飽寒而欲煖勞而\n欲休此人之情性也今人飢見長而不敢\n先食者將有所讓也勞而不敢求息者將\n有所代也夫子之讓乎父弟之讓乎\n兄子之代乎父弟之代乎兄此二行者皆\n反於性而悖於情也然而孝子之道禮\n義之文理也故順情性則不辭讓矣辭讓\n則悖於情性矣用此觀之然則人之性惡\n明矣其善者僞也\n問者曰人之性惡則禮義惡生\n應之曰凡禮義者是生於聖人之僞非故\n生於人之性也故陶\n人埏埴而爲器然則器\n生於工人之僞非故生於人之性也\n故工人斵木而\n成器然則器生於工人之僞非故生於人\n之性也聖人積思慮習僞故以生禮義而\n起法度然則禮義法度者是生於聖人之\n僞非故生於人之性也若\n夫目好色耳好聲口好味心好利骨體膚\n理好愉佚是皆生於人之情性者也\n感而自然不待事而後生之\n者也夫感而不能然必且待事而\n後然者謂之生於僞是性僞之所生其不\n同之徴也故聖人化性而起僞\n僞起於信而生禮義\n禮義生而制法度然則禮義法度\n者是聖人之所生也故聖人之所以同於\n衆其不異於衆者性也所以異而過衆者\n僞也夫好利而欲得者此人之情\n性也假之人有弟兄資財而分者且順情\n性好利而欲得若是則兄弟相怫奪矣\n且化禮義之\n文理若是則讓乎國人矣故順情性則弟\n兄爭矣化禮義則讓乎國人矣凡人之欲\n爲善者爲性惡也夫薄願厚惡\n願美狹願廣貧願富賤願貴苟無之中者\n必求於外故富而不願財貴而不願埶苟\n有之中者必不及於外用此\n觀之人之欲爲善者爲性惡也\n今人之性固無禮義故彊學而求有之也\n性不知禮義故思慮而求知之也然則生\n而已則人無禮義不知禮義人無\n禮義則亂不知禮義則悖然則生而已則\n悖亂在已用此觀之人性惡明矣其善者\n僞也\n孟子曰人之性善曰是不然凡古今天下\n之所謂善者正理平治也所謂惡者偏險\n悖亂也是善惡之分也已今誠\n以人之性固正理平治邪則有惡用聖王惡\n用禮義矣哉雖有聖王禮義將\n曷加於正理平治也哉今不然人之性惡\n故古者聖人以人之性惡以\n爲偏險而不正悖亂而不治故爲之立君\n上之埶以臨之明禮義以化之起法正以\n治之重刑罰以禁之使天下皆出於治合\n於善也是聖王之治而禮義之化也今當\n試去君上之埶無禮義之化去法正之治\n無刑罰之禁倚而觀天下民人之相與也\n若是則夫彊者害弱而奪之衆\n者暴寡而譁之天下之悖\n亂而相亡不待頃矣用此觀\n之然則人之性惡明矣其善者僞也故善\n言古者必有節於今善言天者必有徴於\n人凡論者貴其有辨合其符驗\n\n故坐而言之起而可設張而可施行今\n孟子曰人之性善無辨合符驗坐而言之\n起而不可設張而不可施行豈不過甚矣\n哉故性善則去聖王息禮義矣\n性惡則與聖王貴禮義矣故櫽栝之生\n爲枸木也繩墨之起爲不直也立君上明\n禮義爲性惡也用此觀之然則人之性惡\n明矣其善者僞也直木不待櫽栝而直者\n其性直也枸木必將待櫽栝烝矯然後直\n者以其性不直也今人之性惡必將待聖\n王之治禮義之化然後皆出於治合於善\n也用此觀之然則人之性惡明矣其善者\n僞也\n問者曰禮義積僞者是人之性故聖人能\n生之也應\n之曰是不然夫陶人埏埴而生瓦然則瓦\n埴豈陶人之性也哉工人\n斵木而生器然則器木豈工人之性也哉\n夫聖人之於禮義也辟亦陶埏而生之也\n然則禮義積僞者豈人之本性也哉\n凡人之性者堯舜之與桀跖其性一也君\n子之與小人其性一也今將以禮義積\n僞爲人之性邪然則有曷貴堯禹曷貴君\n子矣哉凡所貴堯禹\n君子者能化性能起僞僞起而生禮義然\n則聖人之於禮義積僞也亦猶陶埏而生\n之也用此觀之然則禮義\n積僞者豈人之性也哉所賤於\n桀跖小人者從其性順其情安恣睢以出\n乎貪利爭奪故人之性惡明矣其善者僞\n也天非私曾騫孝已而外衆人\n也然而曾騫孝已獨\n厚於孝之實而全於孝之名者何也以綦\n於禮義故也天非私齊魯之\n民而外秦人也然而於父子之義夫婦之\n别不如齊魯之孝具敬父者何也\n以秦人之從情性安恣\n睢慢於禮義故也豈其性異矣哉\n\n塗之人可以爲禹曷謂也\n曰凡禹之所以爲禹者以其爲仁\n義法正也然則仁義法正有可知可能之\n理然而塗之人也皆有可以知仁義\n法正之質皆有可以能仁義法正之具然\n則其可以爲禹明矣今以仁義法正爲固\n無可知可能之理邪然則唯禹不知仁義\n法正不能仁義法正也將使塗之人固\n無可以知仁義法正之質而固無可以能\n仁義法正之具邪然則塗之人也且内不\n可以知父子之義外不可以知君臣之正\n不然今塗之人者皆内可\n以知父子之義外可以知君臣之正然則\n其可以知之質可以能之具其在塗之人\n明矣今使塗之人者以其可以知之質可\n以能之具本夫仁義之可知之理可能之\n具然則其可以爲禹明矣今使塗之人\n伏術爲學專心一志思索孰察加日縣久\n積善而不息則通於神明參於天地矣\n故聖人者人之所積而\n致也曰聖可積而致然\n而皆不可積何也曰可以而不可使也\n故小人可以爲君子而不肯爲君\n子君子可以爲小人而不肯爲小人小人\n君子者未甞不可以相爲也然而不相爲\n者可以而不可使也故塗之人可以爲禹\n然則塗之人能爲禹未必然也雖不能爲\n禹無害可以爲禹足可以徧行天下然而\n未甞有能徧行天下者也夫工匠農賈未\n甞不可以相爲事也然則未甞能相爲\n事也用此觀之然則可以爲未必能也雖\n不能無害可以爲然則能不能之與可不\n可其不同逺矣其不可以相爲明矣\n\n堯問於舜曰人情何如舜對曰人\n情甚不美又何問焉妻子具而孝衰於\n親嗜欲得而信衰於友爵禄盈而忠衰於\n君人之情乎人之情乎甚不美又何問焉\n唯賢者爲不然\n\n有聖人之\n知者有士君子之知者有小人之知者有\n役夫之知者多言則文而類終日議其所\n以言之千舉萬變其統類一也是聖人之\n知也\n少言則徑而省論而法若佚之以繩是\n士君子之知也\n其言也諂其行也\n悖其舉事多悔是小人之知也\n齊給便敏而無類雜能旁魄而母用\n\n析速粹孰而不急\n不恤是非不論曲直以期勝人\n爲意是役夫之知也\n有上勇者有中勇者有下勇者天下\n有中敢直其身先王\n有道敢行其意上不循於亂世之君\n下不俗於亂世之民仁之所在\n無貧窮仁之所亡無富貴\n天下知之則欲與天下同苦樂之\n天下不知之則傀然獨立天地\n之間而不畏是上勇也\n禮恭而意儉大齊信焉而輕貨財\n賢者敢推而尚之不肖者敢援而廢之\n是中勇也輕身而重貨恬禍而廣\n解苟免不恤是\n非然不然之情以期勝人爲意是下勇也\n繁弱鉅黍古之良弓也\n然而不得\n排㯳則不能自正桓公之葱大\n公之闕文王之録莊君之曶闔閭之干將\n莫邪鉅闕辟閭此皆古之良劒也\n\n然而不加砥\n厲則不能利不得人力則不能斷驊騮騹\n驥纎離緑耳此皆古之良馬也\n然而前必有銜轡之\n制後有鞭䇿之威加之以造父之馭然後\n一日而致千里也夫人雖有性質美而心辨\n知必將求賢師而事之擇賢友而友之得賢\n師而事之則所聞者堯舜禹湯之道也得\n良友而友之則所見者忠信敬讓之行也身日\n進於仁義而不自知也者靡使然也\n今與不善人處則所聞者欺誣詐\n僞也所見者汙漫淫邪貪利之行也\n身且加於刑戮而不自知\n者靡使然也傳曰不知其子視其友不知\n其君視其左右靡而已矣靡而已矣\n君子篇第二十四\n天子無妻告人無匹也\n四海之内無客禮告無適也\n足能行待相者然後進口\n能言待官人然後詔不視而見不\n聽而聦不言而信不慮而知不動而功告\n至備也天子也者埶至重形至\n佚心至愈志無所詘形無所勞尊無\n上矣詩曰普天之下莫非王土率土之濵\n莫非王臣此之謂也聖王在\n上分義行乎下則士大夫無流淫之行百\n吏官人無怠慢之事衆庶百姓無姦怪之\n俗無盜賊之罪莫敢犯大上之禁\n天下曉然皆知夫盜竊之人不可\n以爲富也皆知夫賊害之人不可以爲\n壽也皆知夫上之禁不可以爲安也由\n其道則人得其所好焉不由其道則必\n遇其所惡焉是故刑罪綦省而威\n行如流治世曉然皆知夫爲姦則雖隱\n竄逃亡之由不足以免也莫不服罪而\n請書曰凡人自得罪此之謂也\n故刑當罪則威不當罪\n則侮爵當賢則貴不當賢則賤\n古者刑不過罪爵不踰德故殺其父而臣\n其子殺其兄而臣其弟\n刑罰不怒罪爵賞不踰德分然\n各以其誠通是以爲善者\n勸爲不善者沮刑罰綦省而威行如流\n政令致明而化易如神傳曰一人有慶兆\n人賴之此之謂也亂世則不然刑\n罰怒罪爵賞踰德以族論罪以世舉賢\n故一人有罪而三\n族皆夷德雖如舜不免刑均是以族論罪\n也先祖當賢後子孫\n必顯行雖如桀紂列從必尊此以世舉賢\n也以族論罪以世\n舉賢雖欲無亂得乎哉詩曰百川沸騰山\n冢崒崩髙岸爲谷深谷爲陵哀今之人胡\n􁂋莫懲此之謂也\n\n論法聖王則知所貴矣以義制\n事則知所利矣論知所貴則知所\n養矣事知所利則動知所出矣\n二者是非之本而得失之原也故成王\n之於周公也無所徃而不聽知所貴也桓\n公之於管仲也國事無所徃而不用知所\n利也呉有伍子胥而不能用國至乎亡倍\n道失賢也故尊聖者王貴賢者霸敬賢者\n存慢賢者亡古今一也故尚賢使能等貴\n賤分親䟽序長幼此先王之道也故尚賢\n使能則主尊下安貴賤有等則令行而不\n流親䟽有分則施行而不悖\n長幼有序則\n事業捷成而有所休\n故仁者仁此者也\n義者分此者也節者死\n生此者也忠者惇慎此者也\n兼此而能之備矣\n備而不矜一自善也謂之聖\n不矜\n矣夫故天下不與爭能而致善用其功\n有而不有也夫故\n爲天下貴矣詩曰淑人君子其儀\n不忒其儀不忒正是四國此之謂也\n\n荀子卷第十七\n"}
{"id": "KR3a0002_018", "series": "KR3a0002", "text": "荀子卷第十八\n　　　　　登仕郎守大理評事揚　倞　注\n成相篇第二十五\n\n請成相世之殃愚闇愚闇墮賢艮\n人主無賢如瞽無相何\n倀倀請布基愼聖人\n愚而自專事不治主忌苟勝羣臣\n莫諫必逢災論臣過反其施\n尊主安國尚賢義拒諫飾非愚\n而上同國必禍\n曷謂罷國多私\n比周還主黨與施\n逺賢近讒忠臣蔽塞主勢移曷謂賢明君\n臣上能尊主愛下民主誠聽之天\n下爲一海内賔主之孽讒人達賢能遁逃\n國乃蹷愚以重愚闇以重闇成爲\n桀世之災妬賢能飛廉知政任\n惡來卑其志\n意大其園囿髙其臺榭武王怒\n師牧野紂卒易郷啓乃下\n武王善之封於宋立其祖\n世之衰讒人歸比干見刳箕子累\n武王誅之吕尚招麾殷民懐\n世之禍惡賢士子胥見殺百里徙\n穆公得之強配\n五伯六卿施\n世之愚惡大儒逆斥不通孔子拘\n展禽三絀春申道綴基畢\n輸\n請牧\n基賢者思堯在萬世如見之讒人罔極險\n陂傾側此之疑基必施辨賢\n罷文武之道同伏戲\n由之者治不由者亂何疑\n爲凡成相辨法方至治之極復後王\n愼墨季惠百家之說\n誠不詳\n\n治復一脩之吉君子執之心如結\n衆人貳之讒夫棄之形是詰\n水至平端不\n傾心術如此象聖人而有埶直而用\n抴必參天世\n無王窮賢良暴人芻豢仁人糟糠\n禮樂滅息聖人隱伏墨術行治之經禮與\n刑君子以修百姓寧明德愼罰國家旣治\n四海平治之志後埶富\n君子誠之好以待處之敦固\n有深藏之能逺思思乃\n精志之榮好而壹之神以成精\n神相反一而不貳爲聖人治之道\n美不老君子由之佼以\n好下以敎誨子弟上以事祖考\n成相竭辭不蹷君\n子道之順以達宗其賢\n良辨其殃孽\n請成相道聖王堯舜尚賢\n身辭讓許由善卷重義輕利行顯明\n\n堯讓賢以爲民氾利兼\n愛德施均辨治上下貴賤有等明君臣堯\n授能舜遇時尚賢推德天下治雖有賢聖\n適不遇世孰知之堯不德舜不辭\n妻以二女任以事大人哉舜南面而立\n萬物備舜授禹以天下\n尚得推賢不失序外不避仇内不\n阿親賢者予禹勞心力堯\n有德干戈不用三苗服舉舜甽畒任之天\n下身休息得后稷五榖殖夔爲樂\n正鳥獸服契爲司徒民\n知孝弟尊有德禹有功抑下鴻\n辟除民害逐共工北\n決九河通十二渚䟽三江\n禹溥土平天下\n躬親爲民行勞苦\n得益皐陶横革直成爲輔\n契玄王生昭明\n居於\n砥石遷于商\n十有四世乃有天乙是成\n湯\n\n天乙湯論舉當身讓卞\n隋舉牟光道古\n賢聖基必張\n願陳辭世亂惡善不此治隱諱疾\n賢良由姦詐鮮無災患難\n哉阪爲先聖知不用愚者謀前\n車已覆後未知更何覺時\n不覺悟不知苦迷惑失指易上下忠不上\n達蒙揜耳目塞門户門户塞大迷惑\n悖亂昏莫不終極是非反易\n比周欺上惡正直正是惡心無度邪\n枉辟回夫道途已無郵人我獨自美豈\n獨無故不\n知戒後必有恨後遂過不肯悔讒\n夫多進反覆言語生詐態人之態不如備\n爭寵嫉賢利惡忌妬\n功毁賢下斂黨與上蔽匿上壅\n蔽失輔埶任用讒夫不能制孰公\n長父之難\n厲王流于彘\n周幽厲所以敗不聽\n䂓諫忠是害嗟我何人獨不遇時當亂世\n欲衷對言不從\n恐爲子胥身離凶進諫不聽剄而\n獨鹿棄之江\n觀\n往事以自戒治亂是非亦可識託於成相\n以喻意\n請成相言治方君論有五約以明君\n謹守之下皆平正國乃昌\n臣下職莫游食\n務本節用財無極事業聽上莫\n得相使一民力\n守其職足衣食厚薄有等\n明爵服利往卬上莫得擅與孰私得\n君法明\n論有常表儀旣設民知方進\n退有律莫得貴賤孰私王\n君法儀禁不爲莫不說敎\n名不移修之者榮離之\n者辱孰它師刑稱陳守其銀\n下不得用輕私門\n罪禍有律莫得輕重威不分\n請牧祺明有基主好論議\n必善謀五聽循領莫不理續主執持\n聽之經明\n其請參伍明謹施賞刑\n顯者必得隱者復顯\n民反誠言有節稽其實\n信誕以分賞罰必下不欺上皆以\n情言明若日上通利隱逺至\n觀法不法見不視耳目旣顯\n吏敬法令莫敢恣君敎出行有律\n吏謹將之無鈹滑\n下不私請各以冝舎巧拙\n臣謹修君制變\n公察善思論不亂以治天下後\n世法之成律貫\n賦篇第二十六\n\n爰有大物非絲非帛\n文理成章非日非月爲天下\n明生者以壽死者以葬城郭以固三軍以\n强粹而王駁而伯無一焉而亡臣愚不識\n敢請之王\n王曰此夫文而不采者與\n簡然易知而致有理者歟\n君子所敬而小人所不者與性不得則若\n禽獸性得之則甚雅似者歟\n匹夫隆之則爲聖人諸侯隆之則一\n四海者歟致明而約甚順而體請歸之禮\n禮\n皇天隆物以示下民或厚或薄帝\n不齊均桀紂以亂湯\n武以賢惽惽淑淑皇皇穆穆\n周流四海曾不崇日\n君子以脩跖以穿室\n大參于天精微而無\n形行義以正事業以成\n可以禁暴足窮百姓待之而後寧泰\n臣愚而不識願問\n其名曰此夫安寛平而危險隘者邪\n修㓗之爲親而雜汙之爲狄者邪\n甚深藏而外勝敵者\n邪法禹舜而能弇迹者邪行爲動靜待\n之而後適者邪血氣之精也志意之榮也\n百姓待之而後寧也天下待之而後平也\n明達純粹而無疵也夫是之謂君子之知\n知\n有物於此居則周靜致下動則綦髙以鉅\n貟者中規方者中矩大參\n天地德厚堯禹精\n微乎毫毛而盈大乎㝢宙\n\n忽兮其極之逺也攭兮其相逐而\n反也卬卬\n兮天下之咸蹇也德厚而\n不捐五采備而成文往\n來惽憊通于大神\n出入甚極莫知其門天下\n失之則滅得之則存弟子不敏此之\n願陳君子設辭請測意之\n曰此夫大而不塞\n者歟充盈大宇而不窕入郄穴而\n不偪者歟\n行逺疾速而不可託訙者與\n往來惽憊\n而不可爲固塞者歟暴\n至殺傷而不億忌者歟\n功被天下而不私置\n者歟託地而游宇友風而子\n雨冬日作寒夏日作暑\n廣大精神請歸之雲\n雲\n有物於此㒩㒩兮其狀屢化如神\n功被天下爲萬世文\n禮樂以成貴賤以分養老長㓜待之而後\n存名號不美與暴爲鄰功\n立而身廢事成而家敗棄\n其耆老收其後世人屬所利飛鳥所\n害臣愚而不識請占之五帝\n帝占之曰此夫身\n女好而頭馬首者與\n屢化而不壽者\n與善壯而拙老者與有父母\n而無牝牡者與冬伏而夏游食\n桑而吐絲前亂而後治夏生而\n而惡暑喜溼而惡雨蛹\n以爲母蛾以爲父三俯三起事乃大已\n夫是之謂蠶理\n蠶\n有物於此生於山阜處於室堂無\n知無巧善治衣裳不盜不竊穿窬而\n行日夜合離以成文章以\n能合從又善連衡\n下覆百姓上飾帝王功業甚愽不\n見賢良時用則存不用則亡\n臣愚不識敢請之王王曰此夫始生\n鉅其成功小者邪長其尾而銳其\n剽者邪\n頭銛達而尾趙繚者邪\n地易位四時易郷\n列星隕墜旦暮晦盲\n幽晦登昭日月下藏\n公正無私反見從撗\n志愛公利重樓䟽堂\n無私罪人憼革二兵\n道德純\n備讒口將將仁人絀約\n敖暴擅強天下幽險恐失世英\n螭龍爲蝘蜓鴟梟爲鳳皇\n比干見\n刳孔子拘匡昭昭乎其知之明也郁郁乎\n其遇時之不祥也拂乎其欲禮義之大行\n也闇乎天下之晦盲也\n皓天不復憂無疆\n也千歲必反古之常也\n弟子勉學天\n不忘也聖人共\n手時幾將矣\n與愚以疑願聞反辭\n其小歌也\n念彼逺方何其塞矣仁人\n絀約暴人衍矣忠臣危殆讒人服矣\n\n琁玉瑤珠不知佩也\n雜布與錦不知異也閭娵子\n奢莫之媒也\n\n嫫母刁父是之喜也以盲\n爲明以聾爲聦以危爲安以吉爲凶嗚呼\n上天曷維其同\n\n荀子卷第十八\n"}
{"id": "KR3a0002_019", "series": "KR3a0002", "text": "荀子卷第十九\n　　　　　　登仕郎守大理評事揚　倞　注\n大略篇第二十七\n大略君人者隆禮尊賢而王重法\n愛民而霸好利多詐而危欲近四旁莫如中央故\n王者必居天下之中禮也\n天子外屏諸侯内屏禮也外屏不欲見外也\n内屏不欲見内也\n\n諸侯召其臣臣不俟駕㒹倒衣裳而走禮\n也詩曰㒹之倒之自公召之天子召諸侯\n輦輿就馬禮也詩曰我出\n我輿于彼牧矣自天子所謂我來矣\n天子\n山冕諸侯玄冠大夫裨冕士韋弁禮也\n\n天子御珽諸侯御荼大夫服笏禮也\n\n天子\n彫弓諸侯彤弓大夫黑弓禮也\n諸侯相見卿為介\n以其教\n出畢行使仁居守\n聘人以\n珪問士以璧召人以瑗絶人以玦反絶以\n環\n\n人\n主仁心設焉知其役也禮其盡也故王者\n先仁而後禮天施然也\n聘禮志曰幣厚則傷\n德財侈則殄禮禮云禮云玉帛云乎哉\n詩曰物其指矣唯其偕\n矣不時冝不敬交不驩欣雖指非禮也\n水行者表\n深使人無陷治民者表亂使人無失禮者\n其表也先王以禮表天下之亂今廢禮者\n是去表也故民迷惑而陷禍患此刑罰之\n所以繁也舜曰維予從欲而\n治故\n禮之生為賢人以下至庶民也非為成聖\n也然而亦所以成聖也不學不成\n堯學於君疇舜學於務成昭禹\n學於西王國\n\n五十不\n成䘮七十唯衰存\n親迎之禮父南郷而立子北面而\n跪醮而命之徃迎爾相成我宗事\n隆率以敬先妣之嗣若則有常\n子曰\n諾唯恐不能敢忘命矣\n夫行也者行禮之謂也禮也者貴\n者敬焉老者孝焉長者弟焉幼者慈焉賤\n者惠焉賜予其宫室猶\n用慶賞於國家也忿怒其臣妾猶用刑罰\n於萬民也君子之於子愛\n之而勿面使之而勿貌導之以道而勿彊\n禮以順\n人心為本故亡於禮經而順人心者背禮\n者也禮之大凡\n事生飾驩也送死飾哀也軍旅飾威也\n親親故故庸庸勞勞仁之殺也\n貴貴尊尊賢賢老\n老長長義之倫也行之得\n其節禮之序也仁愛也故親\n義理也故行禮節也故成\n仁有里義有門仁非\n其里而虚之非禮也義非其門而由之非\n義也推恩而不\n理不成仁遂理\n而不敢不成義\n審節而不知不成禮和而\n不發不成樂故曰仁\n義禮樂其致一也君子處\n仁以義然後仁也行義以禮然後義\n也制禮反本成末然後禮也\n三者皆通然後道也\n貨財曰賻輿馬曰賵衣服曰禭玩好曰\n贈玉貝曰唅\n賻賵\n所以佐生也贈禭所以送死也送死不及\n柩尸弔生不及悲哀非禮也故吉行\n五十犇喪百里賵贈及事禮之大也\n禮者政之輓也為\n政不以禮政不行矣天子即位上卿進曰\n如之何憂之長也能除患則為福不能除\n患則為賊授天子一策\n\n中卿進曰配天而有下土者先事慮事\n先患慮患先事慮事謂之接\n接則事優成先患慮患謂之豫豫則禍不\n生事至而後慮者謂之後後則事不舉患\n至而後慮者謂之困困則禍不可禦授天\n子二策下卿進曰敬戒無怠慶者\n在堂弔者在閭\n禍與福鄰莫知其門豫哉豫\n哉萬民望之授天子三策禹\n見耕者耦立而式過十室之邑必下\n殺大蚤朝大晩非禮\n也\n\n治民不以禮動斯陷矣平衡曰拜下\n衡曰稽首至地曰稽顙\n大夫之臣拜不稽首非尊家臣也所以\n辟君也一命齒於郷再命齒於族三\n命族人雖七十不敢先\n上\n大夫中大夫下大夫\n吉事尚尊喪事尚親\n君臣不得不尊父子不得不親兄弟\n不得不順夫婦不得不驩少者以長老者\n以養故天地生之聖人成之\n聘問也享獻也私覿私見也\n\n言語之美穆穆皇皇\n朝廷\n之美濟濟鎗鎗為人臣下\n者有諫而無訕有亡而無疾有怨而無怒\n君於大夫三\n問其疾三臨其䘮於士一問一臨諸侯非問\n疾弔䘮不之臣之家\n既葬君若父之友食之則食矣不辟\n粱肉有酒醴則辭寢不\n踰廟設衣不踰祭服禮也易之咸\n見夫婦夫婦之道不\n可不正也君臣父子之本也\n咸感也以髙\n下下以男下女柔上而剛下聘士\n之義親迎之道重始也禮\n者人之所履也失所履必㒹蹷陷溺所失\n微而其為亂大者禮也禮之於正國家也\n如權衡之於輕重也如繩墨之於曲直也\n故人無禮不生事無禮不成國家無禮不\n寧和樂之聲步中武象趨中韶\n護\n君子聽律習容而后士\n霜降\n逆女冰冸殺内十日一御\n\n坐視膝立視足應對言語視面\n立視前\n六尺而大之六六三十六三丈六尺\n文貌情用相為内外表\n裏禮之中焉能思\n索謂之能慮禮者本末相順終始相應禮者以\n財物為用以貴賤為文以多少為異下\n臣事君以貨中臣事君以身上臣事君以人\n易曰復自道何其咎\n春秋賢穆公以為\n能變也\n士有妒友則賢\n交不親君有妒臣則賢人不至蔽公者謂\n之昧隱良者謂之妒奉妒昧者\n謂之交譎交譎之人妒昧之臣\n國之薉孽也口能言之\n身能行之國寶也口不能言身能行之國\n器也口能言之身不能行國用\n也口言善身行惡國祅也治國者\n敬其寶愛其器任其用除其祅不富無以\n養民情不教無以理民性故\n家五畒宅百畒田務其業而勿奪其時所以\n富之也\n立太學設庠序脩六禮明十\n教所以道之也詩曰飲之食之教之誨之\n王事具矣\n武王始入殷表商容\n之閭式箕子之囚哭比干之墓天下郷善\n矣天下國有\n儍士世有賢人迷者不問路\n溺者不問遂亡人好獨\n詩曰我言維服勿\n用為笑先民有言詢于芻蕘言博問也\n有法者以法行\n無法者以類舉以其本知其末以\n其左知其右凡百事異理而相守也\n慶賞刑罰通類而後應\n致教習俗相順而後行\n八十者一子不事九十者舉家不\n事廢疾非人不養者一人不事父母之䘮\n三年不事齊衰大功三月不事從諸侯不\n與新有昏朞不事\n子謂子家駒續然大夫不\n如晏子\n晏子功用之臣也不如子産\n子産惠人也不如管仲\n管仲之為人力功不力義力智不力仁\n野人也不可以為天子大夫\n孟子三見宣王不言事\n門人曰曷為三遇齊王而不言事孟子曰\n我先攻其邪心公行子之之燕\n遇曾元於塗曰\n燕君何如曾元曰志卑志卑\n者輕物輕物者不求助苟不求助\n何能舉氐羗之虜也不憂\n其係壘也而憂其不焚也\n利夫秋豪害靡國家然\n且為之幾為知計哉\n今夫亡箴者終日求\n之而不得其得之非目益明也眸而見之\n也心之於慮亦然\n義與利者人之所兩有也雖堯舜不能\n去民之欲利然而能使其欲利不克其好\n義也雖桀紂亦不能去民之好義然\n而能使其好義不勝其欲利也故義勝利\n者為治世利克義者為亂世上重義則義\n克利上重利則利克義故天子不言多少諸\n侯不言利害大夫不言得䘮士不通\n貨財有國之君不息牛羊\n錯質之臣不息鷄豚\n\n冢卿不脩幣大夫不為\n場園\n從士以上皆羞利而不與民爭業樂分\n施而恥積臧然故民不困財貧窶者有所\n竄其手文王誅四武王誅二\n周公卒業至成康則案無誅已\n多積財而\n羞無有重民任而誅不能此\n邪行之所以起刑罰之所以多也上好羞\n則民闇飾矣上好富則民\n死利矣二者亂之衢也民語曰欲富乎\n忍恥矣傾絶矣絶故舊矣與義分背矣\n上好富則人民之行如\n此安得不亂湯旱而禱曰政不節與使民\n疾與何以不雨至斯極也宫室榮與婦\n謁盛與何以不雨至斯極也\n苞苴行與讒夫興與何以不雨至斯極\n也天之\n生民非為君也天之立君以為民也故古\n者列地建國非以貴諸侯而已列官職差\n禄爵非以尊大夫而已主道知人\n臣道知事故舜之治天下不以\n事詔而萬物成農\n\n君子之學如蛻幡然遷之故\n其行效其立效其坐效其置顔色出辭氣\n效無留善無宿\n問善學者盡其理善行者䆒其\n難君子立志如窮\n雖天子三公問正以是非對\n君子隘窮而不失勞倦而不苟\n臨患難而不忘細席之言\n\n歲不寒無以知\n松栢事不難無以知君子無日不在是\n雨小漢故濳\n人盡小者大\n積微者著德至者色澤洽行盡而聲聞逺\n小人不誠於内而求之於外言\n而不稱師謂之畔教而不稱師謂之\n倍倍畔之人明君不内\n朝士大夫遇諸塗不與言不足於行者説\n過不足於信者誠言\n故春秋善胥命而詩非屢盟其\n心一也\n善為詩者不説\n善為易者不占善為禮者不相其心同也\n曾子曰孝子言為可聞\n行為可見言為可聞\n所以說逺也行為可見所以說近也近者\n說則親逺者說則附親近而附逺孝子之\n道也曾子行晏子從於\n郊曰嬰聞之君子贈人以言庶人贈人以\n財嬰貧無財請假於君子贈吾子以言\n乗輿之輪太\n山之木也示諸檃栝三月五月為幬菜敝\n而不反其常\n\n君子之檃栝不可不謹也愼之\n蘭茞槀本漸於蜜醴一佩易之\n\n正君漸於香酒可讒而得也\n君子\n之所漸不可不愼也人之於文學也猶玉\n之於琢磨也詩曰如切如瑳如琢如磨謂\n學問也和之璧井里之厥也玉人琢之為\n天子寶子\n贛季路故鄙人也被文學服禮義為天下\n列士學問不厭好士不倦是天府也\n君子疑則不言未問則不立道逺日益矣\n多知而\n無親博學而無方好多而無定者君子不\n與少不諷壯不論議雖\n可未成也君子壹教弟\n子壹學亟成君子進則能益上\n之譽而損下之憂不能而居之誣也無\n益而厚受之竊也學者非必為仕而\n仕者必如學子貢問於孔子曰賜倦於\n學矣願息事君孔子曰詩云温恭朝夕\n執事有恪事君難事君焉可息哉然\n則賜願息事親孔子曰詩云孝子不匱永\n錫爾類事親難事親焉可息哉\n然則賜願息於妻子\n孔子曰詩云刑于寡妻至于兄弟以御于\n家邦妻子難妻子焉可息哉\n然則賜願\n息於朋友孔子曰詩云朋友攸攝攝以威\n儀朋友難朋友焉可息哉\n然則賜願息耕孔子曰詩云晝爾于茅宵\n爾索綯亟其乗屋其始播百榖耕難耕焉\n可息哉然則\n賜無息者乎孔子曰望其壙臯如也嵮如\n也鬲如也此則知所息矣\n子貢曰\n大哉死乎君子息焉小人休焉國風之好\n色也傳曰盈其欲而不愆其止\n\n其誠可比於金\n石其聲可内於宗廟\n\n小雅不以於汙上自\n引而居下疾今之\n政以思徃者其言有文焉其聲有哀焉\n國將興必貴師而重傅\n貴師而重傅則法度存國將衰必賤師而\n輕傅賤師而輕傅則人有快人有快\n則法度壞古者匹夫五十而士\n天子諸侯子十九而冠冠而聽\n治其教至也\n君子也者而好之其人\n其人也而不教不祥非君子而好之\n非其人也非其人而教之\n齎盜糧借賊兵也\n不自嗛其行者言濫過\n古之賢人賤為布衣貧為\n匹夫食則饘粥不足衣則竪褐不完然而\n非禮不進非義不受安取此\n子夏貧衣若縣鶉人曰\n子何不仕曰諸侯之驕我者吾不為臣大\n夫之驕我者吾不復見柳下惠與後門者\n同衣而不見疑非一日之聞也\n\n爭利如蚤甲而\n䘮其掌君人者不可\n以不愼取臣匹夫不可以不愼取友友者\n所以相有也道不同何以相\n有也均薪施火火就燥平地注水水流溼\n夫類之相從也如此之箸也以友觀人焉\n所疑取友善人不可不愼是\n德之基也詩曰無將大\n車維塵冥冥言無與小人處也\n藍苴路作似知而\n非偄\n弱易奪似仁而非\n悍戇好鬬似勇而非仁義禮善\n之於人也辟之若貨財粟米之於家也多\n有之者富少有之者貧至無有者窮故大\n者不能小者不為是弃國捐身之道也凡\n物有乗而來乗其出者是其反者也\n流言滅之貨色逺\n之所由生也生自纎纎也是故君子蚤絶\n之言\n之信者在乎區蓋之間\n\n疑則不言未問則不立知者\n明於事達於數不可以不誠事也\n故曰君子難說說之不以道不說也\n語曰流丸止於甌臾流言止於知者\n\n此家言邪\n學之所以惡儒者也是非疑\n則度之以逺事驗之以近物參之以平心\n流言止焉惡言死焉\n曾子食魚有餘曰泔之門人曰泔之傷\n人不若奥之曾子泣涕曰有異\n心乎哉傷其聞之晩也\n無用吾之\n所短遇人之所長\n故塞而避所短移而從所仕䟽知而不\n法察辨而操辟勇果而亡禮君子之所憎\n惡也\n多言而類聖人也\n少言而法君子也多少無法而流\n喆然雖辨小人也國\n法禁拾遺惡民之串以無分得也有\n夫分義則容天下而治無分義則一妻\n一妾而亂天下之人唯各特意哉然而有\n所共予也言味者予易牙言\n音者予師曠言治者予三王\n三王既已定法度制禮樂而傳之\n有不用而改自作何以異於變易牙之和更\n師曠之律無三王之治天下不待亡國不\n待死飲而不食者蟬也\n不飲不食者浮蝣也\n虞舜孝己孝而親不愛比\n干子胥忠而君不用仲尼顔淵知而窮於\n世劫迫於暴國而無所辟之\n則崇其善揚其美言其所長而不稱其\n所短也惟惟而亡者誹也\n博而窮者訾也清之而俞濁\n者口也君子能為可貴不能使人\n必貴已能為可用不能使人必用已\n誥誓不及五帝\n盟詛不及三王交質子\n不及五伯\n荀子卷第十九\n"}
{"id": "KR3a0002_020", "series": "KR3a0002", "text": "荀子卷第二十\n　　　　　登仕郎守大理評事揚　倞　注\n宥坐篇第二十八\n孔子觀於魯桓公之廟有欹器焉\n孔子\n問於守廟者曰此為何器守廟者曰此蓋\n為宥坐之器\n孔子曰吾聞宥坐之器\n者虚則欹中則正滿則覆孔子顧謂弟子\n曰注水焉弟子挹水而注之中而正滿\n而覆虚而欹孔子喟然而歎曰吁惡有滿\n而不覆者哉子路曰敢問持滿有道乎孔\n子曰聦明聖知守之以愚功𬒳天下守之\n以譲勇力撫世守之以怯富有四\n海守之以謙此所謂挹而損之之道也\n\n孔子為魯攝相朝七日而誅少正卯\n門人進問曰夫少正卯魯之聞人\n也夫子為政而始誅之得無失乎\n孔子曰居吾語汝其故人有惡者\n五而盜竊不與焉一曰心達而險二曰行\n辟而堅三曰言偽而辨四曰記醜而博五\n曰順非而澤此\n五者有一於人則不得免於君子之誅而\n少正夘兼有之故居處足以聚徒成羣言\n談足以飾邪營衆強足以反是獨立此小\n人之桀雄也不可不誅也\n是以湯誅尹諧文王誅潘止周\n公誅管叔太公誅華仕管仲誅付里乙子\n産誅鄧析史付\n\n此七子\n者皆異世同心不可不誅也詩曰憂心悄\n悄愠于羣小小人成羣斯足憂矣\n\n孔子為魯司寇有父子訟者孔子拘之三\n月不别其父請止孔子舍之\n季孫聞之不説曰是老也欺予\n語予曰為國家必以孝今殺一\n人以戮不孝又舍之冉子以告孔子慨然\n歎曰嗚呼上失之下殺之其可乎不教其\n民而聽其訟殺不辜也三軍大敗不可斬\n也獄犴不治不可刑也罪不在民故也\n\n嫚令謹誅賊也今有時斂也無\n時暴也不敎而責成功虐也已\n此三者然後刑可即也書曰義刑義\n殺勿庸以即予維曰未有順事言先教\n也\n故先王既陳之以道上\n先服之若不可尚賢以綦之若\n不可廢不能以單之綦\n三年而百姓往矣邪民不從然後\n俟之以刑則民知罪矣詩曰尹\n氏大師維周之氐秉國之均四方是維天\n子是庳卑民不迷是\n以威厲而不試刑錯而不用此之謂也\n今之世則不然亂其教\n繁其刑其民迷惑而墮焉則從而制之是\n以刑彌繁而邪不勝三尺之岸而虚車不\n能登也百仞之山任負車登焉何則陵遲\n故也數\n仞之牆而民不踰也百仞之山而竪子馮而\n游焉陵遲故也今夫世之陵遲亦久矣而\n能使民勿踰乎詩曰周道如砥其直如矢\n君子所履小人所視眷焉顧之潸焉出涕\n豈不哀哉詩曰瞻\n彼日月悠悠我思道之云逺曷云能來\n子曰伊稽首不其有來乎\n\n孔子觀於東流之水子貢問於孔子曰君\n子之所以見大水必觀焉者是何孔子曰\n夫水大徧與諸生而無為也似德\n其流也埤下裾拘必\n循其理似義\n其洸洸乎不淈\n盡似道若\n有決行之其應佚若聲響其赴百仞之谷\n不懼似勇\n主量必平似法\n盈不求槩似正\n淖約微達似察\n以出以入以就\n鮮絜似善化\n其萬拆也必東似志\n是故君子見大水必觀焉\n孔子曰吾有恥也吾有鄙也吾有殆也幼\n不能強學老無以教之吾恥之去\n其故郷事君而達卒遇故人曾無舊言吾\n鄙之與小人處者吾殆之也孔子\n曰如垤而進吾與之如丘而止吾已矣今\n學曾未如肬贅則具然欲為人師\n孔子南適楚厄於陳蔡之\n閒七日不火食藜羮不糂弟子皆\n有飢色子路進問之曰由聞之爲善者天\n報之以福爲不善者天報之以禍今夫子\n累德積義懐美行之日久矣奚居之隱也\n孔子曰由不識吾語汝汝以知者爲\n必用邪王子比干不見剖心乎女以忠者\n爲必用邪關龍逄不見刑乎女以諫者爲\n必用邪吳子胥不磔姑蘇東門外乎\n夫遇不遇者時也賢不肖者材也君\n子博學深謀不遇時者多矣由是觀之不\n遇世者衆矣何獨丘也哉且夫芷蘭生於\n深林非以無人而不芳君子之學非為通\n也為窮而不困憂而意不衰也知禍福\n終始而心不惑也夫賢不肖者材也\n為不為者人也遇不遇者時也死生\n者命也今有其人不遇其時雖賢其能行\n乎苟遇其時何難之有故君子博學深謀\n修身端行以俟其時孔子曰由居吾語汝\n昔晉公子重耳霸心生於曹\n越王勾踐霸心生於\n會稽齊桓公小白霸心生於莒\n故居不隱者思不逺身不\n佚者志不廣女庸安知吾不\n得之桑落之下乎哉子貢\n觀於魯廟之北堂出而問於孔子曰鄉者\n賜觀於太廟之北堂吾亦未輟還復瞻被\n九蓋皆繼被有說邪匠過絶邪\n\n孔子曰太廟之堂\n亦常有說官致良工因麗節文\n\n非無良材也蓋曰貴文也\n\n子道篇第二十九\n入孝出弟人之小行也上順下\n篤人之中行也從道不從君從\n義不從父人之大行也若夫志以禮安言\n以類使則儒道畢矣\n雖舜不能加毫末於是也孝子所以\n不從命有三從命則親危不從命則親安\n不從命乃衷從命則親辱不從\n命則親榮孝子不從命乃義從命則禽獸\n不從命則脩飾孝子不從命乃敬\n故可以從而不從是不\n子也未可以從而從是不衷也明於從不\n從之義而能致恭敬忠信端慤以愼行之\n則可謂大孝矣傳曰從道不從君從義不\n從父此之謂也故勞苦彫萃而能無失其\n敬災禍患難而能無\n失其義則不幸不順見惡而能無失其愛\n非仁人莫能行詩曰孝子不匱\n此之謂也魯哀公問於孔子曰子從父命\n孝乎臣從君命貞乎三問孔子不對\n孔子趨出以語子貢曰郷者君問丘\n也曰子從父命孝乎臣從君命貞乎三問\n而丘不對賜以為何如子貢曰子從父命\n孝矣臣從君命貞矣夫子有奚對焉孔子\n曰小人哉賜不識也昔萬乘之國有爭臣\n四人則封疆不削千乗之國有爭臣三人\n則社稷不危百乘之家有爭臣二人則宗\n廟不毁父有爭子不行無禮士有爭友不\n為不義故子從父奚子孝臣從君奚臣貞\n審其所以從之之謂孝之謂貞也\n子路問於孔子曰有人於此夙興夜\n寐耕耘樹藝手足胼胝以養其親然而無\n孝之名何也孔子曰\n意者身不敬與辭不遜與色不順與古\n之人有言曰衣與繆與不女聊\n\n今夙\n興夜寐耕耘樹藝手足胼胝以養其親無\n此三者則何以爲而無孝之名也孔子曰\n由志之吾語汝雖有國士之力不能自舉\n其身非無力也勢不可也故入而行\n不脩身之罪也出而名不章友之過也故\n君子入則篤行出則友賢何為而無孝之\n名也子路問於孔子曰魯大夫練而牀禮\n邪孔子曰吾不知也\n子路出謂子貢曰吾以夫子為\n無所不知夫子徒有所不知子貢曰女何\n問哉子路曰由問魯大夫練而牀禮邪夫\n子曰吾不知也子貢曰吾將為汝問之子\n貢問曰練而牀禮邪孔子曰非禮也子貢\n出謂子路曰女謂夫子為有所不知乎夫\n子徒無所不知汝問非也禮居是邑不非\n其大夫子路盛服見孔子孔子曰由是\n裾裾何也昔者江出於㟭山其\n始出也其源可以濫觴及其至江之津也\n不放舟不避風則不可涉也\n非唯下流水多邪\n今汝衣服\n既盛顔色充盈天下且孰肯諌汝矣\n由子路趨而出改服而入蓋猶\n若也孔子曰志之吾語女奮\n於言者華奮於行者伐色知而有能者小\n人也故君子知之\n曰知之不知曰不知言之要也能之曰能\n之不能曰不能行之至也言要則知\n行至則仁既知且仁夫惡有不足矣哉子\n路入子曰由知者若何仁者若何子路對曰\n知者使人知己仁者使人愛己子曰可謂\n士矣子貢入子曰賜知者若何仁者\n若何子貢對曰知者知人仁者愛人子曰\n可謂士君子矣顔淵入子曰回知者若何\n仁者若何顔淵對曰知者自知仁者\n自愛子曰可謂明君子矣子路問於孔子\n曰君子亦有憂乎孔子曰君子其未得也\n則樂其意既巳得之又樂其治是以\n有終身之樂無一日之憂小人者其未得\n也則憂不得既巳得之又恐失之是以有\n終身之憂無一日之樂也\n法行篇第三十\n公輸不能加於繩聖人莫能加於禮\n禮者衆人法而不知聖人法\n而知之曾子曰無内人之䟽\n而外人之親\n無身不善而怨人無刑\n已至而呼天内人之踈而外人之親不亦\n逺乎身不善而怨人不以反乎\n刑已至而呼天不亦晩乎詩曰㳙㳙源水\n不雝不塞轂已破碎乃大其輻事已敗矣\n乃重大息其云益乎\n曾子病曾元持足曾\n子曰元志之吾語汝夫魚鼈黿\n鼉猶以淵為淺而堀其中鷹鳶\n猶以山為卑而增巢其上及其得也必以\n餌故君子苟能無以利害義則恥辱亦無\n由至矣子貢問於孔子曰君子之所以貴\n玉而賤珉者何也為夫玉之少而珉\n之多邪孔子曰惡賜是何言也\n夫君子豈多而賤之少而貴之哉夫玉者\n君子比德焉温潤而澤仁也栗而\n理知也堅剛而不屈\n義也廉而不劌行也\n折而不橈勇也瑕適並見情\n也扣\n之其聲清揚而逺聞其止輟然辭也\n故雖有珉\n之雕雕不若玉之章章詩\n曰言念君子温其如玉此之謂也\n曾子曰同遊而不見愛者吾必不仁\n也交而不見敬者吾必不長也\n臨財而不見信者吾必不信也\n三者在身曷怨人怨人者窮怨天者\n無識失之已而反諸人豈不亦迂哉\n南郭惠子問於子貢曰夫子之門何其雜\n也子\n貢曰君子正身以俟欲來者不距欲去者\n不止且夫良醫之門多病人隱栝之側多\n枉木是以雜也孔子曰君子有三恕有君\n不能事有臣而求其使非恕也有親不能\n報有子而求其孝非恕也有兄不\n能敬有弟而求其聽令非恕也士明於此\n三恕則可以端身矣孔子曰君子有三思\n而不可不思也少而不學長無能也老而\n不教死無思也有而不施窮無與也\n是故君子少思長則學老思死則\n教有思窮則施也\n哀公篇第三十一\n魯哀公問於孔子曰吾欲論吾國之士與\n之治國敢問何如之邪孔子對曰生今之\n菅屨杖而啜粥者志不在於酒肉\n\n生今之世志古之道居今\n之俗服古之服舍此而為非者雖有不亦\n鮮乎哀公曰善孔子曰人有五儀\n有庸人有士有君子有賢人有大聖\n哀公曰敢問何如斯可謂庸人矣孔子對\n曰所謂庸人者口不能道善言心不知色\n色不知選賢人善士\n託其身焉以為已憂勤行不知\n所務止交不知所定日\n選擇於物不知所貴從物如流不知\n所歸五鑿為正心從而壞如此\n則可謂庸人矣\n\n哀公曰善敢問何如斯可謂士矣孔子\n對曰所謂士者雖不能盡道術必有率也雖\n不能徧美善必有處也是\n故知不務多務審其所知\n言不務多務審其所謂行不務多\n務審其所由故知既巳知之矣言\n既巳謂之矣行既巳由之矣則若性命肌\n膚之不可易也故富\n貴不足以益也卑賤不足以損也如\n此則可謂士矣哀公\n曰善敢問何如斯可謂之君子矣孔子對\n曰所謂君子者言忠信而心不德仁\n義在身而色不伐思慮明通而辭不爭故\n猶然如將可及者君子也\n哀公曰善敢問何如斯可謂賢人\n矣孔子對曰所謂賢人者行中規繩而不\n傷於本言足法於天下而不傷於身\n富有天下而無怨\n財\n布施天下而不病貧\n如此則謂賢人矣\n哀公曰善敢問何如斯可謂大\n聖矣孔子對曰所謂大聖者知通乎大道\n應變而不窮辨乎萬物之情性者也\n大道者所以變化遂成萬物也情性者\n所以理然不取舍也是故其\n事大辨乎天地明\n察乎日月緫要萬物於風雨\n繆繆肫肫其事不可循\n\n若天之嗣其事不可識\n百姓淺然不識其隣\n若此則可謂大聖矣哀公\n曰善魯哀公問舜冠於孔子孔子不對三\n問不對哀公曰寡人問舜冠\n於子何以不言也孔子對曰古之王者有\n務而拘領者矣其政好生而惡殺焉\n\n是以鳳在列樹麟\n在郊野烏鵲之巢可俯而窺也君不此問\n而問舜冠所以不對也魯哀公問於孔子\n曰寡人生於深宫之中長於婦人之手寡人\n未嘗知哀也未嘗知憂也未嘗知勞也未\n嘗知懼也未嘗知危也孔子曰君之所問\n聖君之問也丘小人也何足以知之\n曰非吾子無所聞之也孔子曰君入\n廟門而右登自胙階仰視榱棟俛見几筵\n其器存其人亡君以此思哀將焉不至矣\n君昧爽而櫛冠\n平明而聽朝一物不應亂之端也\n君以此思憂則憂將焉不至矣君平明而\n聽朝日􁀈而退諸侯之子孫必有在君之\n末庭者君以此思勞則勞將焉不至矣\n\n君出魯之四門以望魯四郊\n亡國之虚則必有數蓋焉\n君以此思懼則懼將焉不\n至矣且丘聞之君者舟也庶人者水也水\n則載舟水則覆舟君以此思危則危將焉\n不至矣魯哀公問於孔子曰紳委章甫有\n益於仁乎\n孔子蹴然曰君號然也\n資衰苴杖者不聽樂非\n耳不能聞也服使然也黼\n衣黻裳者不茹葷非口不能味也服使然\n也\n且丘聞之好肆不守折長不為\n市竊其有益與其無益君其知之矣\n\n魯哀公問於孔子曰請問\n取人孔子對曰無取健無取詌\n無取口啍\n\n健貪也詌亂也口啍誕也\n\n故弓調而後求勁焉馬\n服而後求良焉士信慤而後求知能焉士\n不信慤而有多知能譬之其犲狼也不可\n以身尒也語曰桓公用其賊文公\n用其盜故明主\n任計不信怒闇主信怒不任計計勝怒則\n強怒勝計則亡定公問於顔淵曰東野子\n之善馭乎顔淵對曰善則善矣\n雖然其馬將失定公不恱\n入謂左右曰君子固讒人乎三日而校來\n謁曰東野畢之馬失兩驂列兩服\n入廐定公越\n席而起曰趨駕召顔淵顔淵至定\n公曰前日寡人問吾子吾子曰東野畢之\n馭善則善矣雖然其馬將失不識吾子何\n以知之顔淵對曰臣以政知之昔舜巧於\n使民而造父巧於使馬舜不窮其民造父\n不窮其馬是舜無失民造父無失馬也今\n東野畢之馭上車執轡銜體正矣步驟馳\n騁朝禮畢矣\n歷險致逺馬力盡矣然猶求馬不已是\n以知之也定公曰善可得少進乎\n顔淵對曰臣聞之鳥窮則啄獸窮則攫人\n窮則詐自古及今未有窮其下而能無危\n者也\n堯問篇第三十二\n堯問於舜曰我欲致天下為之柰何\n對曰執一無失行微無怠忠信無勌\n而天下自來執\n一如天地行微如日月\n忠誠盛於内賁於外形於四海\n天下其在一隅邪\n夫有何足致也\n魏武侯謀事而當羣臣莫能逮退朝\n而有喜色呉起進曰亦甞有\n以楚莊王之語聞於左右者乎武侯曰楚\n莊王之語何如呉起對曰楚莊王謀事而當\n羣臣莫逮退朝而有憂色申公巫臣進問\n曰王朝而有憂色何也莊王曰不榖\n謀事而當羣臣莫能逮是以憂也其在中\n蘬之言也曰諸侯自為得師者王\n得友者霸得疑者存自為謀而莫已若者\n亡今以不榖之不肖而羣臣莫\n吾逮吾國幾於亡乎是以憂也楚莊王以\n憂而君以喜武侯逡廵再拜曰天使夫子\n振寡人之過也伯禽將歸於魯\n周公謂伯禽之傅曰女將行盍志\n而子美德乎對曰其為人\n寛好自用以愼此三者其美\n德已周公曰嗚呼以人惡為美德乎君子\n好以道德故其民歸道\n彼其寛也出無辨矣女又美之\n彼其好自用也是\n所以窶小也\n君子力如牛不與牛爭力走\n如馬不與馬爭走知如士不與士爭知\n彼爭者均者之氣也女又美之\n彼其慎也是\n其以淺也聞之日無越\n踰不見士見士問曰無乃不察\n乎不聞即物少至少至則淺\n彼淺者賤人\n之道也女又美之乎吾語女我文王之為\n子武王之為弟成王之為叔父\n吾於天下不賤矣然而\n吾所執贄而見者十人\n還贄\n而相見者三十人\n故上士吾薄為之貌下士吾\n厚為之貌\n人人皆以我為越踰好士然故士至\n士至而後見物見物\n然後知其是非之所在戒之哉女以魯國\n驕人幾矣夫\n仰禄之士猶可驕也正身之士不可驕\n也彼正身之士舍貴而為賤舍富而為貧舍\n佚而為勞顔色黎黑而不失其所\n是以天下之紀不息文章不廢也\n語曰繒丘之封人\n見楚相孫叔敖曰吾聞之\n也處官久者士妬之禄厚者民怨之位尊\n者君恨之今相國有此三者而不得罪楚\n之士民何也孫叔敖曰吾三相楚而心瘉\n卑每益禄而施瘉博位滋尊而禮瘉恭是\n以不得罪於楚之士民也子貢問於孔子\n曰賜為人下而未知也孔\n子曰為人下者乎其猶土也深抇之而得\n甘泉焉樹之而五榖播焉草木殖\n焉禽獸育焉生則立焉死則入焉多其功\n而不息為人下者其猶土也昔虞不用宫\n之竒而晉并之萊不用子馬而齊并之\n\n紂刳王子比干而武王得之不親賢用\n知而身死國亡也\n為說者曰孫卿不及孔子是不然孫卿迫\n於亂世鰌於嚴刑上無賢主下遇暴秦禮\n義不行教化不成仁者詘約天下冥冥行\n全刺之諸侯大傾當是時也知者不得慮\n能者不得治賢者不得使故君上蔽而無\n覩賢人距而不受然則孫卿將懐聖之心\n蒙佯狂之色視天下以愚詩曰既明且哲\n以保其身此之謂也是其所以名聲不白\n徒與不衆光輝不博也今之學者得孫卿\n之遺言餘教足以為天下法式表儀所存\n者神所遇者化觀其善行孔子弗過世不\n詳察云非聖人柰何天下不治孫卿不遇\n時也德若堯禹世少知之方術不用為人\n所疑其知至明循道正行足以為綱紀嗚\n呼賢哉冝為帝王天地不知善桀紂殺賢\n良比干剖心孔子拘匡接輿辟世箕子佯\n狂田常為亂闔閭擅強為惡得福善者有\n殃今為說者又不察其實乃信其名時世\n不同譽何由生不得為政功安能成志修\n德厚孰謂不賢乎\n荀卿新書十二卷三十二篇\n　　　勸學篇第一\n　　　修身篇第二\n　　　不苟篇第三\n　　　榮辱篇第四\n　　　非相篇第五\n　　　非十二子篇第六\n　　　仲尼篇第七\n　　　成相篇第八\n　　　儒效篇第九\n　　　王制篇第十\n　　　富國篇第十一\n　　　王霸篇第十二\n　　　君道篇第十三\n　　　臣道篇第十四\n　　　致仕篇第十五\n　　　議兵篇第十六\n　　　強國篇第十七\n　　　天論篇第十八\n　　　正論篇第十九\n　　　樂論篇第二十\n　　　解蔽篇第二十一\n　　　正名篇第二十二\n　　　禮論篇第二十三\n　　　宥坐篇第二十四\n　　　子道篇第二十五\n　　　性惡篇第二十六\n　　　法行篇第二十七\n　　　哀公篇第二十八\n　　　大略篇第二十九\n　　　堯問篇第三十\n　　　君子篇第三十一\n　　　賦篇第三十二\n護左都水使者光禄大夫臣向言所校讎\n中孫卿書凡三百二十二篇以相校除復\n重二百九十篇定箸三十二篇皆以定殺\n靑簡書可繕寫孫卿趙人名況方齊宣王\n威王之時聚天下賢士於稷下尊寵之若\n鄒衍田駢涥于髠之屬甚衆號曰列大夫\n皆世所稱咸作書刺世是時孫卿有秀才\n年五十始來游學諸子之事皆以爲非先\n王之法也孫卿善爲詩禮易春秋至齊襄\n王時孫卿最爲老師齊尚脩列大夫之缺\n而孫卿三爲祭酒焉齊人或䜛孫卿乃適\n楚楚相春申君以爲蘭陵令人或謂春申\n曰湯以七十里文王以百里孫卿賢者也\n今與之百里地楚其危乎春申君謝之孫\n卿去之趙後客或謂春申君曰伊尹去夏\n入殷殷王而夏亡管仲去魯入齊魯弱而\n齊強故賢者所在君尊國安今孫卿天下\n賢人所去之國其不安乎春申君使人聘孫\n卿孫卿遺春申君書刺楚國因爲歌賦以\n遺春申君春申君恨復固謝孫卿孫卿乃\n行復爲蘭陵令春申君死而孫卿廢因家\n蘭陵李斯甞爲弟子而相秦及韓非號韓\n子又浮丘伯皆受業爲名儒孫卿之應聘\n於諸侯見秦昭王昭王方喜戰伐而孫卿\n以三王之法說之及秦相應侯皆不能用\n也至趙與孫臏議兵趙孝成王前孫臏爲\n變詐之兵孫卿以王兵難之不能對也卒\n不能用孫卿道守禮義行應繩墨安貧賤\n孟子者亦大儒以人之性善孫卿後孟子百\n餘年孫卿以爲人性惡故作性惡一篇以非\n孟子蘇秦張儀以邪道說諸侯以大貴顯\n孫卿退而笑之曰夫不以其道進者必不\n以其道亡至漢興江都相董仲舒亦大儒\n作書美孫卿孫卿卒不用於世老於蘭陵\n疾濁世之政亡國亂君相屬不遂大道而\n營乎巫祝信禨祥鄙儒小拘如莊周等又\n滑稽於是推儒墨道德之行事興壞序列著\n數萬言而卒葬蘭陵而趙亦有公孫龍爲堅\n白同異之辨處子之言魏有李悝盡地力\n之敎楚有尸子長廬子芊子皆著書然非\n先王之法也皆不循孔氏之術唯孟軻孫\n卿爲能尊仲尼蘭陵多善爲學蓋以孫卿\n也長老至今稱之曰蘭陵人喜字爲卿蓋\n以法孫卿也孟子孫卿董先生皆小五伯\n以爲仲尼之門五尺童子皆羞稱五伯如\n人君能用孫卿庶幾於王然世終莫能用\n而六國之君殘滅秦國大亂卒以亡觀孫\n卿之書其陳王道甚易行疾世莫能用其\n言悽愴甚可痛也嗚呼使斯人卒終於閭\n巷而功業不得見於世哀哉可爲霣涕其\n書比於記傳可以爲法謹第録臣向昧死\n上言\n護左都水使者光禄大夫臣向言所校讎\n中孫卿書録\n荀子卷第二十\n　　　　　　　　　　　臣王子韶同校\n　　　　　　　　　　　臣吕夏卿重校\n"}
{"id": "KR3a0002_021", "series": "KR3a0002", "text": "國子監准熈寍元年九月八日\n中書劄子節文校定荀揚書所狀先准\n中書劄子奉\n聖旨校定荀子揚子内揚子一部先次校\n畢巳於治平二年十二月内申納訖今來\n再校到荀子一部計二十卷裝寫已了續\n次申納者申聞事右奉\n聖旨荀子送國子監開版依揚子并音義\n例印造進　呈及宣賜劄付國子監准此\n　　　　　　　　　　　臣盧　侗\n　　　　　　　　　　　臣王　汝翼\n　　　　　　　　　　　臣顔　復\n　　　　　　　　　　　臣焦　千之\n　　　　　　　　　　　臣梁　師孟\n　　　　　　　　　　　臣董　唐臣\n　　　　　　　　　　　臣黎　錞\n　　　　　　　　　　　臣韓　端彦\n　　　　　　　　　　　臣程　伯孫\n　　　　　　　　　　　臣畢　之翰\n　　　　　　　　　　　臣吕　誨\n　　　　　　　　　　　臣錢　公輔\n\n朝散大夫給事中叅知政事上輕車都尉北海郡開國公食邑二千三百\n　　　　戸食實封肆伯戸賜紫金魚袋臣唐　介\n朝散大夫右諫議大夫叅知政事上護軍天水郡開國\n　　　　侯食邑一千戸賜紫金魚袋臣趙　抃\n　　　　　　　　　　　臣曽　公亮\n荀子二十卷三十二篇唐揚倞注初漢劉\n向校讎中孫卿書凡三百二十一篇除復\n重定箸三十二篇爲孫卿新書十二卷至\n倞分易卷第更名荀子\n皇朝熈寍初儒官校上\n詔國子監刋印頒行之\n中興蒐補遺逸監書􁋚具獨荀子猶闕學\n者不見舊書傳習閩本文字舛異仲友於三\n館睹舊文大懼湮没訪得善本假守餘隙\n迺以公帑鋟木悉視熈寍之故詩曰雖無\n老成人尚有典刑卿不可作其書獨非典\n刑乎向博極羣書序卿事大氐本司馬遷\n於遷書有三不合春申君死當齊王建二\n十八年距宣王八十七年向言卿以宣王\n時來㳺學春申君死而卿廢設以宣王末\n年㳺齊年巳百三十七矣遷書記孟子以\n惠王三十五年至梁當齊宣王七年惠王\n以叟稱孟子計亦五十餘後二十三年子\n之亂燕孟子在齊若卿來以宣王時不得\n如向言後孟子百餘歳田忘薦孫臏爲軍\n師敗魏桂陵當齊威王二十六年距趙孝\n成王七十八年臨武若與卿議兵於王前\n向以爲孫臏倞以敗魏馬陵疑年馬陵去\n桂陵又十三年矣崇文揔目言卿楚人楚\n禮爲客卿與遷書向序駮益難信据遷傳\n參卿書其大略可睹卿名况趙人以齊襄\n王時㳺稷下距孟子至齊五十年矣於列\n大夫三爲祭酒去之楚春申君以爲蘭陵\n令以䜛去之趙與臨武君議兵入秦見應\n侯昭王以聘反乎楚復爲蘭陵令旣廢家\n蘭陵以終自戰國爭冨彊儒道絀孟子學\n孔子言王可反掌致卒不見用卿後孟子\n亦尊孔氏子思作中庸孟子述之道性善\n至卿以爲人性惡故非子思孟軻揚雄以\n爲同門異戸孟子與告子言性卒絀告子\n惜卿不見孟子不免異說方說士徼時好\n卿獨守儒議兵以仁義冨以儒術彊以道\n德之威旨意與孟子同見應侯病秦無儒\n昭王謂儒無益人之國極明儒效秦并天\n下以力意儒果無用至於坑焚减不旋踵\n漢奮布衣終假儒以定卿言不用而後驗\n自董仲舒韓愈皆美卿書言王道雖不及\n孟子抑其流亞廢於衰世亦命矣夫學者\n病卿以李斯韓非卿老師學者已衆二子\n適見世晝寢餔啜非師之過使卿登孔門\n去異意書當與七篇比此君子所爲太息\n大宋涥熈八年歳在辛丑十有一月甲申\n朝請郎權發遣台州軍州事唐仲友後序\n"}
{"id": "KR3a0002_022", "series": "KR3a0002", "text": "重刋宋台州夲荀子跋\n今世中土所傳荀子宋夲有二一為北宋吕夏卿\n熈甯夲一為南宋錢佃江西漕司夲而唐與政\n所刋于台州當時為一重公案者顧無傳焉嘉\n慶间盧抱經學士據朱文㳺所蔵影鈔吕夏\n卿夲合元明夲校刋行世王懐祖顧澗薲皆有\n異議然吕錢兩夲至今無重刋者余𥘉来日夲\n時從書肆購淂此書雙鈎夲數卷訪之廼知\n為狩石望之舊蔵台州夲此其所擬重刋未成\n者厥􁁶從島田篁村見影摹全部因告知星\n使黎公求淂之以付梓人一仍其舊踰年乃成按\n此夲後亦有吕夏卿等衘名又别有熈甯元\n年中書劄子曽公亮等銜名據興政自序忠視\n熈甯之故則知其略無校改案王伯厚所擧四條惟\n君子知嚮矣此夲仍作如響不相應因知伯厚所擧\n者嚮響之異非知如之異此自校刋紀聞者之失\n若盧抱經所勘以此夲照之其遺漏不下數百字\n又不第顧澗薲所擧君道篇狂生者不胥時而樂\n之不作落也此間别有朝鮮古刋夲亦略与此夲同余\n又合元纂啚夲明丗徳堂夲及王懷祖劉端臨郝\n蘭皋諸先生之說更參以日夲物茂卿冡田虎\n久保愛豬飼彦博所訂别爲\n札記以未見吕錢兩原夲将以有待故未附刋焉\n光緒甲申三月宜都楊守敬倚装書\n經籍訪古志\n荀子二十卷\n　　唐楊倞注首有荀子注序次新目録接序後每卷首題荀\n　　子卷第幾登仕郎守大理評事楊倞注卷末有劉向校\n　　正目録上言又有王子韶同校吕夏卿重校銜名及熙寍元\n　　年國子監劄子官銜十五名又有涥熙八年唐仲友後序毎\n　　半板八行毎行字數不整注雙行界長七寸六分幅五寸七\n　　分半左右雙邊毎卷有金澤文庫印印文肥寛異所經見\n　　殆文庫火前物與惺窩先生題籖亦希覯之珍云\n　　狩谷望之手跋云右宋槧荀子為涥熙公年唐仲友所刻字\n　　大如錢書法全撫歐陽朱熹按唐仲友狀云據蔣輝供元是\n　　明州百姓涥熙四年六月内因同巳斷配人方百二等偽造官\n　　㑹事發蒙臨安府府院將輝斷配合州牢城差在都酒務著\n　　役月糧雇本州住人周立代役毎日開書籍供養去年三月内\n　　唐仲友叫上輝就公使庫開雕揚子荀子等印板輝共王定\n　　等一十八人在局開雕者是本也板心下方所題皆是剞劂\n　　氏之姓名蔣輝以下都十九名與朱熹按狀所言輝共王定以下\n　　十八人之語合余始讀朱熹集得詳唐仲友刻荀子事喜甚\n　　獨怪是不良人為是好事謂不可以其罪廢其人也後讀齊\n　　東野語知其詆排之非至論今又得四庫全書總目二則足為\n　　仲友吐氣今并録以備攷近年舶來盧文弨校本荀子云以\n　　影宋本校今以是本比讐之失校之字不為不多則彼所校\n　　猶未精歟將所謂影宋本有落葉歟然則是本豈不貴而重\n　　乎且世間北宋刋本傳世無幾如余所見不過小字御注孝經\n　　文中子通典聖惠方諸書而是本翻雕熙寍官板者則其實與\n　　北宋本無異真希世之寶典也余齋所載南宋本中當以是為\n　　第一也吾家子孫宜保䕶之文政五年十一月\n"}
