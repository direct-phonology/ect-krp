{"id": "KR1a0001_001", "series": "KR1a0001", "text": "\n䷀乾下乾上\n\n《乾》元亨，\n利貞。\n\n初九、\n潛龍勿用。\n\n九二：\n見龍在田，\n利見大人。\n\n九三：\n君子終日乾乾，\n夕惕若厲。\n无咎。\n\n九四：\n或躍在淵，\n无咎。\n\n九五：\n飛龍在天，\n利見大人。\n\n上九：\n亢龍，\n有悔。\n\n用九：\n見群龍无首，\n吉。\n\n《彖》曰：\n大哉\n「乾元」，\n萬物資始，\n乃統天。\n雲行雨施，\n品物流形。\n大明終始，\n六位時成。\n時乘六龍以御天。\n乾道變化，\n各正性命。\n保合大和，\n乃\n「利貞」。\n首出庶物，\n萬國咸寧。\n\n《象》曰：\n天行健，\n君子以自強不息。\n「潛龍勿用」、\n陽在下也。\n「見龍在田」、\n德施普也。\n「終日乾乾」、\n反復道也。\n「或躍在淵」、\n進\n「无咎」\n也。\n「飛龍在天」、\n「大人」\n造也。\n「亢龍有悔」、\n盈不可久也。\n「用九」、\n天德不可為首也。\n\n《文言》曰：\n「元」\n者、善之長也，\n「亨」\n者、嘉之會也，\n《利》者、\n義之和也，\n「貞」\n者、事之幹也。\n君子體仁足以長人，\n嘉會足以合禮，\n利物足以和義，\n貞固足以幹事。\n君子行此四德者，\n故曰\n「乾、\n元、亨、\n利、貞」。\n\n初九曰、\n「潛龍勿用」，\n何謂也？\n子曰：\n「龍、\n德而隱者也。\n不易乎世，\n不成乎名，\n遯世无悶，\n不見是而无悶。\n樂則行之，\n憂則違之，\n確乎其不可拔，\n潛龍也。」\n\n九二曰、\n「見龍在田、\n利見大人」，\n何謂也？\n子曰：\n「龍德而正中者也。\n庸言之信，\n庸行之謹，\n閑邪存其誠，\n善世而不伐，\n德博而化。\n《易》曰、\n『見龍在田、\n利見大人』，\n君德也。」\n\n九三曰、\n「君子終日乾乾、\n夕惕若、\n厲、无咎」。\n何謂也？\n子曰：\n「君子進德脩業，\n忠信，\n所以進德也，\n脩辭立其誠，\n所以居業也。\n知至至之，\n可與幾也，\n知終終之，\n可與存義也。\n是故居上位而不驕，\n在下位而不憂，\n故乾乾因其時而惕，\n雖危无咎矣。」\n\n九四曰、\n「或躍在淵、\n无咎。」\n何謂也？\n子曰：\n「上下无常，\n非為邪也。\n進退无恆，\n非離群也。\n君子進德脩業、\n欲及時也，\n故无咎。」\n\n九五曰、\n「飛龍在天、\n利見大人」。\n何謂也？\n子曰：\n「同聲相應，\n同氣相求。\n水流濕，\n火就燥，\n雲從龍，\n風從虎，\n聖人作而萬物覩。\n本乎天者親上，\n本乎地者親下，\n則各從其類也。」\n\n上九曰、\n「亢龍有悔」，\n何謂也？\n子曰：\n「貴而无位，\n高而无民，\n賢人在下位而无輔，\n是以動而有悔也。」\n\n「潛龍勿用」、\n下也，\n「見龍在田」、\n時舍也，\n「終日乾乾」、\n行事也，\n「或躍在淵」、\n自試也，\n「飛龍在天」、\n上治也，\n「亢龍有悔」、\n窮之災也。\n乾元\n「用九」、\n天下治也。\n\n「潛龍勿用」，\n陽氣潛藏。\n「見龍在田」，\n天下文明。\n「終日乾乾」，\n與時偕行。\n「或躍在淵」，\n乾道乃革。\n「飛龍在天」，\n乃位乎天德。\n「亢龍有悔」，\n與時偕極。\n乾元\n「用九」，\n乃見天則。\n\n《乾》\n「元」\n「亨」\n者、始而亨者也。\n「利貞」\n者、性情也。\n乾始能以美利利天下，\n不言所利，\n大矣哉！\n\n大哉乾乎！\n剛健中正，\n純粹精也。\n六爻發揮，\n旁通情也。\n「時乘六龍」、\n以\n「御天」\n也，\n「雲行雨施」、\n天下平也。\n君子以成德為行，\n日可見之行也。\n\n「潛」\n之為言也，\n隱而未見，\n行而未成，\n是以君子\n「弗用」\n也。君子學以聚之，\n問以辯之，\n寬以居之，\n仁以行之。\n《易》曰、\n「見龍在田、\n利見大人」，\n君德也。\n九三重剛而不中，\n上不在天，\n下不在田，\n故\n「乾乾」\n因其時而\n「惕」，\n雖危\n「无咎」\n矣。九四重剛而不中，\n上不在天，\n下不在田，\n中不在人，\n故\n「或」\n之。\n「或」\n之者、\n疑之也，\n故\n「无咎」。\n夫\n「大人」\n者、與天地合其德，\n與日月合其明，\n與四時合其序，\n與鬼神合其吉凶，\n先天而天弗違，\n後天而奉天時。\n天且弗違，\n而況於人乎？\n況於鬼神乎？\n「亢」\n之為言也，\n知進而不知退，\n知存而不知亡，\n知得而不知喪。\n其唯聖人乎！\n知進退存亡而不失其正者，\n其唯聖人乎！\n\n"}
{"id": "KR1a0001_002", "series": "KR1a0001", "text": "\n䷁坤下坤上\n\n《坤》元亨。\n利牝馬之貞。\n君子有攸往，\n先迷後得主，\n利，西南得朋，\n東北喪朋。\n安貞吉。\n\n《彖》曰：\n至哉\n「坤元」，\n萬物資生，\n乃順承天。\n坤厚載物，\n德合无疆。\n含弘光大，\n品物咸\n「亨」。\n「牝馬」\n地類，\n行地无疆，\n柔順\n「利貞」。\n「君子」\n攸行，\n「先迷」\n失道，\n「後」\n順\n「得」\n常。\n「西南得朋」，\n乃與類行。\n「東北喪朋」，\n乃終有慶。\n「安貞」\n之\n「吉」，\n應地无疆。\n\n《象》曰：\n地勢坤。\n君子以厚德載物。\n\n初六：\n履霜、\n堅冰至。\n\n《象》曰：\n「履霜堅冰」、\n陰始凝也。\n馴致其道，\n至\n「堅冰」\n也。\n\n六二：\n直、方、\n大，不習无不利。\n\n《象》曰：\n六二之動、\n「直」\n以\n「方」\n也，\n「不習无不利」、\n地道光也。\n\n六三：\n含章可貞，\n或從王事，\n无成有終。\n\n《象》曰：\n「含章可貞」、\n以時發也。\n「或從王事」、\n知光大也。\n\n六四：\n括囊，\n无咎无譽。\n\n《象》曰：\n「括囊无咎」、\n慎不害也。\n\n六五：\n黃裳元吉。\n\n《象》曰：\n「黃裳元吉」、\n文在中也。\n\n上六：\n龍戰于野，\n其血玄黃。\n\n《象》曰：\n「龍戰于野」，\n其道窮也。\n\n用六：\n利永貞。\n\n《象》曰：\n「用六永貞」，\n以大終也。\n\n《文言》曰：\n《坤》至柔而動也剛，\n至靜而德方，\n後得主而有常，\n含萬物而化光。\n坤道其順乎，\n承天而時行。\n積善之家必有餘慶，\n積不善之家必有餘殃。\n臣弒其君，\n子弒其父，\n非一朝一夕之故，\n其所由來者漸矣，\n由辯之不早辯也。\n\n《易》曰、\n「履霜、\n堅冰至」，\n蓋言順也。\n「直」\n其正也，\n「方」\n其義也。\n君子敬以直內，\n義以方外，\n敬義立而德不孤。\n「直、\n方、大、\n不習无不利」，\n則不疑其所行也。\n陰雖有美\n「含」\n之以從王事，\n弗敢成也。\n地道也，\n妻道也，\n臣道也。\n地道\n「無成」\n而代\n「有終」\n也。天地變化，\n草木蕃。\n天地閉，\n賢人隱。\n《易》曰、\n「括囊、\n无咎无譽」，\n蓋言謹也。\n君子\n「黃」\n中通理，\n正位居體，\n美在其中而暢於四支，\n發於事業，\n美之至也。\n陰疑於陽必\n「戰」，\n為其嫌於无陽也，\n故稱\n「龍」\n焉。猶未離其類也，\n故稱\n「血」\n焉。夫\n「玄黃」\n者、天地之雜也。\n天玄而地黃。\n\n"}
{"id": "KR1a0001_003", "series": "KR1a0001", "text": "\n䷂震下坎上\n\n《屯》元亨，\n利貞。\n勿用有攸往。\n利建侯。\n\n《彖》曰：\n《屯》，\n剛柔始交而難生。\n動乎險中，\n大\n「亨貞」。\n雷雨之動滿盈，\n天造草昧。\n宜\n「建侯」\n而不寧。\n\n《象》曰：\n雲雷、\n屯。君子以經綸。\n\n初九：\n磐桓。\n利居貞。\n利建侯。\n\n《象》曰：\n雖\n「磐桓」，\n志行正也。\n以貴下賤，\n大得民也。\n\n六二：\n屯如邅如，\n乘馬班如。\n匪寇，\n婚媾。\n女子貞不字，\n十年乃字。\n\n《象》曰：\n六二之難、\n乘剛也，\n「十年乃字」、\n反常也。\n\n六三：\n即鹿無虞，\n惟入于林中，\n君子幾不如舍，\n往吝。\n\n《象》曰：\n「即鹿无虞」\n以從禽也。\n「君子舍」\n之，\n「往吝」\n窮也。\n\n六四：\n乘馬班如，\n求婚媾。\n往吉，\n无不利。\n\n《象》曰：\n「求」\n而\n「往」、\n明也。\n\n九五：\n屯其膏，\n小貞吉，\n大貞凶。\n\n《象》曰：\n「屯其膏」、\n施未光也。\n\n上六：\n乘馬班如，\n泣血漣如。\n\n《象》曰：\n「泣血漣如」，\n何可長也？\n\n"}
{"id": "KR1a0001_004", "series": "KR1a0001", "text": "\n䷃坎下艮上\n\n《蒙》亨。\n匪我求童蒙，\n童蒙來求我。\n初筮告，\n再三瀆，\n瀆則不告。\n利貞。\n\n《彖》曰：\n《蒙》，\n山下有險，\n險而止，\n《蒙》。\n《蒙》\n「亨」，\n以亨行，\n時中也。\n「匪我求童蒙、\n童蒙來求我」，\n志應也。\n「初筮告」、\n以剛中也。\n「再三瀆、\n瀆則不告」，\n瀆蒙也。\n蒙以養正，\n聖功也。\n\n《象》曰：\n山下出泉，\n《蒙》。\n君子以果行育德。\n\n初六：\n發蒙，\n利用刑人，\n用說桎梏，\n以往吝。\n\n《象》曰：\n「利用刑人」、\n以正法也。\n\n九二：\n苞蒙，\n吉。納婦吉。\n子克家。\n\n《象》曰：\n「子克家」、\n剛柔接也。\n\n六三：\n勿用取女，\n見金夫，\n不有躬。\n无攸利。\n\n《象》曰：\n「勿用取女」、\n行不順也。\n\n六四：\n困蒙，\n吝。\n\n《象》曰：\n「困蒙」\n之\n「吝」、\n獨遠實也。\n\n六五：\n童蒙，\n吉。\n\n《象》曰：\n「童蒙」\n之吉、\n順以巽也。\n\n上九：\n擊蒙，\n不利為寇，\n利禦寇。\n\n《象》曰：\n「利」\n用\n「禦寇」，\n上下順也。\n\n"}
{"id": "KR1a0001_005", "series": "KR1a0001", "text": "\n䷄乾下坎上\n\n《需》有孚，\n光亨。\n貞吉。\n利涉大川。\n\n《彖》曰：\n《需》、\n須也。\n險在前也，\n剛健而不陷，\n其義不困窮矣。\n《需》、\n「有孚、\n光亨、\n貞吉」，\n位乎天位以正中也。\n「利涉大川」、\n往有功也。\n\n《象》曰：\n雲上於天，\n《需》。\n君子以飲食宴樂。\n\n初九：\n需于郊，\n利用恆，\n无咎。\n\n《象》曰：\n「需于郊」、\n不犯難行也。\n「利用恆无咎」、\n未失常也。\n\n九二：\n需于沙，\n小有言，\n終吉。\n\n《象》曰：\n「需于沙」、\n行在中也。\n雖\n「小有言」、\n以\n「吉」\n「終」\n也。\n\n九三：\n需于泥，\n致寇至。\n\n《象》曰：\n「需于泥」、\n災在外也。\n自我\n「致寇」、\n敬慎不敗也。\n\n六四：\n需于血，\n出自穴。\n\n《象》曰：\n「需于血」、\n順以聽也。\n\n九五：\n需于酒食，\n貞吉。\n\n《象》曰：\n「酒食貞吉」、\n以中正也。\n\n上六：\n入于穴，\n有不速之客三人來，\n敬之終吉。\n\n《象》曰：\n「不速之客來、\n敬之終吉」\n也，雖不當位，\n未大失也。\n\n"}
{"id": "KR1a0001_006", "series": "KR1a0001", "text": "\n䷅坎下乾上\n\n《訟》有孚窒，\n惕，中吉，\n終凶。\n利見大人。\n不利涉大川。\n\n《彖》曰：\n《訟》，\n上剛下險，\n險而健，\n訟。《訟》、\n「有孚、\n窒、惕、\n中吉」，\n剛來而得中也。\n「終凶」、\n訟不可成也。\n「利見大人」、\n尚中正也。\n「不利涉大川」、\n入于淵也。\n\n《象》曰：\n天與水違行，\n《訟》。\n君子以作事謀始。\n\n初六：\n不永所事，\n小有言，\n終吉。\n\n《象》曰：\n「不永所事」、\n訟不可長也。\n雖\n「小有言」、\n其辯明也。\n\n九二：\n不克訟，\n歸而逋其邑，\n人三百戶无眚。\n\n《象》曰：\n「不克訟」、\n「歸逋」\n竄也。\n自下訟上，\n患至掇也。\n\n六三：\n食舊德，\n貞厲，\n終吉。\n或從王事无成。\n\n《象》曰：\n「食舊德」、\n從上\n「吉」\n也。\n\n九四：\n不克訟，\n復即命，\n渝。安貞吉。\n\n《象》曰：\n「復即命、\n渝」、\n「安貞」\n不失也。\n\n九五：\n訟元吉。\n\n《象》曰：\n「訟元吉」、\n以中正也。\n\n上九：\n或錫之鞶、\n帶，終朝三褫之。\n\n《象》曰：\n以訟受服、\n亦不足敬也。\n\n"}
{"id": "KR1a0001_007", "series": "KR1a0001", "text": "\n䷆坎下坤上\n\n《師》貞丈人吉，\n无咎。\n\n《彖》曰：\n「師」、\n眾也，\n「貞」、\n正也。\n能以眾正，\n可以王矣。\n剛中而應，\n行險而順，\n以此毒天下而民從之，\n「吉」、\n又何咎矣。\n\n《象》曰：\n地中有水，\n《師》。\n君子以容民畜眾。\n\n初六：\n師出以律，\n否臧凶。\n\n《象》曰：\n「師出以律」，\n失律\n「凶」\n也。\n\n九二：\n在師中，\n吉、无咎，\n王三錫命。\n\n《象》曰：\n「在師中吉」、\n承天寵也，\n「王三錫命」、\n懷萬邦也。\n\n六三：\n師或輿尸，\n凶。\n\n《象》曰：\n「師或輿尸」、\n大无功也。\n\n六四：\n師左次，\n无咎。\n\n《象》曰：\n「左次无咎」、\n未失常也。\n\n六五：\n田有禽。\n利執言，\n无咎。\n長子帥師，\n弟子輿尸，\n貞凶。\n\n《象》曰：\n「長子帥師」、\n以中行也，\n「弟子輿尸」、\n使不當也。\n\n上六：\n大君有命，\n開國承家，\n小人勿用。\n\n《象》曰：\n「大君有命」、\n以正功也，\n「小人勿用」、\n必亂邦也。\n\n"}
{"id": "KR1a0001_008", "series": "KR1a0001", "text": "\n䷇坤下坎上\n\n《比》吉。\n原筮元，\n永貞无咎。\n不寧方來，\n後夫凶。\n\n《彖》曰：（\n《比》、\n「吉」\n也），\n《比》、\n輔也，\n下順從也，\n「《比》、\n「吉」、\n原筮元、\n永貞无咎」，\n以剛中也。\n「不寧方來」、\n上下應也，\n「後夫凶」、\n其道窮也。\n\n《象》曰：\n地上有水，\n《比》。\n先王以建萬國，\n親諸侯。\n\n初六：\n有孚比之，\n无咎。\n有孚盈缶，\n終來，\n有它吉。\n\n《象》曰：\n《比》之初六、\n「有它吉」\n也。\n\n六二：\n比之自內，\n貞吉。\n\n《象》曰：\n「比之自內」、\n不自失也。\n\n六三：\n比之匪人。\n\n《象》曰：\n「比之匪人」、\n不亦傷乎？\n\n六四：\n外比之，\n貞吉。\n\n《象》曰：\n「外比」\n於賢、\n以從上也。\n\n九五：\n顯比，\n王用三驅，\n失前禽，\n邑人不誡，\n吉。\n\n《象》曰：\n「顯比」\n之\n「吉」、\n位正中也，\n舍逆取順、\n「失前禽」\n也，\n「邑人不誡」、\n上使中也。\n\n上六：\n比之无首，\n凶。\n\n《象》曰：\n「比之无首」、\n无所終也。\n\n"}
{"id": "KR1a0001_009", "series": "KR1a0001", "text": "\n䷈乾下巽上\n\n《小畜》亨。\n密雲不雨，\n自我西郊。\n\n《彖》曰：\n《小畜》，\n柔得位而上下應之，\n曰《小畜》。\n健而巽，\n剛中而志行，\n乃\n「亨」。\n「密雲不雨」、\n尚往也，\n「自我西郊」、\n施未行也。\n\n《象》曰：\n風行天上，\n《小畜》。\n君子以懿文德。\n\n初九：\n復自道，\n何其咎，\n吉。\n\n《象》曰：\n「復自道」、\n其義\n「吉」\n也。\n\n九二：\n牽復，\n吉。\n\n《象》曰：\n「牽復」\n在中、\n亦不自失也。\n\n九三：\n輿說輻。\n夫妻反目。\n\n《象》曰：\n「夫妻反目」、\n不能正室也。\n\n六四：\n有孚血去惕出，\n无咎。\n\n《象》曰：\n「有孚惕出」、\n上合志也。\n\n九五：\n有孚攣如，\n富以其鄰。\n\n《象》曰：\n「有孚攣如」、\n不獨富也。\n\n上九：\n既雨既處，\n尚德載。\n婦貞厲。\n月幾望，\n君子征凶。\n\n《象》曰：\n「既雨既處」、\n「德」\n積\n「載」\n也。\n「君子征凶」、\n有所疑也。\n\n"}
{"id": "KR1a0001_010", "series": "KR1a0001", "text": "\n䷉兌下乾上\n\n《履》履虎尾，\n不咥人。\n亨。\n\n《彖》曰：\n《履》、\n柔履剛也。\n說而應乎乾，\n是以\n「履虎尾、\n不咥人、\n亨」，\n剛中正、\n履帝位而不疚，\n光明也。\n\n《象》曰：\n上天下澤，\n《履》。\n君子以辯上下，\n定民志。\n\n初九：\n素履往，\n无咎。\n\n《象》曰：\n「素履」\n之\n「往」、\n獨行願也。\n\n九二：\n履道坦坦，\n幽人貞吉。\n\n《象》曰：\n「幽人貞吉」、\n中不自亂也。\n\n六三：\n眇能視，\n跛能履，\n履虎尾，\n咥人凶。\n武人為于大君。\n\n《象》曰：\n「眇能視」、\n不足以有明也，\n「跛能履」、\n不足以與行也。\n「咥人」\n之\n「凶」、\n位不當也，\n「武人為于大君」、\n志剛也。\n\n九四：\n履虎尾愬愬，\n終吉。\n\n《象》曰：\n「愬愬終吉」、\n志行也。\n\n九五：\n夬履貞厲。\n\n《象》曰：\n「夬履貞厲」、\n位正當也。\n\n上九：\n視履考祥，\n其旋，\n元吉。\n\n《象》曰：\n「元吉」\n在上、\n大有慶也。\n\n"}
{"id": "KR1a0001_011", "series": "KR1a0001", "text": "\n䷊乾下坤上\n\n《泰》小往大來，\n吉，亨。\n\n《彖》曰：\n「《泰》、\n小往大來、\n吉、亨」。\n則是天地交而萬物通也，\n上下交而其志同也。\n內陽而外陰，\n內健而外順，\n內君子而外小人，\n君子道長，\n小人道消也。\n\n《象》曰：\n天地交，\n《泰》。\n后以財成天地之道，\n輔相天地之宜，\n以左右民。\n\n初九：\n拔茅茹以其彙。\n征吉。\n\n《象》曰：\n「拔茅征吉」、\n志在外也。\n\n九二：\n苞荒，\n用馮河，\n不遐遺。\n朋亡，\n得尚于中行。\n\n《象》曰：\n「苞荒、\n得尚于中行」，\n以光大也。\n\n九三：\n无平不陂，\n无往不復。\n艱貞，\n无咎。\n勿恤其孚，\n于食有福。\n\n《象》曰：\n「无往不復」、\n天地際也。\n\n六四：\n翩翩，\n不富以其鄰，\n不戒以孚。\n\n《象》曰：\n「翩翩不富」、\n皆失實也，\n「不戒以孚」、\n中心願也。\n\n六五：\n帝乙歸妹，\n以祉，\n元吉。\n\n《象》曰：\n「以祉元吉」、\n中以行願也。\n\n上六：\n城復于隍，\n勿用師，\n自邑告命、\n貞吝。\n\n《象》曰：\n「城復于隍」、\n其命亂也。\n\n"}
{"id": "KR1a0001_012", "series": "KR1a0001", "text": "\n䷋坤下乾上\n\n《否》否之匪人。\n不利君子貞。\n大往小來。\n\n《彖》曰：\n「否之匪人、\n不利君子貞、\n大往小來」。\n則是天地不交而萬物不通也，\n上下不交而天下无邦也；\n內陰而外陽，\n內柔而外剛，\n內小人而外君子，\n小人道長，\n君子道消也。\n\n《象》曰：\n天地不交，\n《否》。\n君子以儉德辟難，\n不可榮以祿。\n\n初六：\n拔茅茹，\n以其彙。\n貞吉亨。\n\n《象》曰：\n「拔茅貞吉」、\n志在君也。\n\n六二：\n苞承，\n小人吉，\n大人否。\n亨。\n\n《象》曰：\n「大人否亨」、\n不亂群也。\n\n六三：\n苞羞。\n\n《象》曰：\n「苞羞」、\n位不當也。\n\n九四：\n有命，\n无咎，\n疇離祉。\n\n《象》曰：\n「有命无咎」、\n志行也。\n\n九五：\n休否，\n大人吉。\n其亡其亡，\n繫于苞桑。\n\n《象》曰：\n「大人」\n之\n「吉」、\n位正當也。\n\n上九：\n傾否，\n先否後喜。\n\n《象》曰：\n「否」\n終則\n「傾」、\n何可長也。\n\n"}
{"id": "KR1a0001_013", "series": "KR1a0001", "text": "\n䷌離下乾上\n\n《同人》同人于野，\n亨。利涉大川。\n利君子貞。\n\n《彖》曰：\n《同人》，\n柔得位得中而應乎乾曰《同人》。\n《同人》曰、\n「同人于野、\n亨、利涉大川」，\n乾行也。\n文明以健，\n中正而應，\n「君子」\n正也。\n唯君子為能通天下之志。\n\n《象》曰：\n天與火、\n《同人》。\n君子以類族辨物。\n\n初九：\n同人于門，\n无咎。\n\n《象》曰：\n「出門同人」，\n又誰\n「咎」\n也。\n\n六二：\n同人于宗，\n吝。\n\n《象》曰：\n「同人于宗」、\n「吝」\n道也。\n\n九三：\n伏戎于莽，\n升其高陵，\n三歲不興。\n\n《象》曰：\n「伏戎于莽」、\n敵剛也，\n「三歲不興」、\n安行也。\n\n九四：\n乘其墉，\n弗克攻，\n吉。\n\n《象》曰：\n「乘其墉」、\n義\n「弗克」\n也。其\n「吉」、\n則困而反則也。\n\n九五：\n同人先號咷而後笑，\n大師克，\n相遇。\n\n《象》曰：\n「同人」\n之\n「先」\n以中直也。\n「大師相遇」、\n言相\n「克」\n也。\n\n上九：\n同人于郊，\n无悔。\n\n《象》曰：\n「同人于郊」、\n志未得也。\n\n"}
{"id": "KR1a0001_014", "series": "KR1a0001", "text": "\n䷍乾下離上\n\n《大有》元亨。\n\n《彖》曰：\n《大有》，\n柔得尊位大中而上下應之曰《大有》。\n其德剛健而文明，\n應乎天而時行，\n是以\n「元亨」。\n\n《象》曰：\n火在天上，\n《大有》。\n君子以遏惡揚善，\n順天休命。\n\n初九：\n无交害，\n匪咎、\n艱則无咎。\n\n《象》曰：\n《大有》初九，\n无交害也。\n\n九二：\n大車以載，\n有攸往，\n无咎。\n\n《象》曰：\n「大車以載」、\n積中不敗也。\n\n九三：\n公用亨于天子，\n小人弗克。\n\n《象》曰：\n「公用亨于天子」、\n「小人」\n害也。\n\n九四：\n匪其彭，\n无咎。\n\n《象》曰：\n「匪其彭、\n无咎」、\n明辯晢也。\n\n六五：\n厥孚交如，\n威如吉。\n\n《象》曰：\n「厥孚交如」、\n信以發志也，\n「威如」\n之\n「吉」、\n易而无備也。\n\n上九：\n自天祐之，\n吉无不利。\n\n《象》曰：\n《大有》上\n「吉」、\n「自天祐」\n也。\n\n"}
{"id": "KR1a0001_015", "series": "KR1a0001", "text": "\n䷎艮下坤上\n\n《謙》亨。\n君子有終。\n\n《彖》曰：\n《謙》\n「亨」。\n天道下濟而光明，\n地道卑而上行。\n天道虧盈而益謙，\n地道變盈而流謙，\n鬼神害盈而福謙，\n人道惡盈而好謙。\n《謙》、\n尊而光，\n卑而不可踰，\n「君子」\n之\n「終」\n也。\n\n《象》曰：\n地中有山，\n《謙》。\n君子以裒多益寡，\n稱物平施。\n\n初六：\n謙謙君子，\n用涉大川，\n吉。\n\n《象》曰：\n「謙謙君子」、\n卑以自牧也。\n\n六二：\n鳴謙，\n貞吉。\n\n《象》曰：\n「鳴謙貞吉」、\n中心得也。\n\n九三：\n勞謙，\n君子有終、\n吉。\n\n《象》曰：\n「勞謙君子」、\n萬民服也。\n\n六四：\n无不利，\n撝謙。\n\n《象》曰：\n「无不利、\n撝謙」、\n不違則也。\n\n六五：\n不富以其鄰，\n利用侵伐，\n无不利。\n\n《象》曰：\n「利用侵伐」、\n征不服也。\n\n上六：\n鳴謙，\n利用行師征邑國。\n\n《象》曰：\n「鳴謙」、\n志未得也。\n可\n「用行師」、\n征邑國也。\n\n"}
{"id": "KR1a0001_016", "series": "KR1a0001", "text": "\n䷏坤下震上\n\n《豫》利建侯行師。\n\n《彖》曰：\n《豫》，\n剛應而志行，\n順以動，\n《豫》。\n《豫》順以動，\n故天地如之，\n而況\n「建侯行師」\n乎？天地以順動，\n故日月不過而四時不忒。\n聖人以順動，\n則刑罰清而民服，\n《豫》之時義大矣哉！\n\n《象》曰：\n雷出地奮，\n《豫》。\n先王以作樂崇德，\n殷薦之上帝以配祖考。\n\n初六：\n鳴豫，\n凶。\n\n《象》曰：\n「初六鳴豫」、\n志窮\n「凶」\n也。\n\n六二：\n介于石，\n不終日，\n貞吉。\n\n《象》曰：\n「不終日貞吉」、\n以中正也。\n\n六三：\n盱豫，\n悔，遲有悔。\n\n《象》曰：\n「盱豫有悔」、\n位不當也。\n\n九四：\n由豫，\n大有得，\n勿疑。\n朋盍簪。\n\n《象》曰：\n「由豫大有得」、\n志大行也。\n\n六五：\n貞疾，\n恆不死。\n\n《象》曰：\n「六五貞疾」、\n乘剛也，\n「恆不死」、\n中未亡也。\n\n上六：\n冥豫成，\n有渝、\n无咎。\n\n《象》曰：\n「冥豫」\n在\n「上」、\n何可長也？\n\n"}
{"id": "KR1a0001_017", "series": "KR1a0001", "text": "\n䷐震下兌上\n\n《隨》元亨，\n利貞，\n无咎。\n\n《彖》曰：\n《隨》，\n剛來而下柔，\n動而說，\n《隨》。\n大\n「亨、\n貞、无咎」\n而天下隨之，\n隨之時義大矣哉！\n\n《象》曰：\n澤中有雷，\n《隨》。\n君子以嚮晦入宴息。\n\n初九：\n官有渝，\n貞吉，\n出門交有功。\n\n《象》曰：\n「官有渝」、\n從正\n「吉」\n也，\n「出門交有功」、\n不失也。\n\n六二：\n係小子，\n失丈夫。\n\n《象》曰：\n「係小子」、\n弗兼與也。\n\n六三：\n係丈夫，\n失小子，\n隨有求、\n得。利居貞。\n\n《象》曰：\n「係丈夫」、\n志舍下也。\n\n九四：\n隨有獲，\n貞凶。\n有孚在道，\n以明，\n何咎？\n\n《象》曰：\n「隨有獲」、\n其義\n「凶」\n也，\n「有孚在道」、\n「明」\n功也。\n\n九五：\n孚于嘉、\n吉。\n\n《象》曰：\n「孚于嘉吉」、\n位正中也。\n\n上六：\n拘係之乃從，\n維之，\n王用亨于西山。\n\n《象》曰：\n「拘係之」、\n上窮也。\n\n"}
{"id": "KR1a0001_018", "series": "KR1a0001", "text": "\n䷎）\n䷑巽下艮上\n\n《蠱》元亨。\n利涉大川，\n先甲三日，\n後甲三日。\n\n《彖》曰：\n《蠱》、\n剛上而柔下，\n巽而止，\n《蠱》。\n《蠱》\n「元亨」，\n而天下治也。\n「利涉大川」、\n往有事也。\n「先甲三日、\n後甲三日」，\n終則有始，\n天行也。\n\n《象》曰：\n山下有風，\n《蠱》。\n君子以振民育德。\n\n初六：\n幹父之蠱，\n有子，\n考无咎，\n厲終吉。\n\n《象》曰：\n「幹父之蠱」、\n意承\n「考」\n也。\n\n九二：\n幹母之蠱，\n不可貞。\n\n《象》曰：\n「幹母之蠱」、\n得中道也。\n\n九三：\n幹父之蠱，\n小有悔，\n无大咎。\n\n《象》曰：\n「幹父之蠱」、\n終\n「无咎」\n也。\n\n六四：\n裕父之蠱，\n往見吝。\n\n《象》曰：\n「裕父之蠱」、\n往未得也。\n\n六五：\n幹父之蠱，\n用譽。\n\n《象》曰：\n「幹父用譽」、\n承以德也。\n\n上九：\n不事王侯，\n高尚其事。\n\n《象》曰：\n「不事王侯」、\n志可則也。\n\n"}
{"id": "KR1a0001_019", "series": "KR1a0001", "text": "\n䷒兌下坤上\n\n《臨》元亨，\n利貞。\n至于八月有凶。\n\n《彖》曰：\n《臨》，\n剛浸而長，\n說而順，\n剛中而應。\n大\n「亨」\n以正、\n天之道也。\n「至于八月有凶」、\n消不久也。\n\n《象》曰：\n澤上有地，\n《臨》。\n君子以教思无窮，\n容保民无疆。\n\n初九：\n咸臨，\n貞吉。\n\n《象》曰：\n「咸臨貞吉」、\n志行正也。\n\n九二：\n咸臨吉，\n无不利。\n\n《象》曰：\n「咸臨吉无不利」、\n未順命也。\n\n六三：\n甘臨，\n无攸利；\n既憂之，\n无咎。\n\n《象》曰：\n「甘臨」、\n位不當也，\n「既憂之」、\n「咎」\n不長也。\n\n六四：\n至臨，\n无咎。\n\n《象》曰：\n「至臨无咎」、\n位當也。\n\n六五：\n知臨，\n大君之宜，\n吉。\n\n《象》曰：\n「大君之宜」、\n行中之謂也。\n\n上六：\n敦臨吉，\n无咎。\n\n《象》曰：\n「敦臨」\n之\n「吉」、\n志在內也。\n\n"}
{"id": "KR1a0001_020", "series": "KR1a0001", "text": "\n䷓坤下巽上\n\n《觀》盥而不薦。\n有孚顒若。\n\n《彖》曰：\n大觀在上，\n順而巽，\n中正以觀天下，\n《觀》。\n「盥而不薦、\n有孚顒若」、\n下觀而化也，\n觀天之神道而四時不忒。\n聖人以神道設教而天下服矣。\n\n《象》曰：\n風行地上，\n《觀》。\n先王以省方觀民設教。\n\n初六：\n童觀，\n小人无咎，\n君子吝。\n\n《象》曰：\n「初六童觀」、\n「小人」\n道也。\n\n六二：\n闚觀，\n利女貞。\n\n《象》曰：\n「闚觀女貞」、\n亦可醜也。\n\n六三：\n觀我生進退。\n\n《象》曰：\n「觀我生進退」、\n未失道也。\n\n六四：\n觀國之光，\n利用賓于王。\n\n《象》曰：\n「觀國之光」、\n尚\n「賓」\n也。\n\n九五：\n觀我生，\n君子无咎。\n\n《象》曰：\n「觀我生」、\n觀民也。\n\n上九：\n觀其生，\n君子无咎。\n\n《象》曰：\n「觀其生」、\n志未平也。\n\n"}
{"id": "KR1a0001_021", "series": "KR1a0001", "text": "\n䷔震下離上\n\n《噬嗑》亨。\n利用獄。\n\n《彖》曰：\n頤中有物曰《噬嗑》。\n《噬嗑》而\n「亨」，\n剛柔分，\n動而明，\n雷電合而章。\n柔得中而上行，\n雖不當位，\n「利用獄」\n也。\n\n《象》曰：\n雷電《噬嗑》。\n先王以明罰勑法。\n\n初九：\n屨校滅趾，\n无咎。\n\n《象》曰：\n「屨校滅趾」、\n不行也。\n\n六二：\n噬膚滅鼻，\n无咎。\n\n《象》曰：\n「噬膚滅鼻」、\n乘剛也。\n\n六三：\n噬腊肉遇毒，\n小吝，\n无咎。\n\n《象》曰：\n「遇毒」、\n位不當也。\n\n九四：\n噬乾胏，\n得金矢。\n利艱貞、\n吉。\n\n《象》曰：\n「利艱貞吉」、\n未光也。\n\n六五：\n噬乾肉，\n得黃金。\n貞厲无咎。\n\n《象》曰：\n「貞厲无咎」、\n得當也。\n\n上九：\n何校滅耳，\n凶。\n\n《象》曰：\n「何校滅耳」、\n聰不明也。\n\n"}
{"id": "KR1a0001_022", "series": "KR1a0001", "text": "\n䷕離下艮上\n\n《賁》亨。\n小利有攸往。\n\n《彖》曰：\n《賁》\n「亨」，\n柔來而文剛，\n故\n「亨」。\n分剛上而文柔，\n故\n「小利有攸往」。\n剛柔交錯、\n天文也。\n文明以止，\n人文也。\n觀乎天文以察時變，\n觀乎人文以化成天下。\n\n《象》曰：\n山下有火，\n《賁》。\n君子以明庶政，\n无敢折獄。\n\n初九：\n賁其趾，\n舍車而徒。\n\n《象》曰：\n「舍車而徒」、\n義弗乘也。\n\n六二：\n賁其須。\n\n《象》曰：\n「賁其須」、\n與上興也。\n\n九三：\n賁如濡如，\n永貞吉。\n\n《象》曰：\n「永貞」\n之\n「吉」、\n終莫之陵也。\n\n六四：\n賁如皤如，\n白馬翰如，\n匪寇，\n婚媾。\n\n《象》曰：\n「六四」、\n當位疑也，\n「匪寇婚媾」、\n終无尤也。\n\n六五：\n賁于丘園，\n束帛戔戔，\n吝終吉。\n\n《象》曰：\n「六五」\n之\n「吉」、\n有喜也。\n\n上九：\n白賁，\n无咎。\n\n《象》曰：\n「白賁无咎」、\n上得志也。\n\n"}
{"id": "KR1a0001_023", "series": "KR1a0001", "text": "\n䷖坤下艮上\n\n《剝》不利有攸往。\n\n《彖》曰：\n《剝》、\n剝也。\n柔變剛也。\n「不利有攸往」、\n小人長也。\n順而止之，\n觀象也。\n君子尚消息盈虛，\n天行也。\n\n《象》曰：\n山附於地，\n《剝》。\n上以厚下安宅。\n\n初六：\n剝床以足，\n蔑貞凶。\n\n《象》曰：\n「剝床以足」、\n以滅下也。\n\n六二：\n剝床以辨，\n蔑貞凶。\n\n《象》曰：\n「剝床以辨」、\n未有與也。\n\n六三：\n剝之无咎。\n\n《象》曰：\n「剝之无咎」、\n失上下也。\n\n六四：\n剝床以膚，\n凶。\n\n《象》曰：\n「剝床以膚」、\n切近災也。\n\n六五：\n貫魚以宮人寵，\n无不利。\n\n《象》曰：\n「以宮人寵」、\n終无尤也。\n\n上九：\n碩果不食，\n君子得輿，\n小人剝廬。\n\n《象》曰：\n「君子得輿」、\n民所載也，\n「小人剝廬」、\n終不可用也。\n\n"}
{"id": "KR1a0001_024", "series": "KR1a0001", "text": "\n䷗震下坤上\n\n《復》亨。\n出入无疾。\n朋來无咎。\n反復其道，\n七日來復。\n利有攸往。\n\n《彖》曰：\n《復》\n「亨」。\n剛反動而以順行。\n是以\n「出入无疾、\n朋來无咎」。\n「反復其道、\n七日來復」，\n天行也。\n「利有攸往」、\n剛長也。\n《復》、\n其見天地之心乎。\n\n《象》曰：\n雷在地中，\n《復》。\n先王以至日閉關，\n商旅不行，\n后不省方。\n\n初九：\n不遠復，\n无祗悔，\n元吉。\n\n《象》曰：\n「不遠」\n之\n「復」、\n以脩身也。\n\n六二：\n休復，\n吉。\n\n《象》曰：\n「休復」\n之\n「吉」、\n以下仁也。\n\n六三：\n頻復，\n厲、无咎。\n\n《象》曰：\n「頻復」\n之\n「厲」、\n義\n「无咎」\n也。\n\n六四：\n中行獨復。\n\n《象》曰：\n「中行獨復」、\n以從道也。\n\n六五：\n敦復，\n无悔。\n\n《象》曰：\n「敦復无悔」、\n中以自考也。\n\n上六：\n迷復，\n凶，有災眚。\n用行師，\n終有大敗，\n以其國君凶，\n至于十年不克征。\n\n《象》曰：\n「迷復」\n之\n「凶」、\n反君道也。\n\n"}
{"id": "KR1a0001_025", "series": "KR1a0001", "text": "\n䷘震下乾上\n\n《无妄》元亨，\n利貞。\n其匪正有眚，\n不利有攸往。\n\n《彖》曰：\n《无妄》，\n剛自外來而為主於內，\n動而健，\n剛中而應。\n大\n「亨」\n以正，\n天之命也。\n「其匪正有眚、\n不利有攸往」，\n无妄之往何之矣？\n天命不祐，\n行矣哉！\n\n《象》曰：\n天下雷行，\n物與《无妄》。\n先王以茂對時育萬物。\n\n初九：\n无妄，\n往吉。\n\n《象》曰：\n「无妄」\n之\n「往」、\n得志也。\n\n六二：\n不耕穫；\n不菑畬；\n則利有攸往。\n\n《象》曰：\n「不耕穫」、\n未富也。\n\n六三：\n无妄之災，\n或繫之牛，\n行人之得，\n邑人之災。\n\n《象》曰：\n「行人得」\n牛、\n「邑人災」\n也。\n\n九四：\n可貞，\n无咎。\n\n《象》曰：\n「可貞无咎」、\n固有之也。\n\n九五：\n无妄之疾，\n勿藥有喜。\n\n《象》曰：\n「无妄」\n之\n「藥」、\n不可試也。\n\n上九：\n无妄，\n行有眚，\n无攸利。\n\n《象》曰：\n「无妄」\n之\n「行」、\n窮之災也。\n\n"}
{"id": "KR1a0001_026", "series": "KR1a0001", "text": "\n䷙乾下艮上\n\n《大畜》利貞。\n不家食吉。\n利涉大川。\n\n《彖》曰：\n《大畜》，\n剛健篤實，\n煇光日新。\n其德剛上而尚賢，\n能止健，\n大正也，\n「不家食吉」、\n養賢也，\n「利涉大川」、\n應乎天也。\n\n《象》曰：\n天在山中，\n《大畜》。\n君子以多識前言往行以畜其德。\n\n初九：\n有厲，\n利己。\n\n《象》曰：\n「有厲利己」、\n不犯災也。\n\n九二：\n輿說輹。\n\n《象》曰：\n「輿說輹」、\n中无尤也。\n\n九三：\n良馬逐，\n利艱貞，\n曰閑輿衛，\n利有攸往。\n\n《象》曰：\n「利有攸往」、\n上合志也。\n\n六四：\n童牛之牿，\n元吉。\n\n《象》曰：\n「六四元吉」、\n有喜也。\n\n六五：\n豶豕之牙，\n吉。\n\n《象》曰：\n「六五」\n之\n「吉」、\n有慶也。\n\n上九：\n何天之衢，\n亨。\n\n《象》曰：\n「何天之衢」、\n道大行也。\n\n"}
{"id": "KR1a0001_027", "series": "KR1a0001", "text": "\n䷚震下艮上\n\n《頤》貞吉。\n觀頤，\n自求口實。\n\n《彖》曰：\n《頤》\n「貞吉」，\n養正則吉也。\n「觀頤」、\n觀其所養也，\n「自求口實」、\n觀其自養也。\n天地養萬物，\n聖人養賢以及萬民，\n《頤》之時大矣哉！\n\n《象》曰：\n山下有雷，\n《頤》。\n君子以慎言語、\n節飲食。\n\n初九：\n舍爾靈龜，\n觀我朵頤，\n凶。\n\n《象》曰：\n「觀我朵頤」、\n亦不足貴也。\n\n六二：\n顛頤，\n拂經于丘，\n頤、征凶。\n\n《象》曰：\n「六二征凶」、\n行失類也。\n\n六三：\n拂頤貞、\n凶，十年勿用，\n无攸利。\n\n《象》曰：\n「十年勿用」、\n道大悖也。\n\n六四：\n顛頤，\n吉。虎視眈眈，\n其欲逐逐，\n无咎。\n\n《象》曰：\n「顛頤」\n之\n「吉」、\n上施光也。\n\n六五：\n拂經，\n居貞、\n吉，不可涉大川。\n\n《象》曰：\n「居貞」\n之\n「吉」、\n順以從上也。\n\n上九：\n由頤，\n厲、吉。\n利涉大川。\n\n《象》曰：\n「由頤厲吉」、\n大有慶也。\n\n"}
{"id": "KR1a0001_028", "series": "KR1a0001", "text": "\n䷛巽下兌上\n\n《大過》棟橈，\n利有攸往，\n亨。\n\n《彖》曰：\n《大過》、\n大者過也。\n「棟橈」、\n本末弱也。\n剛過而中，\n巽而說，\n行。\n「利有攸往」\n乃\n「亨」。\n《大過》之時大矣哉！\n\n《象》曰：\n澤滅木，\n《大過》。\n君子以獨立不懼，\n遯世无悶。\n\n初六：\n藉用白茅，\n无咎。\n\n《象》曰：\n「藉用白茅」、\n柔在下也。\n\n九二：\n枯楊生稊，\n老夫得其女妻，\n无不利。\n\n《象》曰：\n「老夫女妻」、\n過以相與也。\n\n九三：\n棟橈，\n凶。\n\n《象》曰：\n「棟橈」\n之\n「凶」、\n不可以有輔也。\n\n九四：\n棟隆、\n吉。有它、\n吝。\n\n《象》曰：\n「棟隆」\n之\n「吉」、\n不橈乎下也。\n\n九五：\n枯楊生華，\n老婦得其士夫，\n无咎无譽。\n\n《象》曰：\n「枯楊生華」、\n何可久也，\n「老婦士夫」、\n亦可醜也。\n\n上六：\n過涉滅頂，\n凶。无咎。\n\n《象》曰：\n「過涉」\n之\n「凶」、\n不可咎也。\n\n"}
{"id": "KR1a0001_029", "series": "KR1a0001", "text": "\n䷇）\n䷜坎下坎上\n\n《習坎》有孚，\n維心、\n亨。行有尚。\n\n《彖》曰：\n《習坎》、\n重險也。\n水流而不盈。\n行險而不失其信。\n「維心亨」、\n乃以剛中也，\n「行有尚」、\n往有功也，\n天險、\n不可升也，\n地險、\n山川丘陵也。\n王公設險以守其國。\n險之時用大矣哉！\n\n《象》曰：\n水洊至，\n《習坎》。\n君子以常德行、\n習教事。\n\n初六：\n習坎，\n入于坎窞，\n凶。\n\n《象》曰：\n「習坎入坎」、\n失道\n「凶」\n也。\n\n九二：\n坎有險，\n求小得。\n\n《象》曰：\n「求小得」、\n未出中也。\n\n六三：\n來之坎坎，\n險且枕，\n入于坎窞，\n勿用。\n\n《象》曰：\n「來之坎坎」、\n終无功也。\n\n六四：\n樽酒、\n簋貳、\n用缶，\n納約自牖，\n終无咎。\n\n《象》曰：\n「樽酒簋貳」、\n剛柔際也。\n\n九五：\n坎不盈，\n衹既平，\n无咎。\n\n《象》曰：\n「坎不盈」、\n中未大也。\n\n上六：\n係用徽纆，\n寘于叢棘，\n三歲不得，\n凶。\n\n《象》曰：\n「上六」\n失道、\n「凶」\n「三歲」\n也。\n\n"}
{"id": "KR1a0001_030", "series": "KR1a0001", "text": "\n䷝離下離上\n\n《離》利貞。\n亨。畜牝牛吉。\n\n《彖》曰：\n《離》、\n麗也。\n日月麗乎天，\n百穀草木麗乎土。\n重明以麗乎正，\n乃化成天下。\n柔麗乎中正，\n故\n「亨」，\n是以\n「畜牝牛吉」\n也。\n\n《象》曰：\n明兩、\n作《離》。\n大人以繼明照于四方。\n\n初九：\n履錯然敬之，\n无咎。\n\n《象》曰：\n「履錯」\n之\n「敬」、\n以辟咎也。\n\n六二：\n黃離，\n元吉。\n\n《象》曰：\n「黃離元吉」、\n得中道也。\n\n九三：\n日昃之離，\n不鼓缶而歌，\n則大耋之嗟，\n凶。\n\n《象》曰：\n「日昃之離」、\n何可久也？\n\n九四：\n突如、\n其來如，\n焚如，\n死如，\n棄如。\n\n《象》曰：\n「突如其來如」、\n无所容也。\n\n六五：\n出涕沱若，\n戚嗟若，\n吉。\n\n《象》曰：\n「六五」\n之\n「吉」、\n離王公也。\n\n上九：\n王用出征，\n有嘉折首，\n獲匪其醜，\n无咎。\n\n《象》曰：\n「王用出征」、\n以正邦也。\n\n"}
{"id": "KR1a0001_031", "series": "KR1a0001", "text": "\n䷞艮下兌上\n\n《咸》亨。\n利貞。\n取女吉。\n\n《彖》曰：\n《咸》、\n感也。\n柔上而剛下，\n二氣感應以相與，\n止而說，\n男下女，\n是以\n「亨利貞、\n取女吉」\n也。天地感而萬物化生，\n聖人感人心而天下和平。\n觀其所感而天地萬物之情可見矣。\n\n《象》曰：\n山上有澤，\n《咸》。\n\n君子以虛受人。\n\n初六：\n咸其拇。\n\n《象》曰：\n「咸其拇」、\n志在外也。\n\n六二：\n咸其腓，\n凶。居吉。\n\n《象》曰：\n雖\n「凶居吉」、\n順不害也。\n\n九三：\n咸其股，\n執其隨，\n往吝。\n\n《象》曰：\n「咸其股」、\n亦不處也，\n志在\n「隨」\n人、所\n「執」\n下也。\n\n九四：\n貞吉。\n悔亡。\n憧憧往來，\n朋從爾思。\n\n《象》曰：\n「貞吉悔亡」、\n未感害也，\n「憧憧往來」、\n未光大也。\n\n九五：\n咸其脢，\n无悔。\n\n《象》曰：\n「咸其脢」、\n志末也。\n\n上六：\n咸其輔頰舌。\n\n《象》曰：\n「咸其輔頰舌」、\n滕口說也。\n\n"}
{"id": "KR1a0001_032", "series": "KR1a0001", "text": "\n䷟巽下震上\n\n《恆》亨。\n无咎。\n利貞。\n利有攸往。\n\n《彖》曰：\n《恆》、\n久也。\n剛上而柔下。\n雷風相與。\n巽而動，\n剛柔皆應，\n《恆》。\n「恆亨无咎利貞」、\n久於其道也。\n天地之道恆久而不已也。\n「利有攸往」、\n終則有始也。\n日月得天而能久照，\n四時變化而能久成。\n聖人久於其道而天下化成。\n觀其所恆而天地萬物之情可見矣。\n\n《象》曰：\n雷風《恆》。\n君子以立不易方。\n\n初六：\n浚恆，\n貞凶，\n无攸利。\n\n《象》曰：\n「浚恆」\n之\n「凶」、\n始求深也。\n\n九二：\n悔亡。\n\n《象》曰：\n「九二悔亡」、\n能久中也。\n\n九三：\n不恆其德，\n或承之羞，\n貞吝。\n\n《象》曰：\n「不恆其德」、\n无所容也。\n\n九四：\n田无禽。\n\n《象》曰：\n久非其位，\n安得\n「禽」\n也。\n\n六五：\n恆其德、\n貞，婦人吉，\n夫子凶。\n\n《象》曰：\n「婦人貞吉」、\n從一而終也。\n「夫子」\n制義、\n從婦\n「凶」\n也。\n\n上六：\n振恆，\n凶。\n\n《象》曰：\n「振恆」\n在上、\n大无功也。\n\n"}
{"id": "KR1a0001_033", "series": "KR1a0001", "text": "\n䷠艮下乾上\n\n《遯》亨。\n小利貞。\n\n《彖》曰：\n《遯》\n「亨」，\n遯而亨也。\n剛當位而應，\n與時行也。\n「小利貞」、\n浸而長也。\n《遯》之時義大矣哉！\n\n《象》曰：\n天下有山，\n《遯》。\n君子以遠小人，\n不惡而嚴。\n\n初六：\n遯尾、\n厲，勿用有攸往。\n\n《象》曰：\n「遯尾」\n之\n「厲」、\n不往何災也？\n\n六二：\n執之用黃牛之革，\n莫之勝、\n說。\n\n《象》曰：\n「執用黃牛」、\n固志也。\n\n九三：\n係遯，\n有疾厲，\n畜臣妾吉。\n\n《象》曰：\n「係遯」\n之\n「厲」、\n有疾憊也，\n「畜臣妾吉」、\n不可大事也。\n\n九四：\n好遯，\n君子吉，\n小人否。\n\n《象》曰：\n「君子好遯、\n小人否」\n也。\n\n九五：\n嘉遯，\n貞吉。\n\n《象》曰：\n「嘉遯貞吉」、\n以正志也。\n\n上九：\n肥遯，\n无不利。\n\n《象》曰：\n「肥遯无不利」、\n无所疑也。\n\n"}
{"id": "KR1a0001_034", "series": "KR1a0001", "text": "\n䷡乾下震上\n\n《大壯》利貞。\n\n《彖》曰：\n《大壯》、\n大者壯也。\n剛以動，\n故壯。\n《大壯》\n「利貞」，\n大者、\n正也。\n正大而天地之情可見矣。\n\n《象》曰：\n雷在天上，\n《大壯》。\n君子以非禮弗履。\n\n初九：\n壯于趾，\n征凶有孚。\n\n《象》曰：\n「壯于趾」、\n其\n「孚」\n窮也。\n\n九二：\n貞吉。\n\n《象》曰：\n「九二貞吉」、\n以中也。\n\n九三：\n小人用壯，\n君子用罔，\n貞厲。\n羝羊觸藩，\n羸其角。\n\n《象》曰：\n「小人用壯、\n君子用罔」\n也。\n\n九四：\n貞吉，\n悔亡。\n藩決不羸，\n壯于大輿之輹。\n\n《象》曰：\n「藩決不羸」、\n尚往也。\n\n六五：\n喪羊于易，\n无悔。\n\n《象》曰：\n「喪羊于易」、\n位不當也。\n\n上六：\n羝羊觸藩，\n不能退，\n不能遂，\n无攸利，\n艱則吉。\n\n《象》曰：\n「不能退、\n不能遂」、\n不詳也，\n「艱則吉」、\n咎不長也。\n\n"}
{"id": "KR1a0001_035", "series": "KR1a0001", "text": "\n䷢坤下離上\n\n《晉》康侯用錫馬蕃庶，\n晝日三接。\n\n《彖》曰：\n《晉》、\n進也。\n明出地上。\n順而麗乎大明，\n柔進而上行，\n是以\n「康侯」\n用\n「錫馬蕃庶晝日三接」\n也。\n\n《象》曰：\n明出地上，\n《晉》。\n君子以自昭明德。\n\n初六：\n晉如摧如，\n貞吉。\n罔孚，\n裕无咎。\n\n《象》曰：\n「晉如摧如」、\n獨行正也，\n「裕无咎」、\n未受命也。\n\n六二：\n晉如，\n愁如，\n貞吉。\n受茲介福于其王母。\n\n《象》曰：\n「受茲介福」、\n以中正也。\n\n六三：\n眾允，\n悔亡。\n\n《象》曰：\n「眾允」\n之、志上行也。\n\n九四：\n晉如鼫鼠，\n貞厲。\n\n《象》曰：\n「鼫鼠貞厲」、\n位不當也。\n\n六五：\n悔亡，\n失得勿恤。\n往吉，\n无不利。\n\n《象》曰：\n「失得勿恤」、\n往有慶也。\n\n上九：\n晉其角，\n維用伐邑，\n厲吉，\n无咎，\n貞吝。\n\n《象》曰：\n「維用伐邑」、\n道未光也。\n\n"}
{"id": "KR1a0001_036", "series": "KR1a0001", "text": "\n䷣離下坤上\n\n《明夷》利艱貞。\n\n《彖》曰：\n明入地中，\n《明夷》。\n內文明而外柔順，\n以蒙大難，\n文王以之。\n「利艱貞」、\n晦其明也，\n內難而能正其志，\n箕子以之。\n\n《象》曰：\n明入地中，\n《明夷》。\n君子以莅眾用晦而明。\n\n初九：\n明夷于飛，\n垂其翼。\n君子于行，\n三日不食。\n有攸往，\n主人有言。\n\n《象》曰：\n「君子于行」、\n義\n「不食」\n也。\n\n六二：\n明夷、\n夷于左股，\n用拯馬、\n壯吉。\n\n《象》曰：\n「六二」\n之\n「吉」、\n順以則也。\n\n九三：\n明夷于南狩，\n得其大首，\n不可疾貞。\n\n《象》曰：\n「南狩」\n之志、\n乃大得也。\n\n六四：\n入于左腹，\n獲明夷之心于出門庭。\n\n《象》曰：\n「入于左腹」、\n獲心意也。\n\n六五：\n箕子之明夷，\n利貞。\n\n《象》曰：\n「箕子」\n之\n「貞」、\n「明」\n不可息也。\n\n上六：\n不明、\n晦。初登于天，\n後入于地。\n\n《象》曰：\n「初登于天」、\n照四國也，\n「後入于地」、\n失則也。\n\n"}
{"id": "KR1a0001_037", "series": "KR1a0001", "text": "\n䷤離下巽上\n\n《家人》利女貞。\n\n《彖》曰：\n《家人》，\n女正位乎內，\n男正位乎外。\n男女正，\n天地之大義也。\n家人有嚴君焉，\n父母之謂也。\n父父、\n子子、\n兄兄、\n弟弟、\n夫夫、\n婦婦而家道正，\n正家而天下定矣。\n\n《象》曰：\n風自火出，\n《家人》。\n君子以言有物而行有恆。\n\n初九：\n閑有家，\n悔亡。\n\n《象》曰：\n「閑有家」、\n志未變也。\n\n六二：\n无攸遂，\n在中饋，\n貞吉。\n\n《象》曰：\n「六二」\n之\n「吉」、\n順以巽也。\n\n九三：\n家人嗃嗃，\n悔厲，\n吉；婦子嘻嘻，\n終吝。\n\n《象》曰：\n「家人嗃嗃」、\n未失也，\n「婦子嘻嘻」、\n失家節也。\n\n六四：\n富家，\n大吉。\n\n《象》曰：\n「富家大吉」、\n順在位也。\n\n九五：\n王假有家，\n勿恤，\n吉。\n\n《象》曰：\n「王假有家」、\n交相愛也。\n\n上九：\n有孚威如，\n終吉。\n\n《象》曰：\n「威如」\n之\n「吉」、\n反身之謂也。\n\n"}
{"id": "KR1a0001_038", "series": "KR1a0001", "text": "\n䷥兌下離上\n\n《睽》小事吉。\n\n《彖》曰：\n《睽》、\n火動而上，\n澤動而下。\n二女同居，\n其志不同行。\n說而麗乎明，\n柔進而上行，\n得中而應乎剛，\n是以\n「小事吉」。\n天地睽而其事同也。\n男女睽而其志通也。\n萬物睽而其事類也，\n睽之時用大矣哉！\n\n《象》曰：\n上火下澤，\n《睽》。\n君子以同而異。\n\n初九：\n悔亡。\n喪馬，\n勿逐自復。\n見惡人无咎。\n\n《象》曰：\n「見惡人」、\n以辟\n「咎」\n也。\n\n九二：\n遇主于巷，\n无咎。\n\n《象》曰：\n「遇主于巷」、\n未失道也。\n\n六三：\n見輿曳，\n其牛掣，\n其人天且劓，\n无初有終。\n\n《象》曰：\n「見輿曳」、\n位不當也，\n「无初有終」、\n遇剛也。\n\n九四：\n睽孤，\n遇元夫，\n交孚，\n厲无咎。\n\n《象》曰：\n「交孚无咎」、\n志行也。\n\n六五：\n悔亡。\n厥宗噬膚，\n往何咎？\n\n《象》曰：\n「厥宗噬膚」、\n「往」\n有慶也。\n\n上九：\n睽孤，\n見豕負塗，\n載鬼一車，\n先張之弧，\n後說之弧，\n匪寇，\n婚媾。\n往遇雨，\n則吉。\n\n《象》曰：\n「遇雨」\n之\n「吉」、\n群疑亡也。\n\n"}
{"id": "KR1a0001_039", "series": "KR1a0001", "text": "\n䷎）\n䷦艮下坎上\n\n《蹇》利西南，\n不利東北。\n利見大人。\n貞吉。\n\n《彖》曰：\n《蹇》、\n難也，\n險在前也。\n見險而能止，\n知矣哉！\n《蹇》、\n「利西南」，\n往得中也，\n「不利東北」、\n其道窮也，\n「利見大人」、\n往有功也，\n當位\n「貞吉」、\n以正邦也。\n《蹇》之時用大矣哉！\n\n《象》曰：\n山上有水，\n《蹇》。\n君子以反身修德。\n\n初六：\n往蹇來譽。\n\n《象》曰：\n「往蹇來譽」、\n宜待也。\n\n六二：\n王臣蹇蹇，\n匪躬之故。\n\n《象》曰：\n「王臣蹇蹇」、\n終无尤也。\n\n九三：\n往蹇來反。\n\n《象》曰：\n「往蹇來反」、\n內喜之也。\n\n六四：\n往蹇來連。\n\n《象》曰：\n「往蹇來連」、\n當位實也。\n\n九五：\n大蹇，\n朋來。\n\n《象》曰：\n「大蹇朋來」、\n以中節也。\n\n上六：\n往蹇，\n來碩，\n吉，利見大人。\n\n《象》曰：\n「往蹇來碩」、\n志在內也，\n「利見大人」、\n以從貴也。\n\n"}
{"id": "KR1a0001_040", "series": "KR1a0001", "text": "\n䷧坎下震上\n\n《解》利西南。\n无所往，\n其來復吉。\n有攸往，\n夙吉。\n\n《彖》曰：\n《解》、\n險以動，\n動而免乎險，\n《解》。\n《解》\n「利西南」、\n往得眾也，\n「其來復吉」、\n乃得中也。\n「有攸往夙吉」、\n往有功也。\n天地解而雷雨作，\n雷雨作而百果草木皆甲坼。\n《解》之時大矣哉！\n\n《象》曰：\n雷雨作，\n《解》。\n君子以赦過宥罪。\n\n初六：\n无咎。\n\n《象》曰：\n剛柔之際，\n義\n「无咎」\n也。\n\n九二：\n田獲三狐，\n得黃矢，\n貞吉。\n\n《象》曰：\n「九二」\n「貞吉」、\n得中道也。\n\n六三：\n負且乘，\n致寇至，\n貞吝。\n\n《象》曰：\n「負且乘」、\n亦可醜也。\n自我致戎，\n又誰咎也？\n\n九四：\n解而拇，\n朋至斯孚。\n\n《象》曰：\n「解而拇」、\n未當位也。\n\n六五：\n君子維有解，\n吉，有孚于小人。\n\n《象》曰：\n「君子有解」、\n「小人」\n退也。\n\n上六：\n公用射隼于高墉之上，\n獲之，\n无不利。\n\n《象》曰：\n「公用射隼」、\n以解悖也。\n\n"}
{"id": "KR1a0001_041", "series": "KR1a0001", "text": "\n䷨兌下艮上\n\n《損》有孚，\n元吉，\n无咎可貞。\n利有攸往。\n曷之用，\n二簋可用享。\n\n《彖》曰：\n《損》、\n損下益上，\n其道上行。\n損而\n「有孚」，\n「元吉、\n无咎、\n可貞、\n利有攸往、\n曷之用二簋、\n可用享」，\n二簋應有時。\n損剛益柔有時，\n損益盈虛，\n與時偕行。\n\n《象》曰：\n山下有澤，\n《損》。\n君子以懲忿窒欲。\n\n初九：\n已事遄往，\n无咎。\n酌損之。\n\n《象》曰：\n「已事遄往」，\n尚合志也。\n\n九二：\n利貞。\n征凶，\n弗損，\n益之。\n\n《象》曰：\n「九二利貞」，\n中以為志也。\n\n六三：\n三人行則損一人，\n一人行則得其友。\n\n《象》曰：\n「一人行」，\n「三」\n則疑也。\n\n六四：\n損其疾，\n使遄有喜，\n无咎。\n\n《象》曰：\n「損其疾」，\n亦可\n「喜」\n也。\n\n六五：\n或益之十朋之龜，\n弗克違，\n元吉。\n\n《象》曰：\n「六五」\n「元吉」，\n自上祐也。\n\n上九：\n弗損，\n益之，\n无咎，\n貞吉，\n利有攸往，\n得臣无家。\n\n《象》曰：\n「弗損、\n益之」，\n大得志也。\n\n"}
{"id": "KR1a0001_042", "series": "KR1a0001", "text": "\n䷩震下巽上\n\n《益》利有攸往。\n利涉大川。\n\n《彖》曰：\n《益》、\n損上益下，\n民說无疆。\n自上下下，\n其道大光。\n「利有攸往」、\n中正有慶，\n「利涉大川」、\n木道乃行。\n《益》動而巽，\n日進无疆。\n天施地生，\n其益无方。\n凡益之道，\n與時偕行。\n\n《象》曰：\n風雷《益》。\n君子以見善則遷，\n有過則改。\n\n初九：\n利用為大作，\n元吉，\n无咎。\n\n《象》曰：\n「元吉无咎」、\n下不厚事也。\n\n六二：\n或益之，\n十朋之龜弗克違。\n永貞吉。\n王用享于帝，\n吉。\n\n《象》曰：\n「或益之」、\n自外來也。\n\n六三：\n益之，\n用凶事无咎。\n有孚，\n中行。\n告公用圭。\n\n《象》曰：\n「益用凶事」、\n固有之也。\n\n六四：\n中行告公，\n從，利用為依遷國。\n\n《象》曰：\n「告公從」、\n以益志也。\n\n九五：\n有孚惠心，\n勿問，\n元吉。\n有孚惠我德。\n\n《象》曰：\n「有孚惠心」、\n「勿問」\n之矣，\n「惠我德」、\n大得志也。\n\n上九：\n莫益之，\n或擊之，\n立心勿恆，\n凶。\n\n《象》曰：\n「莫益之」、\n偏辭也，\n「或擊之」、\n自外來也。\n\n"}
{"id": "KR1a0001_043", "series": "KR1a0001", "text": "\n䷪乾下兌上\n\n《夬》揚于王庭，\n孚號有厲，\n告自邑。\n不利即戎，\n利有攸往。\n\n《彖》曰：\n《夬》、\n決也，\n剛決柔也。\n健而說，\n決而和。\n「揚于王庭」、\n柔乘五剛也，\n「孚號有厲」、\n其危乃光也。\n「告自邑不利即戎」、\n所尚乃窮也，\n「利有攸往」、\n剛長乃終也。\n\n《象》曰：\n澤上於天，\n《夬》。\n君子以施祿及下，\n居德則忌。\n\n初九：\n壯于前趾，\n往不勝，\n為咎。\n\n《象》曰：\n「不勝」\n而\n「往」、\n「咎」\n也。\n\n九二：\n惕號，\n莫夜有戎，\n勿恤。\n\n《象》曰：\n「有戎勿恤」、\n得中道也。\n\n九三：\n壯于頄，\n有凶。\n君子夬夬，\n獨行遇雨、\n若濡，\n有慍无咎。\n\n《象》曰：\n「君子夬夬」、\n終\n「无咎」\n也。\n\n九四：\n臀无膚，\n其行次且。\n牽羊悔亡。\n聞言不信。\n\n《象》曰：\n「其行次且」、\n位不當也，\n「聞言不信」、\n聰不明也。\n\n九五：\n莧陸夬夬，\n中行无咎。\n\n《象》曰：\n「中行无咎」、\n中未光也。\n\n上六：\n无號，\n終有凶。\n\n《象》曰：\n「无號」\n之\n「凶」、\n終不可長也。\n\n"}
{"id": "KR1a0001_044", "series": "KR1a0001", "text": "\n䷫巽下乾上\n\n《姤》女壯，\n勿用取女。\n\n《彖》曰：\n《姤》、\n遇也，\n柔遇剛也。\n「勿用取女」、\n不可與長也。\n天地相遇，\n品物咸章也。\n剛遇中正，\n天下大行也。\n《姤》之時義大矣哉！\n\n《象》曰：\n天下有風，\n《姤》。\n后以施命誥四方。\n\n初六：\n繫于金柅，\n貞吉。\n有攸往，\n見凶，\n羸豕孚蹢躅。\n\n《象》曰：\n「繫于金柅」、\n柔道牽也。\n\n九二：\n包有魚，\n无咎，\n不利賓。\n\n《象》曰：\n「包有魚」、\n義不及\n「賓」\n也。\n\n九三：\n臀无膚，\n其行次且，\n厲，无大咎。\n\n《象》曰：\n「其行次且」、\n行未牽也。\n\n九四：\n包无魚，\n起凶。\n\n《象》曰：\n「无魚」\n之\n「凶」、\n遠民也。\n\n九五：\n以杞包瓜，\n含章，\n有隕自天。\n\n《象》曰：\n「九五」\n「含章」、\n中正也，\n「有隕自天」、\n志不舍命也。\n\n上九：\n姤其角，\n吝，无咎。\n\n《象》曰：\n「姤其角」、\n上窮\n「吝」\n也。\n\n"}
{"id": "KR1a0001_045", "series": "KR1a0001", "text": "\n䷬坤下兌上\n\n《萃》亨，\n王假有廟。\n利見大人。\n亨，利貞，\n用大牲吉。\n利有攸往。\n\n《彖》曰：\n《萃》、\n聚也。\n順以說，\n剛中而應，\n故聚也。\n「王假有廟」、\n致孝享也，\n「利見大人亨」、\n聚以正也，\n「用大牲吉、\n利有攸往」、\n順天命也。\n觀其所聚而天地萬物之情可見矣。\n\n《象》曰：\n澤上於地，\n《萃》。\n君子以除戎器，\n戒不虞。\n\n初六：\n有孚不終，\n乃亂乃萃，\n若號一握為笑，\n勿恤，\n往无咎。\n\n《象》曰：\n「乃亂乃萃」、\n其志亂也。\n\n六二：\n引吉，\n无咎，\n孚乃利用禴。\n\n《象》曰：\n「引吉无咎」、\n中未變也。\n\n六三：\n萃如嗟如，\n无攸利，\n往无咎，\n小吝。\n\n《象》曰：\n「往无咎」、\n上巽也。\n\n九四：\n大吉无咎。\n\n《象》曰：\n「大吉无咎」、\n位不當也。\n\n九五：\n萃有位，\n无咎。\n匪孚，\n元、永貞悔亡。\n\n《象》曰：\n「萃有位」、\n志未光也。\n\n上六：\n齎咨涕洟，\n无咎。\n\n《象》曰：\n「齎咨涕洟」、\n未安上也。\n\n"}
{"id": "KR1a0001_046", "series": "KR1a0001", "text": "\n䷭巽下坤上\n\n《升》元亨。\n用見大人，\n勿恤。\n南征吉。\n\n《彖》曰：\n柔以時升，\n巽而順，\n剛中而應，\n是以大\n「亨」。\n「用見大人勿恤」、\n有慶也，\n「南征吉」、\n志行也。\n\n《象》曰：\n地中生木，\n升。君子以順德，\n積小以高大。\n\n初六：\n允升，\n大吉。\n\n《象》曰：\n「允升大吉」、\n上合志也。\n\n九二：\n孚乃利用禴，\n无咎。\n\n《象》曰：\n「九二」\n之\n「孚」、\n有喜也。\n\n九三：\n升虛邑。\n\n《象》曰：\n「升虛邑」、\n无所疑也。\n\n六四：\n王用亨于岐山，\n吉，无咎。\n\n《象》曰：\n「王用亨于岐山」、\n順事也。\n\n六五：\n貞吉，\n升階。\n\n《象》曰：\n「貞吉升階」、\n大得志也。\n\n上六：\n冥升，\n利于不息之貞。\n\n《象》曰：\n「冥升」\n在上、\n消不富也。\n\n"}
{"id": "KR1a0001_047", "series": "KR1a0001", "text": "\n䷮坎下兌上\n\n《困》亨。\n貞大人吉，\n无咎。\n有言不信。\n\n《彖》曰：\n《困》、\n剛揜也。\n險以說，\n困而不失其所，\n「亨」，\n其唯君子乎。\n「貞大人吉」、\n以剛中也，\n「有言不信」、\n尚口乃窮也。\n\n《象》曰：\n澤无水，\n困。君子以致命遂志。\n\n初六：\n臀困于株木，\n入于幽谷，\n三歲不覿。\n\n《象》曰：\n「入于幽谷」，\n幽、不明也。\n\n九二：\n困于酒食，\n朱紱方來。\n利用享祀。\n征凶无咎。\n\n《象》曰：\n「困于酒食」、\n中有慶也。\n\n六三：\n困于石，\n據于蒺蔾，\n入于其宮，\n不見其妻，\n凶。\n\n《象》曰：\n「據于蒺蔾」、\n乘剛也，\n「入于其宮不見其妻」、\n不祥也。\n\n九四：\n來徐徐，\n困于金車，\n吝，有終。\n\n《象》曰：\n「來徐徐」、\n志在下也。\n雖不當位，\n有與也。\n\n九五：\n劓刖，\n困于赤紱，\n乃徐有說，\n利用祭祀。\n\n《象》曰：\n「劓刖」、\n志未得也，\n「乃徐有說」、\n以中直也，\n「利用祭祀」、\n受福也。\n\n上六：\n困于葛藟，\n于臲卼，\n曰動悔有悔，\n征吉。\n\n《象》曰：\n「困于葛藟」、\n未當也，\n「動悔有悔」、\n「吉」\n行也。\n\n"}
{"id": "KR1a0001_048", "series": "KR1a0001", "text": "\n䷯巽下坎上\n\n《井》改邑不改井，\n无喪无得。\n往來井井。\n汔至，\n亦未繘井，\n羸其瓶，\n凶。\n\n《彖》曰：\n巽乎水而上水，\n《井》。\n井養而不窮也。\n「改邑不改井」、\n乃以剛中也。\n「往來井，\n井汔至、\n亦未繘井」、\n未有功也，\n「羸其瓶」、\n是以凶也。\n\n《象》曰：\n木上有水，\n《井》。\n君子以勞民勸相。\n\n初六：\n井泥不食。\n舊井无禽。\n\n《象》曰：\n「井泥不食」、\n下也，\n「舊井无禽」、\n時舍也。\n\n九二：\n井谷射鮒，\n甕敝漏。\n\n《象》曰：\n「井谷射鮒」、\n无與也。\n\n九三：\n井渫不食，\n為我心惻。\n可用汲，\n王明，\n並受其福。\n\n《象》曰：\n「井渫不食」、\n行\n「惻」\n也，求\n「王明」、\n「受福」\n也。\n\n六四：\n井甃，\n无咎。\n\n《象》曰：\n「井甃无咎」、\n脩井也。\n\n九五：\n井洌寒泉，\n食。\n\n《象》曰：\n「寒泉」\n之\n「食」、\n中正也。\n\n上六：\n井收勿幕，\n有孚元吉。\n\n《象》曰：\n「元吉」\n在\n「上」、\n大成也。\n\n"}
{"id": "KR1a0001_049", "series": "KR1a0001", "text": "\n䷰離下兌上\n\n《革》巳日乃孚。\n元亨，\n利貞，\n悔亡。\n\n《彖》曰：\n《革》、\n水火相息，\n二女同居，\n其志不相得曰革。\n「巳日乃孚」，\n革而信之。\n文明以說，\n大\n「亨」\n以正。\n革而當，\n其\n「悔」\n乃\n「亡」。\n天地革而四時成，\n湯武革命，\n順乎天而應乎人。\n《革》之時大矣哉！\n\n《象》曰：\n澤中有火，\n《革》。\n君子以治厤明時。\n\n初九：\n鞏用黃牛之革。\n\n《象》曰：\n「鞏用黃牛」、\n不可以有為也。\n\n六二：\n巳日乃革之，\n征吉，\n无咎。\n\n《象》曰：\n「巳日革之」、\n行有嘉也。\n\n九三：\n征凶。\n貞厲。\n革言三就有孚。\n\n《象》曰：\n「革言三就」、\n又何之矣。\n\n九四：\n悔亡。\n有孚改命吉。\n\n《象》曰：\n「改命」\n之\n「吉」、\n信志也。\n\n九五：\n大人虎變，\n未占有孚。\n\n《象》曰：\n「大人虎變」、\n其文炳也。\n\n上六：\n君子豹變，\n小人革面，\n征凶，\n居貞吉。\n\n《象》曰：\n「君子豹變」、\n其文蔚也，\n「小人革面」、\n順以從君也。\n\n"}
{"id": "KR1a0001_050", "series": "KR1a0001", "text": "\n䷱巽下離上\n\n《鼎》元吉，\n亨。\n\n《彖》曰：\n《鼎》象也、\n以木巽火，\n亨飪也。\n聖人亨以享上帝，\n而大亨以養聖賢。\n巽而耳目聰明，\n柔進而上行，\n得中而應乎剛，\n是以\n「元亨」。\n\n《象》曰：\n木上有火，\n《鼎》。\n君子以正位凝命。\n\n初六：\n鼎顛趾，\n利出否。\n得妾以其子，\n无咎。\n\n《象》曰：\n「鼎顛趾」、\n未悖也，\n「利出否」、\n以從貴也。\n\n九二：\n鼎有實，\n我仇有疾，\n不我能即，\n吉。\n\n《象》曰：\n「鼎有實」、\n慎所之也，\n「我仇有疾」、\n終无尤也。\n\n九三：\n鼎耳革，\n其行塞，\n雉膏不食，\n方雨，\n虧悔，\n終吉。\n\n《象》曰：\n「鼎耳革」、\n失其義也。\n\n九四：\n鼎折足，\n覆公餗，\n其形渥，\n凶。\n\n《象》曰：\n「覆公餗」、\n信如何也。\n\n六五：\n鼎黃耳金鉉，\n利貞。\n\n《象》曰：\n「鼎黃耳」、\n中以為實也。\n\n上九：\n鼎玉鉉，\n大吉，\n无不利。\n\n《象》曰：\n「玉鉉」\n在\n「上」、\n剛柔節也。\n\n"}
{"id": "KR1a0001_051", "series": "KR1a0001", "text": "\n䷲震下震上\n\n《震》亨。\n震來虩虩，\n笑言啞啞，\n震驚百里，\n不喪匕鬯。\n\n《彖》曰：\n《震》\n「亨」。\n「震來虩虩」、\n恐致福也，\n「笑言啞啞」、\n後有則也，\n「震驚百里」、\n驚遠而懼邇也。\n不喪匕鬯、\n出可以守宗廟社稷，\n以為祭主也。\n\n《象》曰：\n洊雷、\n《震》。\n君子以恐懼脩省。\n\n初九：\n「震來虩虩」，\n後\n「笑言啞啞」，\n吉。\n\n《象》曰：\n「震來虩虩」、\n恐致福也，\n「笑言啞啞」、\n「後」\n有則也。\n\n六二：\n震來厲，\n億喪貝，\n躋于九陵，\n勿逐，\n七日得。\n\n《象》曰：\n「震來厲」、\n乘剛也。\n\n六三：\n震蘇蘇，\n震行无眚。\n\n《象》曰：\n「震蘇蘇」、\n位不當也。\n\n九四：\n震遂泥。\n\n《象》曰：\n「震遂泥」、\n未光也。\n\n六五：\n震往來厲，\n意无喪有事。\n\n《象》曰：\n「震往來厲」、\n危行也，\n其事在中、\n大\n「无喪」\n也。\n\n上六：\n震索索，\n視矍矍，\n征凶。\n震不于其躬、\n于其鄰、\n无咎。\n婚媾有言。\n\n《象》曰：\n「震索索」、\n中未得也，\n雖\n「凶」\n「无咎」、\n畏鄰戒也。\n\n"}
{"id": "KR1a0001_052", "series": "KR1a0001", "text": "\n䷳艮下艮上\n\n《艮》其背，\n不獲其身，\n行其庭，\n不見其人，\n无咎。\n\n《彖》曰：\n《艮》、\n止也。\n時止則止，\n時行則行，\n動靜不失其時，\n其道光明。\n艮其止，\n止其所也。\n上下敵應，\n不相與也。\n是以不獲其身、\n行其庭不見其人，\n无咎也。\n\n《象》曰：\n兼山，\n《艮》。\n君子以思不出其位。\n\n初六：\n艮其趾，\n无咎。\n利永貞。\n\n《象》曰：\n「艮其趾」、\n未失正也。\n\n六二：\n艮其腓，\n不拯其隨，\n其心不快。\n\n《象》曰：\n「不拯其隨」、\n未退聽也。\n\n九三：\n艮其限，\n列其夤，\n厲薰心。\n\n《象》曰：\n「艮其限」、\n危\n「薰心」\n也。\n\n六四：\n艮其身，\n无咎。\n\n《象》曰：\n「艮其身」、\n止諸躬也。\n\n六五：\n艮其輔，\n言有序，\n悔亡。\n\n《象》曰：\n「艮其輔」、\n以中正也。\n\n上九：\n敦艮，\n吉。\n\n《象》曰：\n「敦艮」\n之\n「吉」、\n以厚終也。\n\n"}
{"id": "KR1a0001_053", "series": "KR1a0001", "text": "\n䷴艮下巽上\n\n《漸》女歸吉。\n利貞。\n\n《彖》曰：\n《漸》之進也。\n「女歸吉」\n也，進得位，\n往有功也。\n進以正，\n可以正邦也。\n其位、\n剛得中也。\n止而巽，\n動不窮也。\n\n《象》曰：\n山上有木，\n《漸》。\n君子以居賢德善俗。\n\n初六：\n鴻漸于干。\n小子厲有言，\n无咎。\n\n《象》曰：\n「小子」\n之\n「厲」、\n義\n「无咎」\n也。\n\n六二：\n鴻漸于磐，\n飲食衎衎，\n吉。\n\n《象》曰：\n「飲食衎衎」、\n不素飽也。\n\n九三：\n鴻漸于陸。\n夫征不復，\n婦孕不育，\n凶。利禦寇。\n\n《象》曰：\n「夫征不復」、\n離群醜也，\n「婦孕不育」、\n失其道也，\n「利用禦寇」、\n順相保也。\n\n六四：\n鴻漸于木，\n或得其桷，\n无咎。\n\n《象》曰：\n「或得其桷」、\n順以巽也。\n\n九五：\n鴻漸于陵，\n婦三歲不孕，\n終莫之勝，\n吉。\n\n《象》曰：\n「終莫之勝吉」、\n得所願也。\n\n上九：\n鴻漸于陸，\n其羽可用為儀，\n吉。\n\n《象》曰：\n「其羽可用為儀吉」、\n不可亂也。\n\n"}
{"id": "KR1a0001_054", "series": "KR1a0001", "text": "\n䷵兌下震上\n\n《歸妹》征凶，\n无攸利。\n\n《彖》曰：\n《歸妹》、\n天地之大義也。\n天地不交而萬物不興。\n《歸妹》、\n人之終始也。\n說以動，\n所歸妹也。\n「征凶」、\n位不當也，\n「无攸利」、\n柔乘剛也。\n\n《象》曰：\n澤上有雷，\n《歸妹》。\n君子以永終知敝。\n\n初九：\n歸妹以娣。\n跛能履，\n征吉。\n\n《象》曰：\n「歸妹以娣」、\n以恆也，\n「跛能履」、\n「吉」\n相承也。\n\n九二：\n眇能視，\n利幽人之貞。\n\n《象》曰：\n「利幽人之貞」、\n未變常也。\n\n六三：\n歸妹以須，\n反歸以娣。\n\n《象》曰：\n「歸妹以須」、\n未當也。\n\n九四：\n歸妹愆期，\n遲歸有時。\n\n《象》曰：\n「愆期」\n之志、\n有待而行也。\n\n六五：\n帝乙歸妹，\n其君之袂不如其娣之袂良。\n月幾望、\n吉。\n\n《象》曰：\n「帝乙歸妹」、\n「不如其娣之袂良」\n也。其位在中，\n以貴行也。\n\n上六：\n女承筐，\n无實，\n士刲羊，\n无血，\n无攸利。\n\n《象》曰：\n「上六」\n「无實」、\n「承」\n虛\n「筐」\n也。\n\n"}
{"id": "KR1a0001_055", "series": "KR1a0001", "text": "\n䷶離下震上\n\n《豐》亨，\n王假之。\n勿憂，\n宜日中。\n\n《彖》曰：\n《豐》、\n大也。\n明以動，\n故《豐》。\n「王假之」、\n尚大也。\n「勿憂宜日中」、\n宜照天下也。\n日中則昃，\n月盈則食，\n天地盈虛，\n與時消息，\n而況於人乎，\n況於鬼神乎？\n\n《象》曰：\n雷電皆至，\n《豐》。\n君子以折獄致刑。\n\n初九：\n遇其配主，\n雖旬无咎，\n往有尚。\n\n《象》曰：\n「雖旬无咎」、\n過旬災也。\n\n六二：\n豐其蔀，\n日中見斗。\n往得疑疾，\n有孚，\n發若吉。\n\n《象》曰：\n「有孚發若」、\n信以發志也。\n\n九三：\n豐其沛，\n日中見沬，\n折其右肱，\n无咎。\n\n《象》曰：\n「豐其沛」、\n不可大事也，\n「折其右肱」、\n終不可用也。\n\n九四：\n豐其蔀，\n日中見斗，\n遇其夷主，\n吉。\n\n《象》曰：\n「豐其蔀」、\n位不當也。\n「日中見斗」、\n幽不明也，\n「遇其夷主」、\n「吉」\n行也。\n\n六五：\n來章，\n有慶譽，\n吉。\n\n《象》曰：\n「六五」\n之\n「吉」、\n有慶也。\n\n上六：\n豐其屋，\n蔀其家，\n闚其戶，\n闃其无人，\n三歲不覿，\n凶。\n\n《象》曰：\n「豐其屋」、\n天際翔也。\n「闚其戶、\n闃其无人」、\n自藏也。\n\n"}
{"id": "KR1a0001_056", "series": "KR1a0001", "text": "\n䷷艮下離上\n\n《旅》小亨。\n旅貞吉。\n\n《彖》曰：\n《旅》\n「小亨」，\n柔得中乎外而順乎剛，\n止而麗乎明，\n是以\n「小亨旅貞吉」\n也。旅之時義大矣哉！\n\n《象》曰：\n山上有火，\n《旅》。\n君子以明慎用刑而不留獄。\n\n初六：\n旅瑣瑣斯，\n其所取災。\n\n《象》曰：\n「旅瑣瑣」、\n志窮\n「災」\n也。\n\n六二：\n旅即次，\n懷其資，\n得童僕貞。\n\n《象》曰：\n「得童僕貞」，\n終无尤也。\n\n九三：\n旅焚其次，\n喪其童僕貞，\n厲。\n\n《象》曰：\n「旅焚其次」，\n亦以傷矣。\n以旅與下，\n其義\n「喪」\n也。\n\n九四：\n旅于處，\n得其資斧，\n我心不快。\n\n《象》曰：\n「旅于處」、\n未得位也。\n「得其資斧」、\n「心」\n未\n「快」\n也。\n\n六五：\n射雉一矢亡，\n終以譽命。\n\n《象》曰：\n「終以譽命」、\n上逮也。\n\n上九：\n鳥焚其巢，\n旅人先笑後號咷。\n喪牛于易，\n凶。\n\n《象》曰：\n以\n「旅」\n在\n「上」、\n其義\n「焚」\n也，\n「喪牛于易」、\n終莫之聞也。\n\n"}
{"id": "KR1a0001_057", "series": "KR1a0001", "text": "\n䷸巽下巽上\n\n《巽》小亨。\n利有攸往。\n利見大人。\n\n《彖》曰：\n重巽以申命。\n剛巽乎中正而志行。\n柔皆順乎剛，\n是以\n「小亨、\n利有攸往、\n利見大人」。\n\n《象》曰：\n隨風，\n《巽》。\n君子以申命行事。\n\n初六：\n進退。\n利武人之貞。\n\n《象》曰：\n「進退」、\n志疑也，\n「利武人之貞」、\n志治也。\n\n九二：\n巽在床下，\n用史巫、\n紛若吉、\n无咎。\n\n《象》曰：\n「紛若」\n之\n「吉」、\n得中也。\n\n九三：\n頻巽，\n吝。\n\n《象》曰：\n「頻巽」\n之\n「吝」、\n志窮也。\n\n六四：\n悔亡，\n田獲三品。\n\n《象》曰：\n「田獲三品」、\n有功也。\n\n九五：\n貞吉，\n悔亡，\n无不利，\n无初有終。\n先庚三日，\n後庚三日，\n吉。\n\n《象》曰：\n「九五」\n之\n「吉」、\n位正中也。\n\n上九：\n巽在床下，\n喪其資斧，\n貞凶。\n\n《象》曰：\n「巽在床下」、\n「上」\n窮也，\n「喪其資斧」、\n正乎\n「凶」\n也。\n\n"}
{"id": "KR1a0001_058", "series": "KR1a0001", "text": "\n䷹兌下兌上\n\n《兌》亨。\n利貞。\n\n《彖》曰：\n《兌》、\n說也。\n剛中而柔外。\n說以\n「利貞」，\n是以順乎天而應乎人。\n說以先民，\n民忘其勞。\n說以犯難，\n民忘其死。\n說之大，\n民勸矣哉！\n\n《象》曰：\n麗澤，\n《兌》。\n君子以朋友講習。\n\n初九：\n和兌，\n吉。\n\n《象》曰：\n「和兌」\n之\n「吉」、\n行未疑也。\n\n九二：\n孚兌，\n吉，悔亡。\n\n《象》曰：\n「孚兌」\n之\n「吉」、\n信志也。\n\n六三：\n來兌，\n凶。\n\n《象》曰：\n「來兌」\n之\n「凶」、\n位不當也。\n\n九四：\n商兌未寧，\n介疾有喜。\n\n《象》曰：\n「九四」\n之\n「喜」、\n有慶也。\n\n九五：\n孚于剝，\n有厲。\n\n《象》曰：\n「孚于剝」、\n位正當也。\n\n上六：\n引兌。\n\n《象》曰：\n「上六、\n引兌」、\n未光也。\n\n"}
{"id": "KR1a0001_059", "series": "KR1a0001", "text": "\n䷺坎下巽上\n\n《渙》亨。\n王假有廟。\n利涉大川，\n利貞。\n\n《彖》曰：\n《渙》\n「亨」，\n剛來而不窮，\n柔得位乎外而上同。\n「王假有廟」、\n王乃在中也，\n「利涉大川」、\n乘木有功也。\n\n《象》曰：\n風行水上，\n《渙》。\n先王以享于帝，\n立廟。\n\n初六：\n用拯馬壯，\n吉。\n\n《象》曰：\n「初六」\n之\n「吉」、\n順也。\n\n九二：\n渙奔其机，\n悔亡。\n\n《象》曰：\n「渙奔其机」、\n得願也。\n\n六三：\n渙其躬，\n无悔。\n\n《象》曰：\n「渙其躬」、\n志在外也。\n\n六四：\n渙其群，\n元吉。\n渙有丘，\n匪夷所思。\n\n《象》曰：\n「渙其群元吉」、\n光大也。\n\n九五：\n渙汗其大號，\n渙王居，\n无咎。\n\n《象》曰：\n「王居无咎」、\n正位也。\n\n上九：\n渙其血，\n去逖出，\n无咎。\n\n《象》曰：\n「渙其血」、\n遠害也。\n\n"}
{"id": "KR1a0001_060", "series": "KR1a0001", "text": "\n䷻兌下坎上\n\n《節》亨。\n苦節，\n不可貞。\n\n《彖》曰：\n《節》\n「亨」。\n剛柔分而剛得中。\n「苦節不可貞」、\n其道窮也。\n說以行險，\n當位以節，\n中正以通。\n天地節而四時成。\n節以制度，\n不傷財，\n不害民。\n\n《象》曰：\n澤上有水，\n《節》。\n君子以制數度，\n議德行。\n\n初九：\n不出戶庭，\n无咎。\n\n《象》曰：\n「不出戶庭」、\n知通塞也。\n\n九二：\n不出門庭，\n凶。\n\n《象》曰：\n「不出門庭凶」、\n失時極也。\n\n六三：\n不節若，\n則嗟若，\n无咎。\n\n《象》曰：\n「不節」\n之\n「嗟」、\n又誰\n「咎」\n也。\n\n六四：\n安節。\n亨。\n\n《象》曰：\n「安節」\n之\n「亨」、\n承上道也。\n\n九五：\n甘節，\n吉，往有尚。\n\n《象》曰：\n「甘節」\n之\n「吉」、\n居位中也。\n\n上六：\n苦節，\n貞凶。\n悔亡。\n\n《象》曰：\n「苦節貞凶」、\n其道窮也。\n\n"}
{"id": "KR1a0001_061", "series": "KR1a0001", "text": "\n䷼兌下巽上\n\n《中孚》豚魚，\n吉。利涉大川，\n利貞。\n\n《彖》曰：\n《中孚》、\n柔在內而剛得中，\n說而巽，\n孚，乃化邦也。\n「豚魚吉」、\n信及豚魚也，\n「利涉大川」、\n乘木舟虛也，\n中孚以\n「利貞」、\n乃應乎天也。\n\n《象》曰：\n澤上有風，\n《中孚》。\n君子以議獄緩死。\n\n初九：\n虞吉，\n有它不燕。\n\n《象》曰：\n「初九、\n虞吉」、\n志未變也。\n\n九二：\n鳴鶴在陰，\n其子和之。\n我有好爵，\n吾與爾靡之。\n\n《象》曰：\n「其子和之」、\n中心願也。\n\n六三：\n得敵，\n或鼓或罷，\n或泣或歌。\n\n《象》曰：\n「或鼓或罷」、\n位不當也。\n\n六四：\n月幾望，\n馬匹亡，\n无咎。\n\n《象》曰：\n「馬匹亡」、\n絕類上也。\n\n九五：\n有孚攣如，\n无咎。\n\n《象》曰：\n「有孚攣如」、\n位正當也。\n\n上九：\n翰音登于天，\n貞凶。\n\n《象》曰：\n「翰音登于天」、\n何可長也。\n\n"}
{"id": "KR1a0001_062", "series": "KR1a0001", "text": "\n䷽艮下震上\n\n《小過》亨。\n利貞。\n可小事，\n不可大事。\n飛鳥遺之音，\n不宜上，\n宜下，\n大吉。\n\n《彖》曰：\n《小過》\n「亨」、\n小者過而亨也。\n過以\n「利貞」、\n與時行也。\n柔得中，\n是以\n「小事吉」\n也。剛失位而不中，\n是以\n「不可大事」\n也。有\n「飛鳥」\n之象焉，\n「飛鳥遺之音、\n不宜上、\n宜下、\n大吉」、\n上逆而下順也。\n\n《象》曰：\n山上有雷，\n《小過》。\n君子以行過乎恭，\n喪過乎哀，\n用過乎儉。\n\n初六：\n飛鳥以凶。\n\n《象》曰：\n「飛鳥以凶」、\n不可如何也。\n\n六二：\n過其祖，\n遇其妣。\n不及其君，\n遇其臣。\n无咎。\n\n《象》曰：\n「不及其君」、\n臣不可過也。\n\n九三：\n弗過、\n防之，\n從或戕之，\n凶。\n\n《象》曰：\n「從或戕之」、\n「凶」\n如何也？\n\n九四：\n无咎。\n弗過、\n遇之，\n往厲必戒。\n勿用永貞。\n\n《象》曰：\n「弗過遇之」、\n位不當也。\n「往厲必戒」、\n終不可長也。\n\n六五：\n密雲不雨，\n自我西郊。\n公弋取彼在穴。\n\n《象》曰：\n「密雲不雨」、\n已上也。\n\n上六：\n弗遇、\n過之，\n飛鳥離之，\n凶，是謂災眚。\n\n《象》曰：\n「弗遇過之」、\n已亢也。\n\n"}
{"id": "KR1a0001_063", "series": "KR1a0001", "text": "\n䷾離下坎上\n\n《既濟》亨。\n小利貞。\n初吉終亂。\n\n《彖》曰：\n《既濟》\n「亨」，\n小者亨也。\n「利貞」。\n剛柔正而位當也。\n「初吉」、\n柔得中也。\n「終」\n止則\n「亂」，\n其道窮也。\n\n《象》曰：\n水在火上，\n《既濟》。\n君子以思患而豫防之。\n\n初九：\n曳其輪，\n濡其尾，\n无咎。\n\n《象》曰：\n「曳其輪」、\n義\n「无咎」\n也。\n\n六二：\n婦喪其茀，\n勿逐，\n七日得。\n\n《象》曰：\n「七日得」、\n以中道也。\n\n九三：\n高宗伐鬼方，\n三年克之，\n小人勿用。\n\n《象》曰：\n「三年克之」、\n憊也。\n\n六四：\n繻有衣袽，\n終日戒。\n\n《象》曰：\n「終日戒」、\n有所疑也。\n\n九五：\n東鄰殺牛，\n不如西鄰之禴祭實受其福。\n\n《象》曰：\n「東鄰殺牛」、\n「不如西鄰」\n之時也。\n「實受其福」、\n吉大來也。\n\n上六：\n濡其首，\n厲。\n\n《象》曰：\n「濡其首、\n厲」、\n何可久也？\n\n"}
{"id": "KR1a0001_064", "series": "KR1a0001", "text": "\n䷿坎下離上\n\n《未濟》亨。\n小狐汔濟，\n濡其尾，\n无攸利。\n\n《彖》曰：\n《未濟》\n「亨」、\n柔得中也。\n「小狐汔濟」、\n未出中也。\n「濡其尾、\n无攸利」、\n不續終也。\n雖不當位、\n剛柔應也。\n\n《象》曰：\n火在水上，\n《未濟》。\n君子以慎辨物居方。\n\n初六：\n濡其尾，\n吝。\n\n《象》曰：\n「濡其尾」、\n亦不知極也。\n\n九二：\n曳其輪，\n貞吉。\n\n《象》曰：\n「九二」\n「貞吉」、\n中以行直也。\n\n六三：\n未濟，\n征凶。\n利涉大川。\n\n《象》曰：\n「未濟征凶」、\n位不當也。\n\n九四：\n貞吉，\n悔亡，\n震用伐鬼方，\n三年，\n有賞于大國。\n\n《象》曰：\n「貞吉悔亡」、\n志行也。\n\n六五：\n貞吉，\n无悔。\n君子之光，\n有孚、\n吉。\n\n《象》曰：\n「君子之光」、\n其暉\n「吉」\n也。\n\n上九：\n有孚于飲酒，\n无咎。\n濡其首，\n有孚失是。\n\n《象》曰：\n「飲酒濡首」、\n亦不知節也。\n\n"}
{"id": "KR1a0001_065", "series": "KR1a0001", "text": "\n天尊地卑，\n乾坤定矣。\n卑高以陳，\n貴賤位矣。\n動靜有常，\n剛柔斷矣。\n\n方以類聚，\n物以群分，\n吉凶生矣。\n在天成象，\n在地成形，\n變化見矣。\n\n是故\n剛柔相摩，\n八卦相盪，\n鼓之以雷霆，\n潤之以風雨。\n日月運行，\n一寒一暑。\n\n乾道成男，\n坤道成女，\n乾知大始，\n坤作成物。\n乾以易知，\n坤以簡能。\n\n易則易知，\n簡則易從。\n易知則有親，\n易從則有功。\n有親則可久，\n有功則可大。\n可久則賢人之德，\n可大則賢人之業。\n\n易簡\n而天下之理得矣。\n天下之理得，\n而成位乎其中矣。\n\n聖人\n設卦\n觀象，\n繫辭焉\n而明吉凶。\n剛柔相推\n而生變化。\n\n是故\n吉凶者、\n失得之象也，\n悔吝者、\n憂虞之象也，\n變化者、\n進退之象也，\n剛柔者、\n晝夜之象也。\n六爻之動、\n三極之道也。\n\n是故\n君子\n所居而安者、\n《易》之序也，\n所樂而玩者、\n爻之辭也。\n\n是故\n君子\n居則觀其象\n而玩其辭，\n動則觀其變\n而玩其占，\n\n是以\n自天祐之，\n吉无不利。\n\n彖者、\n言乎象者也，\n爻者、\n言乎變者也，\n吉\n凶者、\n言乎其失得也，\n悔吝者、\n言乎其小疵也，\n无咎者、\n善補過也。\n\n是故列貴賤者存乎位，\n齊小大者存乎卦，\n辯吉凶者\n存乎辭，\n憂悔吝者\n存乎介，\n震无咎者\n存乎悔。\n\n是故\n卦有小大，\n辭有險易。\n辭也者、\n各指其所之。\n\n《易》與天地準，\n故能彌綸天地之道。\n\n仰以觀於天文，\n俯以察於地理，\n是故知幽明之故。\n原始\n反終，\n故知死生之說。\n精氣為物，\n遊魂為變，\n是故知鬼神之情狀。\n\n與天地相似，\n故不違。\n知周乎萬物，\n而道濟天下，\n故不過。\n\n旁行\n而不流，\n樂天\n知命，\n故不憂。\n安土\n敦乎仁，\n故能愛。\n\n範圍天地之化\n而不過，\n曲成萬物\n而不遺，\n通乎晝夜之道\n而知，\n故神无方\n而易无體。\n\n一陰一陽之謂道，\n繼之者善也，\n成之者性也。\n\n仁者見之謂之仁，\n知者見之謂之知，\n百姓日用而不知，\n故君子之道鮮矣。\n\n顯諸仁，\n藏諸用，\n鼓萬物\n而不與聖人同憂，\n盛德大業至矣哉！\n\n富有之謂大業，\n日新之謂盛德。\n\n生生之謂易，\n成象之謂乾，\n效法之謂坤，\n\n極數知來之謂占，\n通變之謂事，\n陰陽不測之謂神。\n\n夫《易》、\n廣矣大矣，\n\n以言乎遠\n則不禦，\n以言乎邇\n則靜而正，\n以言乎天地之間\n則備矣。\n\n夫乾，\n其靜也專，\n其動也直，\n是以大生焉。\n\n夫坤，\n其靜也翕，\n其動也闢，\n是以廣生焉。\n\n變通配四時，\n陰陽之義配日月，\n易簡之善配至德。\n子曰：\n「《易》、\n其至矣乎！\n夫《易》、\n聖人所以崇德而廣業也。\n知崇禮卑，\n崇效天，\n卑法地。\n天地設位，\n而《易》行乎其中矣。\n成性存存，\n道義之門。」\n\n聖人有以見天下之賾，\n而擬諸其形容，\n象其物宜，\n是故謂之象。\n聖人有以見天下之動，\n而觀其會通，\n以行其典禮，\n繫辭焉以斷其吉凶，\n是故謂之爻，\n言天下之至賾而不可惡也，\n言天下之至動而不可亂也。\n擬之而後言，\n議之而後動，\n擬議以成其變化。\n「鳴鶴在陰，\n其子和之。\n我有好爵，\n吾與爾靡之。」\n子曰：\n「君子居其室，\n出其言善，\n則千里之外應之，\n況其邇者乎？\n居其室，\n出其言不善，\n則千里之外違之，\n況其邇者乎？\n言出乎身，\n加乎民；\n行發乎邇，\n見乎遠。\n言行、\n君子之樞機。\n樞機之發、\n榮辱之主也，\n言行、\n君子之所以動天地也。\n可不慎乎！」\n「同人先號咷而後笑。」\n子曰：\n「君子之道，\n或出或處，\n或默或語。\n二人同心，\n其利斷金。\n同心之言，\n其臭如蘭。」\n\n「初六：\n藉用白茅，\n无咎。」\n子曰：\n「苟錯諸地而可矣，\n藉之用茅，\n何咎之有？\n慎之至也。\n夫茅之為物薄，\n而用可重也。\n慎斯術也以往，\n其无所失矣。」\n「勞謙，\n君子有終，\n吉。」\n子曰：\n「勞而不伐，\n有功而不德，\n厚之至也。\n語以其功下人者也。\n德言盛，\n禮言恭。\n謙也者、\n致恭以存其位者也。」\n「亢龍有悔。」\n子曰：\n「貴而无位，\n高而无民，\n賢人在下位而无輔，\n是以動而有悔也。」\n「不出戶庭，\n无咎。」\n子曰：\n「亂之所生也，\n則言語以為階。\n君不密則失臣，\n臣不密則失身，\n幾事不密則害成。\n是以君子慎密而不出也。」\n子曰：\n「作《易》者、\n其知盜乎？\n《易》曰：\n『負且乘，\n致寇至。』\n負也者、\n小人之事也，\n乘也者、\n君子之器也。\n小人而乘君子之器，\n盜思奪之矣。\n上慢下暴，\n盜思伐之矣。\n慢藏誨盜，\n冶容誨淫。\n《易》曰：\n『負且乘，\n致寇至。』，\n盜之招也。」\n\n大衍之數五十，\n其用四十有九。\n分而為二以象兩。\n掛一以象三，\n揲之以四以象四時，\n歸奇於扐以象閏。\n五歲再閏，\n故再扐而後掛。\n天數五，\n地數五。\n五位相得而各有合，\n天數二十有五，\n地數三十，\n凡天地之數五十有五，\n此所以成變化而行鬼神也。\n《乾》之策二百一十有六，\n《坤》之策百四十有四，\n凡三百有六十，\n當期之日。\n二篇之策萬有一千五百二十，\n當萬物之數也。\n是故四營而成《易》，\n十有八變而成卦，\n八卦而小成。\n引而伸之，\n觸類而長之，\n天下之能事畢矣。\n顯道、\n神德行，\n是故可與酬酢，\n可與祐神矣。\n\n子曰：\n「知變化之道者，\n其知神之所為乎。」\n《易》有聖人之道四焉：\n以言者尚其辭，\n以動者尚其變，\n以制器者尚其象，\n以卜筮者尚其占。\n是以君子將有為也，\n將有行也，\n問焉而以言。\n其受命也如響。\n无有遠近幽深，\n遂知來物。\n非天下之至精，\n其孰能與於此。\n參伍以變，\n錯綜其數。\n通其變，\n遂成天下之文；\n極其數，\n遂定天下之象。\n非天下之至變，\n其孰能與於此？\n《易》无思也，\n无為也，\n寂然不動，\n感而遂通天下之故。\n非天下之至神，\n其孰能與於此？\n夫《易》、\n聖人之所以極深而研幾也。\n唯深也，\n故能通天下之志；\n唯幾也，\n故能成天下之務；\n唯神也，\n故不疾而速，\n不行而至。\n子曰：\n「《易》有聖人之道四焉」\n者，此之謂也。\n\n天一，\n地二；\n天三，\n地四；\n天五，\n地六；\n天七，\n地八；\n天九，\n地十。\n子曰：\n「夫《易》、\n何為者也？\n夫《易》、\n開物成務，\n冒天下之道，\n如斯而已者也。」\n是故聖人以通天下之志，\n以定天下之業，\n以斷天下之疑。\n是故蓍之德圓而神，\n卦之德方以知，\n六爻之義易以貢。\n聖人以此洗心，\n退藏於密，\n吉凶與民同患。\n神以知來，\n知以藏往，\n其孰能與此哉！\n古之聰明叡知神武而不殺者夫！\n是以明於天之道，\n而察於民之故，\n是興神物以前民用。\n聖人以此齊戒，\n以神明其德夫。\n是故闔戶謂之坤，\n闢戶謂之乾，\n一闔一闢謂之變，\n往來不窮謂之通，\n見乃謂之象，\n形乃謂之器，\n制而用之謂之法，\n利用出入，\n民咸用之謂之神。\n\n是故《易》有太極，\n是生兩儀。\n兩儀生四象。\n四象生八卦。\n八卦定吉凶。\n吉凶生大業。\n是故法象莫大乎天地。\n變通莫大乎四時。\n縣象著明莫大乎日月。\n崇高莫大乎富貴。\n備物致用，\n立功成器，\n以為天下利，\n莫大乎聖人。\n探賾索隱，\n鉤深致遠，\n以定天下之吉凶，\n成天下之亹亹者，\n莫善乎蓍龜。\n是故天生神物，\n聖人則之。\n天地變化，\n聖人效之。\n天垂象，\n見吉凶，\n聖人象之。\n河出圖，\n洛出書，\n聖人則之。\n《易》有四象，\n所以示也。\n繫辭焉，\n所以告也。\n定之以吉凶，\n所以斷也。\n《易》曰：\n「自天祐之，\n吉无不利。」\n子曰：\n「祐者、\n助也。\n天之所助者、\n順也，\n人之所助者、\n信也。\n履信思乎順，\n又以尚賢也。\n是以自天祐之，\n吉无不利也。」\n\n子曰：\n「書不盡言，\n言不盡意。」\n然則聖人之意，\n其不可見乎？\n子曰：\n「聖人立象以盡意，\n設卦以盡情偽，\n繫辭焉以盡其言。\n變而通之以盡利，\n鼓之舞之以盡神。」\n乾坤、\n其《易》之縕邪？\n乾坤成列，\n而《易》立乎其中矣。\n乾坤毀，\n則无以見《易》。\n《易》不可見，\n則乾坤或幾乎息矣。\n是故形而上者謂之道，\n形而下者謂之器。\n化而裁之謂之變，\n推而行之謂之通，\n舉而錯之天下之民謂之事業。\n是故夫象、\n聖人有以見天下之賾，\n而擬諸其形容，\n象其物宜，\n是故謂之象。\n聖人有以見天下之動，\n而觀其會通，\n以行其典禮，\n繫辭焉以斷其吉凶，\n是故謂之爻。\n極天下之賾者存乎卦，\n鼓天下之動者存乎辭，\n化而裁之存乎變，\n推而行之存乎通，\n神而明之存乎其人，\n默而成之，\n不言而信，\n存乎德行。\n\n"}
{"id": "KR1a0001_066", "series": "KR1a0001", "text": "\n八卦成列，\n象在其中矣。\n因而重之，\n爻在其中矣。\n剛柔相推，\n變在其中矣。\n繫辭焉而命之，\n動在其中矣。\n吉凶悔吝者、\n生乎動者也，\n剛柔者、\n立本者也，\n變通者、\n趣時者也，\n吉凶者、\n貞勝者也。\n天地之道，\n貞觀者也。\n日月之道、\n貞明者也，\n天下之動、\n貞夫一者也。\n夫乾、\n確然示人易矣，\n夫坤、\n隤然示人簡矣。\n爻也者、\n效此者也，\n象也者、\n像此者也。\n爻象動乎內，\n吉凶見乎外，\n功業見乎變，\n聖人之情見乎辭。\n天地之大德曰生，\n聖人之大寶曰位。\n何以守位曰仁，\n何以聚人曰財，\n理財正辭、\n禁民為非曰義。\n\n古者包犧氏之王天下也，\n仰則觀象於天，\n俯則觀法於地，\n觀鳥獸之文與地之宜，\n近取諸身，\n遠取諸物，\n於是始作八卦，\n以通神明之德，\n以類萬物之情。\n作結繩而為罔罟，\n以佃以漁，\n蓋取諸《離》。\n包犧氏沒，\n神農氏作，\n斲木為耜，\n揉木為耒，\n耒耨之利，\n以教天下，\n蓋取諸《益》。\n日中為市，\n致天下之民，\n聚天下之貨，\n交易而退，\n各得其所，\n蓋取諸《噬嗑》。\n神農氏沒，\n黃帝、\n堯、舜氏作，\n通其變，\n使民不倦，\n神而化之，\n使民宜之。\n《易》，\n窮則變，\n變則通，\n通則久。\n是以自天祐之，\n吉无不利。\n黃帝、\n堯、舜垂衣裳而天下治，\n蓋取諸《乾》《坤》。\n刳木為舟，\n剡木為楫，\n舟楫之利，\n以濟不通，\n致遠以利天下，\n蓋取諸《渙》。\n服牛乘馬，\n引重致遠，\n以利天下，\n蓋取諸《隨》。\n重門擊柝，\n以待暴客，\n蓋取諸《豫》。\n斷木為杵，\n掘地為臼，\n臼、杵之利，\n萬民以濟，\n蓋取諸《小過》。\n弦木為弧，\n剡木為矢，\n弧、矢之利，\n以威天下，\n蓋取諸《睽》。\n上古穴居而野處，\n後世聖人易之以宮室，\n上棟下宇，\n以待風雨，\n蓋取諸《大壯》。\n古之葬者，\n厚衣之以薪，\n葬之中野，\n不封不樹，\n喪期无數。\n後世聖人易之以棺椁，\n蓋取諸《大過》。\n上古結繩而治，\n後世聖人易之以書契，\n百官以治，\n萬民以察，\n蓋取諸《夬》。\n\n是故《易》者、\n象也，\n象也者、\n像也。\n彖者、\n材也，\n爻也者、\n效天下之動者也。\n是故吉凶生而悔吝著也。\n陽卦多陰，\n陰卦多陽，\n其故何也？\n陽卦奇，\n陰卦耦。\n其德行何也？\n陽、一君而二民，\n君子之道也；\n陰、二君而一民，\n小人之道也。\n《易》曰：\n「憧憧往來，\n朋從爾思。」\n子曰：\n「天下何思何慮？\n天下同歸而殊塗，\n一致而百慮。\n天下何思何慮？\n日往則月來，\n月往則日來，\n日月相推而明生焉。\n寒往則暑來，\n暑往則寒來，\n寒暑相推而歲成焉。\n往者屈也，\n來者信也，\n屈、信相感而利生焉。\n尺蠖之屈，\n以求信也。\n龍蛇之蟄，\n以存身也。\n精義入神，\n以致用也。\n利用安身，\n以崇德也。\n過此以往，\n未之或知也。\n窮神知化，\n德之盛也。」\n\n《易》曰：\n「困于石，\n據于蒺蔾，\n入于其宮，\n不見其妻，\n凶。」\n子曰：\n「非所困而困焉，\n名必辱。\n非所據而據焉，\n身必危。\n既辱且危，\n死期將至，\n妻其可得見耶！」\n《易》曰：\n「公用射隼于高墉之上，\n獲之，\n无不利。」\n子曰：\n「隼者、\n禽也，\n弓矢者、\n器也，\n射之者、\n人也。\n君子藏器於身，\n待時而動，\n何不利之有？\n動而不括，\n是以出而有獲，\n語成器而動者也。」\n子曰：\n「小人不恥不仁，\n不畏不義，\n不見利不勸，\n不威不懲。\n小懲而大誡，\n此小人之福也。\n《易》曰：\n『屨校滅趾，\n无咎。』\n此之謂也。」\n「善不積不足以成名，\n惡不積不足以滅身。\n小人以小善為无益而弗為也，\n以小惡為无傷而弗去也，\n故惡積而不可揜，\n罪大而不可解。\n《易》曰：\n『何校滅耳，\n凶。』」\n子曰：\n「危者、\n安其位者也，\n亡者、\n保其存者也，\n亂者、\n有其治者也。\n是故君子安而不忘危，\n存而不忘亡，\n治而不忘亂，\n是以身安而國家可保也。\n《易》曰：\n『其亡其亡，\n繫于苞桑。』」\n子曰：\n「德薄而位尊，\n知小而謀大，\n力少而任重，\n鮮不及矣。\n《易》曰：\n『鼎折足，\n覆公餗，\n其形渥，\n凶。』\n言不勝其任也。」\n子曰：\n「知幾其神乎！\n君子上交不諂，\n下交不瀆，\n其知幾乎？\n幾者、\n動之微、\n吉之先見者也。\n君子見幾而作。\n不俟終日。\n《易》曰：\n『介于石，\n不終日，\n貞吉。』\n介如石焉，\n寧用終日，\n斷可識矣。\n君子知微知彰，\n知柔知剛，\n萬夫之望。」\n子曰：\n「顏氏之子，\n其殆庶幾乎？\n有不善未嘗不知，\n知之未嘗復行也。\n《易》曰：\n『不遠復，\n无衹悔，\n元吉。』」\n天地絪縕，\n萬物化醇。\n男女構精，\n萬物化生。\n《易》曰：\n『三人行則損一人，\n一人行則得其友。』\n言致一也。\n子曰：\n「君子安其身而後動，\n易其心而後語，\n定其交而後求。\n君子脩此三者，\n故全也。\n危以動，\n則民不與也。\n懼以語，\n則民不應也。\n无交而求，\n則民不與也。\n莫之與，\n則傷之者至矣。\n《易》曰：\n『莫益之，\n或擊之，\n立心勿恆，\n凶。』」\n\n子曰：\n「乾坤，\n其《易》之門邪？」\n乾、陽物也，\n坤、陰物也。\n陰陽合德，\n而剛柔有體。\n以體天地之撰，\n以通神明之德。\n其稱名也，\n雜而不越。\n於稽其類，\n其衰世之意邪？\n夫《易》、\n彰往而察來，\n而微顯、\n闡幽，\n開而當名，\n辯物正言，\n斷辭則備矣。\n其稱名也小，\n其取類也大。\n其旨遠，\n其辭文，\n其言曲而中，\n其事肆而隱。\n因貳以濟民行，\n以明失得之報。\n\n《易》之興也，\n其於中古乎？\n作《易》者、\n其有憂患乎？\n是故《履》、\n德之基也，\n《謙》、\n德之柄也，\n《復》、\n德之本也，\n《恆》、\n德之固也，\n《損》、\n德之脩也，\n《益》、\n德之裕也，\n《困》、\n德之辯也，\n《井》、\n德之地也，\n《巽》、\n德之制也，\n《履》、\n和而至，\n《謙》、\n尊而光，\n《復》、\n小而辨於物，\n《恆》、\n雜而不厭，\n《損》、\n先難而後易，\n《益》、\n長裕而不設，\n《困》、\n窮而通，\n《井》、\n居其所而遷，\n《巽》、\n稱而隱。\n《履》以和行，\n《謙》以制禮，\n《復》以自知，\n《恆》以一德，\n《損》以遠害，\n《益》以興利，\n《困》以寡怨，\n《井》以辯義，\n《巽》以行權。\n\n《易》之為書也不可遠，\n為道也屢遷，\n變動不居，\n周流六虛，\n上下无常，\n剛柔相易，\n不可為典要，\n唯變所適。\n其出入以度外內，\n使知懼。\n又明於憂患與故。\n无有師保，\n如臨父母。\n初率其辭而揆其方，\n既有典常。\n苟非其人，\n道不虛行。\n《易》之為書也，\n原始要終，\n以為質也。\n六爻相雜，\n唯其時物也。\n其初難知，\n其上易知，\n本末也。\n初辭擬之，\n卒成之終。\n若夫雜物撰德，\n辯是與非，\n則非其中爻不備。\n噫亦要存亡吉凶，\n則居可知矣。\n知者觀其彖辭，\n則思過半矣。\n\n二與四同功而異位，\n其善不同，\n二多譽，\n四多懼，\n近也。\n柔之為道不利遠者。\n其要无咎，\n其用柔中也。\n三與五同功而異位，\n三多凶，\n五多功，\n貴賤之等也。\n其柔危，\n其剛勝邪？\n《易》之為書也，\n廣大悉備。\n有天道焉，\n有人道焉，\n有地道焉。\n兼三材而兩之，\n故六。\n六者非它也，\n三材之道也。\n道有變動，\n故曰爻。\n爻有等，\n故曰物。\n物相雜，\n故曰文。\n文不當，\n故吉凶生焉。\n《易》之興也，\n其當殷之末世，\n周之盛德邪？\n當文王與紂之事邪？\n是故其辭危。\n危者使平，\n易者使傾。\n其道甚大，\n百物不廢。\n懼以終始，\n其要无咎，\n此之謂《易》之道也。\n\n夫乾、\n天下之至健也，\n德行恆易以知險。\n夫坤、\n天下之至順也，\n德行恆簡以知阻。\n能說諸心，\n能研諸侯之慮，\n定天下之吉凶，\n成天下之亹亹者。\n是故變化云為，\n吉事有祥。\n象事知器，\n占事知來。\n天地設位，\n聖人成能。\n人謀鬼謀，\n百姓與能。\n八卦以象告，\n爻彖以情言，\n剛柔雜居，\n而吉凶可見矣。\n變動以利言，\n吉凶以情遷。\n是故愛惡相攻而吉凶生，\n遠近相取而悔吝生，\n情偽相感而利害生。\n凡《易》之情，\n近而不相得則凶，\n或害之，\n悔且吝。\n將叛者其辭慚，\n中心疑者其辭枝，\n吉人之辭寡，\n躁人之辭多，\n誣善之人其辭游，\n失其守者其辭屈。\n\n"}
{"id": "KR1a0001_067", "series": "KR1a0001", "text": "\n昔者聖人之作《易》也，\n幽贊於神明而生蓍，\n參天兩地而倚數，\n觀變於陰陽而立卦，\n發揮於剛柔而生爻，\n和順於道德而理於義，\n窮理盡性以至於命。\n\n昔者聖人之作《易》也，\n將以順性命之理，\n是以立天之道曰陰與陽，\n立地之道曰柔與剛，\n立人之道曰仁與義。\n兼三才而兩之，\n故《易》六畫而成卦。\n分陰分陽，\n迭用柔剛，\n故《易》六位而成章。\n\n天地定位，\n山澤通氣，\n雷風相薄，\n水火不相射，\n八封相錯。\n數往者順，\n知來者逆，\n是故《易》逆數也。\n\n雷以動之，\n風以散之，\n雨以潤之，\n日以烜之，\n艮以止之，\n兌以說之，\n乾以君之，\n坤以藏之。\n帝出乎震，\n齊乎巽，\n相見乎離，\n致役乎坤，\n說言乎兌，\n戰乎乾，\n勞乎坎，\n成言乎艮。\n萬物出乎震，\n震東方也。\n齊乎巽，\n巽東南也，\n齊也者、\n言萬物之絜齊也。\n離也者、\n明也，\n萬物皆相見，\n南方之卦也。\n聖人南面而聽天下，\n嚮明而治，\n蓋取諸此也。\n坤也者、\n地也，\n萬物皆致養焉，\n故曰：\n致役乎坤。\n兌、正秋也，\n萬物之所說也，\n故曰：\n說言乎兌。\n戰乎乾，\n乾、西北之卦也，\n言陰陽相薄也。\n坎者、\n水也，\n正北方之卦也，\n勞卦也，\n萬物之所歸也，\n故曰：\n勞乎坎。\n艮、東北之卦也。\n萬物之所成終而所成始也。\n故曰：\n成言乎艮。\n\n神也者、\n妙萬物而為言者也。\n動萬物者莫疾乎雷，\n橈萬物者莫疾乎風，\n燥萬物者莫熯乎火，\n說萬物者莫說乎澤，\n潤萬物者莫潤乎水，\n終萬物、\n始萬物者、\n莫盛乎艮。\n故水火相逮，\n雷風不相悖，\n山澤通氣，\n然後能變化，\n既成萬物也。\n\n乾、\n健也，\n坤、順也，\n震、動也，\n巽、入也，\n坎、陷也，\n離、麗也，\n艮、止也，\n兌、說也。\n\n乾為馬。\n坤為牛。\n震為龍。\n巽為雞。\n坎為豕。\n離為雉。\n艮為狗。\n兌為羊。\n\n乾為首。\n坤為腹。\n震為足。\n巽為股。\n坎為耳。\n離為目。\n艮為手。\n兌為口。\n\n乾、\n天也，\n故稱乎父。\n坤、地也，\n故稱乎母。\n震一索而得男，\n故謂之長男。\n巽一索而得女，\n故謂之長女。\n坎再索而得男，\n故謂之中男。\n離再索而得女，\n故謂之中女。\n艮三索而得男，\n故謂之少男。\n兌三索而得女，\n故謂之少女。\n\n乾為天，\n為圜，\n為君，\n為父，\n為玉，\n為金，\n為寒，\n為冰，\n為大赤，\n為良馬，\n為老馬，\n為瘠馬，\n為駁馬，\n為木果。\n\n坤為地，\n為母，\n為布，\n為釜，\n為吝嗇，\n為均，\n為子母牛，\n為大輿，\n為文，\n為眾，\n為柄，\n其於地也為黑。\n\n震為雷，\n為龍，\n為玄黃，\n為旉，\n為大塗，\n為長子，\n為決躁，\n為蒼筤竹，\n為萑葦。\n其於馬也，\n為善鳴，\n為馵足，\n為作足，\n為的顙。\n其於稼也，\n為反生。\n其究為健，\n為蕃鮮。\n\n巽為木，\n為風，\n為長女，\n為繩直，\n為工，\n為白，\n為長，\n為高，\n為進退，\n為不果，\n為臭。\n其於人也，\n為宣髮，\n為廣顙，\n為多白眼，\n為近利市三倍，\n其究為躁卦。\n\n坎為水，\n為溝瀆，\n為隱伏，\n為矯輮，\n為弓輪。\n其於人也，\n為加憂，\n為心病，\n為耳痛，\n為血卦，\n為赤。\n其於馬也，\n為美脊，\n為亟心，\n為下首，\n為薄蹄，\n為曳。\n其於輿也，\n為多眚，\n為通，\n為月，\n為盜。\n其於木也，\n為堅多心。\n\n離為火，\n為日，\n為電，\n為中女，\n為甲冑，\n為戈兵。\n其於人也，\n為大腹。\n為乾卦，\n為鱉，\n為蟹，\n為蠃，\n為蚌，\n為龜。\n其於木也，\n為科上槁。\n\n艮為山，\n為徑路，\n為小石，\n為門闕，\n為果蓏，\n為閽寺，\n為指，\n為狗，\n為鼠，\n為黔喙之屬。\n其於木也，\n為堅多節。\n\n兌為澤，\n為少女，\n為巫，\n為口舌，\n為毀折，\n為附決。\n其於地也，\n為剛鹵。\n為妾，\n為羊。\n\n"}
{"id": "KR1a0001_068", "series": "KR1a0001", "text": "\n有天地，\n然後萬物生焉。\n盈天地之間者唯萬物，\n故受之以《屯》。\n《屯》者、\n盈也。\n屯者、\n物之始生也。\n物生必蒙，\n故受之以《蒙》。\n《蒙》者、\n蒙也，\n物之稺也。\n物稺不可不養也，\n故受之以《需》。\n《需》者、\n飲食之道也。\n飲食必有訟，\n故受之以《訟》。\n訟必有眾起，\n故受之以《師》。\n《師》者、\n眾也。\n眾必有所比，\n故受之以《比》。\n《比》者、\n比也。\n比必有所畜，\n故受之以《小畜》。\n物畜然後有禮，\n故受之以《履》。\n《履》者、\n禮也。\n履而泰然後安，\n故受之以《泰》。\n《泰》者、\n通也。\n物不可以終通，\n故受之以《否》。\n物不可以終否，\n故受之以《同人》。\n與人同者，\n物必歸焉，\n故受之以《大有》。\n有大者不可以盈，\n故受之以《謙》。\n有大而能謙必豫，\n故受之以《豫》。\n豫必有隨，\n故受之以《隨》。\n以喜隨人者必有事，\n故受之以《蠱》。\n《蠱》者、\n事也。\n有事而後可大，\n故受之以《臨》。\n《臨》者、\n大也。\n物大然後可觀，\n故受之以《觀》。\n可觀而後有所合，\n故受之以《噬嗑》。\n嗑者、\n合也。\n物不可以苟合而已，\n故受之以《賁》。\n《賁》者、\n飾也。\n致飾然後亨則盡矣，\n故受之以《剝》。\n《剝》者、\n剝也。\n物不可以終盡剝，\n窮上反下，\n故受之以《復》。\n復則不妄矣，\n故受之以《无妄》。\n有无妄，\n物然後可畜，\n故受之以《大畜》。\n物畜然後可養，\n故受之以《頤》。\n《頤》者、\n養也。\n不養則不可動，\n故受之以《大過》。\n物不可以終過，\n故受之以《坎》。\n《坎》者、\n陷也。\n陷必有所麗，\n故受之以《離》。\n《離》者、\n麗也。\n\n有天地然後有萬物，\n有萬物然後有男女，\n有男女然後有夫婦，\n有夫婦然後有父子，\n有父子然後有君臣，\n有君臣然後有上下，\n有上下然後禮義有所錯。\n夫婦之道不可以不久也，\n故受之以《恆》。\n《恆》者、\n久也。\n物不可以久居其所，\n故受之以《遯》。\n《遯》者、\n退也。\n物不可以終遯，\n故受之以《大壯》。\n物不可以終壯，\n故受之以《晉》。\n《晉》者、\n進也。\n進必有所傷，\n故受之以《明夷》。\n夷者、\n傷也。\n傷於外者必反於家，\n故受之以《家人》。\n家道窮必乖，\n故受之以《睽》。\n《睽》者、\n乖也。\n乖必有難，\n故受之以《蹇》。\n《蹇》者、\n難也。\n物不可以終難，\n故受之以《解》。\n《解》者、\n緩也。\n緩必有所失，\n故受之以《損》。\n損而不已必益，\n故受之以《益》。\n益而不已必決，\n故受之以《夬》。\n《夬》者、\n決也。\n決必有遇，\n故受之以《姤》。\n《姤》者、\n遇也。\n物相遇而後聚，\n故受之以《萃》。\n《萃》者、\n聚也。\n聚而上者謂之升，\n故受之以《升》。\n升而不已必困，\n故受之以《困》。\n困乎上者必反下，\n故受之以《井》。\n井道不可不革，\n故受之以《革》。\n革物者莫若鼎，\n故受之以《鼎》。\n主器者莫若長子，\n故受之以《震》。\n《震》者、\n動也。\n物不可以終動，\n止之，\n故受之以《艮》。\n《艮》者、\n止也。\n物不可以終止，\n故受之以《漸》。\n漸者、\n進也。\n進必有所歸，\n故受之以《歸妹》。\n得其所歸者必大，\n故受之以《豐》。\n《豐》者、\n大也。\n窮大者必失其居，\n故受之以《旅》。\n旅而无所容，\n故受之以《巽》。\n《巽》者、\n入也。\n入而後說之，\n故受之以《兌》。\n《兌》者、\n說也。\n說而後散之，\n故受之以《渙》。\n《渙》者、\n離也。\n物不可以終離，\n故受之以《節》。\n節而信之，\n故受之以《中孚》。\n有其信者必行之，\n故受之以《小過》。\n有過物者必濟，\n故受之以《既濟》。\n物不可窮也，\n故受之以《未濟》，\n終焉。\n\n"}
{"id": "KR1a0001_069", "series": "KR1a0001", "text": "\n《乾》剛《坤》柔。\n《比》樂《師》憂。\n《臨》《觀》之義，\n或與或求。\n《屯》見而不失其居。\n《蒙》雜而著。\n《震》、\n起也。\n《艮》、\n止也。\n《損》《益》、\n盛衰之始也。\n《大畜》、\n時也。\n《无妄》、\n災也。\n《萃》聚而《升》不來也。\n《謙》輕而《豫》怠也。\n《噬嗑》、\n食也。\n《賁》、\n无色也。\n《兌》見而《巽》伏也。\n《隨》、\n无故也。\n《蠱》則飭也。\n《剝》、\n爛也。\n《復》、\n反也。\n《晉》、\n晝也。\n《明夷》、\n誅也。\n《井》通而《困》相遇也。\n《咸》、\n速也。\n《恆》、\n久也。\n《渙》、\n離也。\n《節》、\n止也。\n《解》、\n緩也。\n《蹇》、\n難也。\n《睽》、\n外也。\n《家人》、\n內也。\n《否》《泰》、\n反其類也。\n《大壯》則止，\n《遯》則退也。\n《大有》、\n眾也。\n《同人》、\n親也。\n《革》、\n去故也。\n《鼎》、\n取新也。\n《小過》、\n過也。\n《中孚》、\n信也。\n《豐》、\n多故也。\n親寡《旅》也。\n《離》上而《坎》下也。\n《小畜》、\n寡也。\n《履》、\n不處也。\n《需》、\n不進也。\n《訟》、\n不親也。\n《大過》、\n顛也。\n《姤》、\n遇也，\n柔遇剛也。\n《漸》、\n女歸待男行也。\n《頤》、\n養正也。\n《既濟》、\n定也。\n《歸妹》、\n女之終也。\n《未濟》、\n男之窮也。\n《夬》、\n決也，\n剛決柔也。\n君子道長，\n小人道憂也。\n\n"}
