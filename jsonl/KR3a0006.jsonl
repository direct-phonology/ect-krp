{"id": "KR3a0006_001", "series": "KR3a0006", "text": "　　　　　　　　　　　　明　張之象　註\n　惟始元六年有詔書使丞相御史與所舉賢良文學\n　語問民間所疾苦\n文學對曰竊聞治人之道坊淫佚之原廣道徳\n之端抑末利而開仁義毋示以利然後教化可興而\n風俗可移也今郡國有鹽鐡酒𣙜均輸與民争利\n\n散敦厚之樸成貪鄙之化是以百姓就本者寡趨末者\n衆夫文繁則質衰末盛則本虧末修則民淫本修則\n民慤民慤則財用足民侈則饑寒生願罷鹽鐡\n酒𣙜均輸所以進本退末廣利農業便也\n　大夫曰匈奴背叛不臣數為暴於邊鄙\n　備之則勞中國之士不備則侵盗不止\n　先帝哀邊人之久患苦為虜所係獲也故修障塞\n　飭烽燧屯戍以備之\n　邊用度不足故興鹽鐵設\n　酒𣙜置均輸蕃貨長財以佐助邊費今議者欲\n　罷之内空府庫之藏外乏執備之用使備塞乗城\n　之士饑寒於邊將何以澹之罷之\n　不便也\n文學曰孔子曰有國有家者不患寡而患不均不患貧\n而患不安故天子不言多少諸侯不言利害大夫不言\n得喪畜仁義以風之廣徳行以懷之\n\n是以近者親附而逺者説\n服故善克者不戰善戰者不師善師者不陳\n\n修之於廟堂而折衝還師王者行仁政無敵\n於天下惡用費哉\n　大夫曰匈奴桀黠擅\n　恣入塞犯厲中國殺伐郡縣朔方都尉甚悖不軌\n　宜誅討之日久矣陛下垂大惠哀元元之未澹\n　不忍暴\n　士大夫於原野縱然被堅執鋭有北面復匈奴之\n　志又欲罷鹽鐵均輸憂邊用損武畧無憂邊之心於\n　其義未便也\n文學曰古者貴以徳而賤用兵\n\n孔子曰\n逺人不服則修文徳以來之旣來之則安之今廢道徳\n而任兵革興師而伐之屯戍而備之暴兵露師以支\n久長轉輸糧食無已使邊境之士饑寒於外百姓勞苦\n於内立鹽鐵始張利官以給之非長䇿也故以罷之為\n便也\n　大夫曰古之立國家者開本末之途通有無之用市\n　朝以一其求致士民聚萬貨農商工師各得所欲交\n　易而退易曰通其變使民不倦\n　故工不出則農用乖商不出則寳貨絶農\n　不出則穀不殖寳貨絶則財用匱\n　故鹽鐡\n　均輸所以通委財而調緩急罷之不便也\n文學曰夫道民以徳則民歸厚示民以利則民俗薄俗\n薄則背義而趨利趨利則百姓交於道而接於市老子\n曰貧國若有餘非多財也嗜欲衆而民躁也\n\n是\n以王者崇本退末以禮義坊民欲實菽粟貨財市\n商不通無用之物工不作無用之器故商所以通鬱滯\n工所以備器械非治國之本務也\n　大夫曰管子云國有沃野之饒而民不足於食者器\n　械不備也有山海之貨而民不足於財者商工不備\n　也隴蜀之丹漆旄羽荆揚之皮革骨象江南之柟\n　梓竹箭燕齊之魚鹽旃裘兖豫之漆絲絺紵養生送\n　死之具也待商而通待工而成\n　故聖人作為舟楫以通川谷服牛駕馬以達陵陸\n　致逺窮深所以交庻物而便百姓\n　是以先帝建鐵官以澹農用開均輸以足民財\n　鹽鐡均輸萬民所戴仰而取給者罷之不便也\n文學曰國有沃野之饒而民不足於食者工商盛而本\n業荒也有山海之貨而民不足於財者不務民用而淫\n巧衆也\n故川源不能實漏巵山海不能澹\n溪壑是\n以盤庚萃居舜藏黄金\n\n高帝禁商賈不得仕宦所以遏貪鄙\n之俗而醇至誠之風也\n\n排困市井坊塞利門而民\n猶為非也況上之為利乎傳曰諸侯好利則大夫\n鄙大夫鄙則士貪士貪則庻人盗\n\n是開利孔為民罪梯\n者也\n\n　大夫曰徃者郡國諸侯各以其物貢輸徃來煩雜物\n　多苦惡或不償其費故郡置輸官以相給運而便逺\n　方之貢故曰均輸開委府于京以籠貨物賤即\n　買貴即賣是以縣官不失實\n　商賈無所牟利故曰平凖平凖則民\n　不失職均輸則民齊勞逸故平凖均輸所以平萬物\n　而便百姓非開利孔為民罪梯者也\n文學曰古者之賦稅於民也因其所工不求所拙農人\n納其獲女紅効其力\n\n今釋其所有責其所無百姓\n賤賣貨物以便上求閒者郡國或令民作布\n絮吏留難與之為市吏之所入非獨齊陶之縑蜀漢之\n布也亦民間之所為耳而行姦賣乎農民重苦女紅\n再稅未見輸之均也縣官猥發闔門擅市則萬物\n並收萬物並收則物騰躍\n騰躍則商賈侔利自市侔利自市則吏\n容姦豪而富商積貨儲物以待其急輕賈姦吏收賤\n以取貴未見凖之平也蓋古之均輸所以齊勞逸而便\n貢輸非以為利而賈萬物也\n　大夫曰王者塞天財禁關市執凖守時以輕重御民\n　豐年嵗登則儲積以備乏絶凶年惡嵗則行幣物流\n　有餘而調不足也昔禹水湯旱百姓匱乏或相假以\n　接衣食禹以歷山之金湯以嚴山之銅鑄幣以贈\n　其民而天下稱仁徃者財用不足戰士或不得禄而\n　山東被災齊趙大饑頼均輸之蓄倉\n　廩之積戰士以奉饑民以賑故均輸之物府庫之財\n　非所以賈萬民而専奉兵師之用亦所以賑困乏\n　而備水旱之災也\n文學曰古者十一而税澤梁以時入而無禁黎民咸被\n南畆而不失其務\n\n故三年耕而餘\n一年之蓄九年耕有三年之蓄此禹湯所以備水旱而\n安百姓也\n\n草萊不闢田疇不治雖擅山海之財通百味之\n利猶不能澹也是以古者尚力務本而種樹繁躬\n耕趣時而衣食足雖累凶年而人不病也\n故衣食者民之本稼穡者民之務也二\n者修則國富而民安也\n詩云\n百室盈止婦子寧止也\n　大夫曰賢聖治家非一室富國非一道昔管仲以權\n　譎伯而范氏以强大亡\n　使治家養生必於農則舜不\n　甄陶而伊尹不為庖\n　故善為國者天下之\n　下我高天下之輕我重以末易其本以虛蕩其實今\n　山澤之財均輸之藏所以御輕重而役諸侯也汝漢\n　之金纎微之貢所以誘外國而釣羌胡之寳也夫\n　中國一端之縵得匈奴累金之物而損敵\n　國之用是以驘驢馲駞衘尾入塞\n　驒騱騵馬盡為我\n　畜鼲鼦狐貉采旃文罽充\n　於内府而璧玉珊瑚瑠璃咸為國之寳是則外國之\n　物内流而利不外泄也異物内流則國用饒利不外\n　泄則民用給矣詩曰百室盈止婦子寧止\n文學曰古者商通物而不豫工致牢而不偽故君子耕\n稼佃漁其實一也商則長詐工則致罵内懐闚𨵦\n而心不怍是以薄夫欺而敦夫薄昔桀女樂\n充宫室文繡衣裳故伊尹高逝遊亳而女樂終廢其\n國\n\n今驘驢之\n用不中牛馬之功鼲鼦旃罽不益錦綈\n之實美玉珊瑚出於昆山珠璣犀象出於桂林此\n距漢萬有餘里計耕桑之功資財之費是一物而售\n百倍其價一也一挹而中萬鍾之粟也夫上\n好珍怪則淫服下流貴逺方之物則貨財外充是以\n王者不珍無用以節其民不愛竒貨以富其國故理民\n之道在於節用尚本分土井田而已\n\n　大夫曰自京師東西南北歴山川經郡國諸殷富大\n　都無非街衢五通商賈之所臻萬物之所殖者故\n　聖人因天時知者因地財上士取諸人中士勞其\n　形長沮桀溺無百金之積蹠蹻之徒無猗頓之\n　富\n　宛周齊魯商徧\n　天下故乃賈之富或累萬金追利乗羡之所致也\n　富國何必用本農足民何必井田也\n文學曰洪水滔天而有禹之績\n\n河水泛溢而有宣房之功\n\n商紂暴虐而有孟津之謀\n\n天下煩擾而有乗羡之富夫上古\n至治民樸而貴本安愉而寡求當此之時道路罕\n行市朝生草\n故耕不强者無以充虚織不强者\n無以掩形雖以湊會之要陶室之術無所施其巧\n\n自古及今不施而\n得報不勞而有功者未之有也\n\n　大夫曰燕之涿薊趙之邯鄲魏之温軹\n　韓之滎陽齊之臨淄楚之宛丘鄭之陽翟二周\n　之三川富冠海内皆為天下名都非有助之耕其\n　野而田其地者也居五諸侯之衢跨街衝之路也\n　故物豐者民衍宅近市者家富富在術數不在勞身\n　利在勢居不在力耕也\n文學曰荆揚南有桂林之饒内有江湖之利左陵陽之\n金右蜀漢之材伐木而樹榖燔萊而播粟火耕而水耨\n地廣而饒材然後呰窳偷生\n好衣甘食雖白屋草廬歌謳皷琴日給月單\n朝歌暮戚趙中山帶大河纂四通神\n衢當天下之蹊商賈錯於路諸侯交於道然民淫好\n末侈靡而不務本田疇不修男女矜飾家無斗筲鳴\n琴在室是以楚趙之民均貧而寡富宋衞韓梁好本\n稼穡編戶齊民無不家衍人給\n故利在自惜不在勢居街衢\n富在儉力趣時不在嵗司羽鳩也\n\n　大夫曰五行東方木而丹章有金銅之山南方火而\n　交趾有大海之川西方金而蜀隴有名材之林北方\n　水而幽都有積沙之地此天地所以均有無而通萬\n　物也今呉越之竹隋唐之材不可勝用而曹衞梁\n　宋采棺轉尸江湖之魚萊黃之鮐不可勝食而\n　鄒魯周韓藜藿蔬食天下之利無不澹而山海\n　之貨無不富也然百姓匱乏財用不足多寡不調\n　而天下財不散也\n文學曰古者采椽不斵茅屋不翦衣布褐飯土\n鉶\n\n鑄金為鉏埏埴為器工不造竒巧世不寳\n不可衣食之物各\n安其居樂其俗甘其食便其器是以逺方之物不交\n而昆山之玉不至今世俗壞而競於淫靡女極纎微工\n極技巧雕素樸而尚珍恠鑽山石而求金銀没深淵求\n珠璣設機䧟求犀象張網羅求翡翠求蠻貊之物以眩\n中國徙卭筰之貨致之東海交萬里\n之財曠日費功無益於用是以褐衣匹婦勞罷力屈\n而衣食不足也故王者禁溢利節漏費溢利禁則反本\n漏費節則民用給是以生無乏資死無轉尸也\n\n　大夫曰古者宫室有度輿服以庸采椽茅茨非先王\n　之制也君子節奢刺儉儉則固昔季文子相魯妻\n　不衣帛馬不秣粟\n　孔子曰不可大儉極下此蟋蟀所\n　為作也管子曰\n　不飾公室則材木不可勝用不充庖㕑則禽獸不\n　損其夀無味利則本業所出無黼黻則女紅\n　不施故工商梓匠邦國之用器械之備也自古有之\n　非獨於此弦高飯牛於周\n　五羖賃車入秦\n　公輸子以䂓矩\n　歐冶以鎔鑄\n　語曰百工居肆以成其事\n　農商交易以利本末山居澤處蓬蒿墝埆財物\n　流通有以均之是以多者不獨衍少者不獨饉\n　若各居其\n　處食其食則是橘柚不鬻朐鹵之鹽不\n　出旃罽不市而呉唐之材不用也\n文學曰孟子云不違農時榖不可勝食𧖟麻以時布\n帛不可勝衣也斧斤以時入材木不可勝用佃漁\n以時魚肉不可勝食\n\n若其飾宫室增臺榭梓\n匠斵巨為小以圓為方上成雲氣下成山林則材木\n不足用也男子去本為末雖雕文刻鏤以象禽獸窮\n物究變則榖不足食也婦女飾微治細以成文章極技\n盡巧則絲布不足衣也庖宰烹殺胎卵煎炙齊和\n窮極五味則魚肉不足食也當今世非患禽獸不損材\n木不勝患僣侈之無窮也非患無旃罽橘柚患無\n狹廬糟糠也\n"}
{"id": "KR3a0006_002", "series": "KR3a0006", "text": "　　　　　　　　　　　　明　張之象　註\n　大夫曰交幣通施民事不及物有所并也計夲量委民\n　有饑者榖有所藏也\n　知者有百人之功愚者不更夲之事人君\n　不調民有相妨之富也此其所以或儲百年之餘或不\n　厭糟糠也民大富則不可以禄使也大强則不可以威\n　罰也非散聚均利者不齊故人主積其食守其用調其\n　不足禁溢羡厄利塗然後百姓可家給人足也\n文學曰古者貴徳而賤利重義而輕財三王之時迭盛\n迭衰衰則扶之傾則定之是以夏忠殷敬周文庠序之\n教恭讓之禮粲然可得而觀也及其後禮義弛崩風俗\n滅息故自食禄之君子違於義而競於財大小相吞激\n轉相傾此所以或儲百年之餘或無以充虚蔽形也\n\n古之仕者不穡田者不漁抱關擊柝皆有常秩不得\n兼利盡物如此則愚知同功不相傾也詩云彼有遺\n秉此有滯穗伊寡婦之利言不盡物也\n\n　大夫曰湯文繼衰漢興乗弊一質一文非苟易常也\n　俗弊家法非務變古也亦所以救失扶衰也故教與\n　俗改弊與世易\n　夏后\n　以𤣥貝周人以紫石後世或金錢刀布物極而衰終\n　始之運也故山澤無征\n　則君臣同利刀幣無禁則姦貞並行夫臣富相侈\n　下専利則相傾也\n文學曰古者市朝而無刀幣各以其所有易無抱布\n貿絲而已後世即有龜貝金錢刀布之幣\n交施之也幣數變而民滋偽\n\n夫救偽以質坊失以\n禮湯文繼衰革法易化而殷周道興漢初乗弊而不改\n易畜利變幣欲以反本是猶以煎止燔以火止沸也\n上好禮則民闇飾上好\n貨則下死利也\n\n　大夫曰文帝之時縱民得鑄錢冶鐡煮鹽呉王擅\n　鄣海澤鄧通専西山山東奸猾咸聚呉國秦雍漢\n　蜀因鄧氏呉鄧錢布天下\n　故有鑄錢之禁禁禦之法立\n　而奸偽息奸偽息則民不期於妄得而各務其職不\n　反本何為故統一則民不二也幣由上則下不疑也\n文學曰徃古幣衆財通而民樂其後稍去舊幣更行\n白金龜龍民多巧新幣幣數易而民益疑\n\n於是廢\n天下諸錢而専命水衡二官作吏近侵利或不中式故\n有薄厚輕重農人不習物類比之信故疑新不知姦眞\n商賈以美貿惡以半易倍買則失實賣則失理其\n疑惑滋益甚夫鑄偽金錢以有法而錢之善惡無\n增損於政擇錢則物稽滯而用人尤被其苦春秋曰算\n不及蠻夷則不行故王者外不鄣海澤以便民用内不\n禁刀幣以通民施\n　大夫曰家人有寳器尚函匣而藏之况人主之\n　山海乎夫權利之處必在深山窮澤之中非豪民\n　不能通其利異時鹽鐡未籠布衣有朐邴人君\n　有呉王皆鹽鐡初議也呉王専山澤之饒薄賦其民\n　賑澹窮小以成私威私威積而逆節之心作\n　夫不蚤絕其源而憂其末若\n　决吕梁沛然其所傷必多矣太公曰一家害百家百\n　家害諸侯諸侯害天下王法禁之令放民於權利罷\n　鹽鐵以資暴强遂其貪心衆邪羣聚私門成黨則强\n　禦日以不制而并兼之徒姦形成也\n文學曰民人藏於家諸侯藏於國天子藏於海内故民\n人以垣墻為藏閉天子以四海為匣匱\n\n天\n子適諸侯升自阼階諸侯納管鍵執䇿而聽命\n示莫為主也\n是\n以王者不畜聚下藏於民\n\n逺浮利務民之義義\n禮立則民化上若是雖湯武生存於世無所容其慮工\n商之事歐冶之任何姦之能成三桓専魯六卿分晉\n\n不\n以鹽鐡故權利深者不在山海在朝廷一家害百家\n在蕭墻而不在朐邴也\n　大夫曰山海有禁而民不傾貴賤有平而民不疑縣\n　官設衡立凖人從所欲雖使五尺童子適市莫之能\n　欺今罷去之則豪民擅其用而専其利决市閭巷高\n　下在口吻貴賤無常端坐而民豪是以養强抑弱\n　而藏於蹠也强養弱抑則齊民消若衆穢之盛而\n　害五榖一家害百家不在朐邴如何也\n文學曰山海者財用之寳也鐡器者農夫之死生也死\n生用則仇讐滅仇讐滅則田野闢田野闢則五榖熟而\n寳路開寳路開則百姓澹而民用給民用給則國\n富國富而教之以禮則行道有讓而工商不相豫人懐\n敦樸以自相接而莫相利夫秦楚燕齊土力不同剛柔\n異勢巨小之用居局之宜黨殊俗易各有所便\n\n縣官籠而一之則鐡器失其宜而農\n民失其便器用不便則農夫罷於野而草萊不辟草\n萊不辟則民困乏故鹽冶之處大校皆依山川近鐡炭\n其勢咸逺而作劇郡中踐更者多不勘責\n\n取庸代\n縣邑或以户口賦鐡而賤乎其凖良家以道次發僦\n運鹽鐡煩費邑或以户百姓病苦之愚竊見一官之\n傷千里未覩其在朐邴也\n　大夫曰故扇水都尉彭祖寜歸言鹽鐡令品令品甚\n　明卒徒衣食縣官作鑄鐡器給用甚衆無妨於民而\n　吏或不良禁令不行故民煩苦之今意總一鹽錢非\n　獨為利入也將以建本抑末離朋黨禁淫侈絶\n　并兼之路也古者名山大澤不以封為下之専利\n　也山海之利廣澤之畜天下之藏也皆宜屬少府\n　陛下不私以屬大司農以佐助百姓浮食豪民好\n　欲擅山海之貨以致富業役利細民故沮事議者衆\n　鐡器兵刃天下之大用也非衆庻所宜事也徃者豪\n　强大家得管山海之利採鐵石鼓鑄煑鹽一家聚\n　衆或至千餘人大抵盡收放流人民也逺去鄉里棄\n　墳墓依倚大家聚深山窮澤之中成姦偽之業遂朋\n　黨之權其輕為非亦大矣今自廣進賢之途揀擇守\n　尉不待去鹽鐡而安民也\n文學曰扇水都尉所言當時之利權一切之術也不\n可以久行而傳世此非明王所以君國子民之道也詩\n云哀哉為猶匪先民是程匪大猶是經維邇言是聽此\n詩人刺不通於王道而善為權利者孝武皇帝攘九夷\n平百越師旅數起糧食不足故立田官置錢入榖射\n官救急澹不給\n\n今陛下\n繼大功之勤養勞勌之民此用麋鬻之時\n公卿宜思所以安集百姓致利除害輔明\n主以仁義修潤洪業之道明主即位以來六年于兹公\n卿無請減除不急之官省罷機利之人人權縣太久\n民良望於上陛下宣聖徳昭明光令郡國賢良文學之\n士乗傳詣公車議五帝三王之道六藝之風册\n陳安危利害之分指意粲然\n\n今公卿辯議未有所定此所謂守小節而遺大體\n抱小利而忘大利者也\n\n　大夫曰宇宙之内鷰雀不知天地之高也坎井之鼃\n　不知江海之大窮夫否婦不知國家之慮負\n　荷之商不知猗頓之富先帝計外國之利料胡越\n　之兵兵敵弱而易制用力少而功大故因勢變以主\n　四夷地濵山海以屬長城北畧河外開路匈\n　奴之鄉功未卒善文王受命伐崇作邑于豐\n　武王繼之載尸以行破商擒紂\n　遂成王業\n　曹沫棄三北之耻而復侵地\n　管仲負當世之累而立霸功\n　　故志大者遺小\n　用權者離俗有司思師望之計遂先帝\n　之業志在絶胡貉擒單于\n　故未遑扣扃之義而録拘儒之論\n文學曰鷰雀離巢宇而有鷹隼之憂坎井之鼃離\n其居而有蛇䑕之患况翺翔千仞而游四海乎其禍必\n大矣此李斯之所以折翼而趙高沒淵也\n聞文武受命伐不義以安諸侯大夫未\n聞弊諸夏以役夷狄也昔秦常舉天下之力以事胡越\n竭天下之財以奉其用然衆不能畢而以百萬之師為\n一夫之任此天下共聞也且數戰則民勞久師則兵\n弊此百姓所疾苦而拘儒之所憂也\n\n　大夫曰昔商君相秦也内立法度嚴刑罰飭政教\n　姦偽無所容外設百倍之利收山澤之稅國富民强\n　器械完飾蓄積有餘是以征敵伐國攘地斥境不賦\n　百姓而師以澹故用不竭而民不知地盡西河\n　而民不苦鹽鐡之利所以佐百姓之急足軍旅之費\n　務蓄積以備乏絶所給甚衆有益於國無害於人百\n　姓何苦爾而文學何憂也\n文學曰蓋文帝之時無鹽鐡之利而民富今有之而百\n姓困乏未見利之所利也而見其害也且利不從天來\n不從地出一取之民間謂之百倍此計之失者也無異\n於愚人反裘而負薪愛其毛不知其皮盡也\n\n夫李梅實多者來年為之衰新榖熟者\n舊榖為之虧自天地不能兩盈而况於人事乎故利於\n彼者必耗於此猶隂陽之不並曜晝夜之有長短也\n\n商鞅峭法長利秦人不\n聊生相與哭孝公呉起長兵攻取楚人騷動相與泣\n悼王其後楚日以危秦日以弱故利蓄而怨積地廣而\n禍構\n\n惡在利用不竭而民不知地盡\n西河而人不苦也今商鞅之册任於内呉起\n之兵用於外行者勤於路居者匱於室老母號泣怨女\n歎息文學雖無憂其可得也\n　大夫曰秦任商君國以富强其後卒并六國而成帝\n　業及二世之時邪臣擅斷公道不行諸侯叛弛宗廟\n　隳亡春秋曰未言介祭仲亡也夫善歌者使人續\n　其聲善作者使人紹其功推車之蟬攫\n　負子之教也周\n　道之成周公之力也雖有裨諶之草創無子產之潤\n　色有文武之䂓矩而無周吕之鑿枘則功業不成\n　今以趙高之亡秦而非\n　商鞅猶以崇虎亂殷而非伊尹也\n文學曰善鑿者建周而不疲善基者致高而不蹷伊\n尹以堯舜之道為殷國基子孫紹位百代不絶商鞅以\n重刑峭法為秦國基故二世而奪\n\n刑既嚴峻矣又作為相\n坐之法造誹謗增肉刑百姓齋栗不知所措手足也賦\n斂既煩數矣又外禁山澤之原内設百倍之利民無\n所開説容言崇利而簡義高力而尚功非不廣壤進地\n也然猶人之病水益水而疾深知其為秦開帝業不知\n其為秦致亡道也狐刺之鑿雖公輸子不能善其\n枘畚土之基雖良匠不能成其高譬若秋蓬被霜\n遭風則零落雖有十子產如之何故扁鵲不能肉白骨\n微箕不能存亡國也\n\n　大夫曰言之非難行之為難故賢者處實而效功亦\n　非徒陳空文而已昔商君明於開塞之術假當世之\n　權為秦致利成業\n　是以戰勝攻取并\n　近滅逺乗燕趙陵齊楚諸侯斂袵西面而向風其後\n　䝉恬征胡斥地千里踰之河北若壊朽折腐何者商\n　君之遺謀備飾素循也故舉而有利動而有功夫\n　蓄積籌䇿國家之所以强也故弛廢而歸之民未覩\n　巨計而渉大道也\n文學曰商鞅之開塞非不行也蒙恬却胡千里非無功\n也威震天下非不强也諸侯隨風西面非不從也然而\n皆秦之所以亡也商鞅以權數危秦國䝉恬以得千里\n亡秦社稷此二子者知利而不知害知進而不知退故\n果身死而衆敗\n\n此所謂攣朐之知而愚人之\n計也夫何大道之有故曰小人先合而\n後忤\n初雖乗馬卒必\n泣血此之謂也\n\n　大夫曰淑好之人戚施之所妬也賢知之士闒\n　茸之所惡也\n　是以上官\n　大夫短屈原於頃襄公伯寮愬子路於季孫\n　夫商\n　君起布衣自魏入秦期年而相之革法明教而秦\n　人大治故兵動而割地兵休而國富孝公大說封\n　之於商安之地方五百里功如丘山名傳後世世人\n　不能為是以相與嫉其能而疵其功也\n文學曰君子進必以道退不失義\n\n高而勿矜勞而不伐位尊而行恭功大\n而理順故俗不疾其能而世不妬其業\n今商\n鞅棄道而用權廢徳而任力峭法盛刑以虐戾為俗欺\n舊友以為功刑公族以立威無恩於百姓無信於諸侯\n人與之為怨家與之為讐雖以𫉬功見封猶食毒肉愉\n飽而罹其咎也\n\n蘇\n秦合從連衡統理六國業非不大也桀紂與堯舜並\n稱至今不亡名非不長也然非者不足貴故事不苟多\n名不苟傳也\n\n　大夫曰縞素不能自分於緇墨聖賢不能自理於亂\n　世是以箕子執囚比干被刑\n　伍員相\n　闔閭以伯夫差不道流而殺之\n　樂毅\n　信功於燕昭而見疑於惠王\n　人臣盡節以狥名遭世主之不用大夫種\n　輔翼越王為之深謀卒擒强呉據有東夷終賜屬鏤\n　而死\n　驕主背恩徳聽流説不計其功故也豈身之罪哉\n文學曰比干剖心子胥鴟夷\n\n非輕犯君以危身强諫以\n干名也憯怛之忠誠心動於内忘患之禍發於外\n志在匡君救民故身死而不怨\n君子能行是不能禦非雖在刑\n戮之中非其罪也\n\n是以比干死而殷人怨子胥死而呉人恨今秦怨毒\n商鞅之法甚於私仇故孝公卒之日舉國而攻之東西\n南北莫可奔走仰天而歎曰嗟乎為政之弊至於斯極\n也卒車裂族夷為天下笑斯人自殺非人殺之也\n\n"}
{"id": "KR3a0006_003", "series": "KR3a0006", "text": "　　　　　　　　　　　　明　張之象　註\n　大夫曰春秋之法君親無將將而必誅\n　故臣罪莫重於弑君子罪莫重於弑父\n　日者淮\n　南衡山修文學招四方遊士山東儒墨咸聚於江淮\n　之間講議集論著書數十篇然卒於背義謀叛逆誅\n　及宗族\n　使晁錯變法易常不用制度廹蹙宗族侵削諸侯蕃\n　臣不附骨肉不親吳楚積怨斬錯東市以慰三軍之\n　士而謝諸侯斯亦誰殺之乎\n文學曰孔子不飲盜泉之流曾子不入勝母之閭名且\n惡之而况為不臣不子乎\n是以孔子沐浴\n而朝告之哀公陳文子有馬十乗棄而違之\n\n傳曰君子可貴可賤可刑可殺而不可使\n為亂\n\n若夫外飾其貎而内無其實口誦其文而行不\n由其道是盜固與盜而不容於君子之域春秋不以寡\n犯衆誅絶之義有所止不兼怨惡也故舜之誅誅鯀其\n舉舉禹\n\n夫\n以璵璠之玼而棄其璞以一人之罪而兼其\n衆則天下無美寳信士也晁\n生言諸侯之地大富則驕奢急即合從故因吳之過而\n削之㑹稽因楚之罪而奪之東海所以均輕重分其權\n而為萬世慮也弦髙誕於秦而信於鄭\n\n晁生忠於漢而讐於諸侯\n\n人臣各死其主為其國\n用此解揚之所以厚於晉而薄於荆也\n\n　大夫曰今夫越之具區楚之雲夢宋之鉅野齊之\n　孟諸有國之富而伯王之資也人主統而一之則\n　強不禁則亡齊以其腸胃予人家強而不制枝大而\n　折榦以專巨海之富而擅魚鹽之利也勢足以使衆\n　恩足以䘏下是以齊國内倍而外附權移於臣政墜\n　於家公室卑而田宗強轉轂游海者盖三千乘失\n　之於本而末不可救\n　今山川海澤之原非獨雲夢\n　孟諸也鼓金煑鹽其勢必深居幽谷而人民所罕至\n　姦猾交通山海之際恐生大姦乗利驕溢敦樸滋偽\n　則人之貴本者寡大農鹽鐵丞孔僅等上請願募民\n　自給費因縣官器煑鹽予用以杜浮偽之路由此觀\n　之令意所禁㣲有司之慮亦逺矣\n文學曰有司之慮逺而權家之利近令意所禁微而僣\n奢之道著自利害之設三業之起貴人之家雲行於塗\n轂擊於道攘公法\n申私利跨山澤擅官市非特巨海魚鹽也執國家之柄\n以行海内非特田常之勢陪臣之權也威重於六卿富\n累於陶衛輿服僣於王公宫室溢於制度并\n兼列宅隔絶閭巷閣道錯連足以游觀鑿池曲道足以\n騁騖臨淵釣魚放犬走兎隆豺鼎力蹋鞠闘雞\n\n中山素女撫流徵於堂上鳴鼓巴歈作於堂下\n\n婦\n女被羅紈婢妾曳絺紵子孫連車列騎田獵出入畢戈\n捷健是以耕者釋耒而不勤百姓氷釋而解怠何者\n已為之而彼取之僣侈相效上升而不息此百姓所以\n滋偽而罕歸本也\n　大夫曰官尊者禄厚本美者枝茂故文王德而子孫\n　封周公相而伯禽富\n　水廣者魚大父尊者子貴\n　傳曰河海潤千里盛徳及四海况夫妻\n　子乎故夫貴於朝妻貴於室富曰\n　苟美古之道也孟子曰王子與人同而如彼者居使\n　然也居編户之列而望卿相之子孫是以跛夫\n　之欲及樓季也無錢而欲千金之寳不\n　亦虗望哉\n文學曰禹稷自布衣思天下有不得其所者若已推而\n納之溝中故起而佐堯平治水土教民稼穡其自任天\n下如此其重也豈云食禄以養其妻子而已乎\n\n夫食萬人之力者蒙其憂任其勞\n一人失職一官不治皆\n公卿之累也故君子之仕行其義非樂其勢也受祿\n以潤賢非私其利見賢不隠食禄不專此公叔之所以\n為文魏成子所以為賢也\n\n故周德成而後封子孫不以為黨周公\n功成而後受封天下不以為貪今則不然親戚相推朋\n黨相舉公尊於位子溢於内夫貴於朝妻謁行於外\n無周公之徳而有其富無管仲之功而有其侈故編户\n跛夫而望疾歩也\n　大夫乃為色矜而心不懌曰但居者不知負戴之勞\n　從旁議者與當局者異憂方今為天下腹居郡諸侯\n　並臻中外未然心憧憧若渉大川遭風而未薄\n　是以夙夜思念國家之用寢而忘寐饑而忘食計\n　數不離於前萬事簡閱於心丞史噐小不足與謀獨\n　鬱大道思覩文學若俟周召而望子髙\n　御史按\n　事郡國察亷舉賢才嵗不乏也今賢良文學臻者六\n　十餘人懐六藝之術騁意極論宜若開光發䝉信往\n　而乖於今道古而不合於世務意者不足以知士也\n　將多飾文誣能以亂實耶何賢士之難覩也自千乗\n　兒寛以治尚書位冠九卿及所聞覩選\n　舉之士擢升贊憲甚顯然未見絶倫比而為縣官興\n　滯立功也\n文學曰輸子之制材木也正其規矩而鑿枘調師曠\n之諧五音也正其六律而宫商調\n\n當世之工匠不能調\n其鑿枘則改規矩不能協聲音則變舊律是以鑿枘\n刺戾而不合聲音泛越而不和夫舉規矩而\n知宜吹律而知變上也因循而不作以俟其人次也\n是以曹丞相\n日飲醇酒\n\n兒大夫閉\n口不言\n\n故治大者不可以煩煩則亂治小者不可\n怠怠則廢春秋曰其政恢卓恢卓可以為卿相其政\n察察察察可以為匹夫夫綱維不張禮義不行公卿\n之憂也案上之文期㑹之事丞史之任也尚書曰俊乂\n在官百僚師師百工惟時庶尹允諧言官得其人人任\n其事故官治而不亂事起而不廢士守其職大夫理其\n位公卿總要執凡而已故任能者責成而不勞任已者\n事廢而無功\n\n桓公之於管仲耳\n而目之故君子勞於求賢逸於用人豈云殆哉\n\n昔周公之相也謙卑而不鄰以勞天下\n之士是以俊乂滿朝賢知充門\n\n孔子無爵位以布衣從才\n士七十有餘人皆諸侯卿相之人也况處三公之尊\n以養天下之士哉\n\n今以公卿之上位爵禄之美而不能致\n士則未有進賢之道堯之舉舜也賓而妻之桓公舉\n管仲也賓而師之\n\n以天子\n而妻匹夫可謂親賢矣以諸侯而師匹夫可謂敬賓\n矣是以賢者從之若流歸之不疑\n今當世在位者既無燕昭之下士鹿鳴之\n樂賢而行臧文子椒之意\n\n蔽賢妬能自髙其知訾人之\n才足已而不問卑士而不友以位尚賢以禄驕士而求\n士之用亦難矣\n\n　大夫繆然不言盖賢良長歎息焉御史進曰太公相\n　文武以王天下管仲相桓公以伯諸侯\n　故賢\n　者得位猶龍得水騰虵遊霧也\n　公孫丞相以春秋說先帝遽即三公處\n　周召之列據萬里之勢為天下凖䋲衣不重彩食不\n　兼味以先天下而無益於治\n　博士褚泰徐偃等承明詔建節馳傳廵省\n　郡國\n　舉孝亷勸元元而流俗不改\n　招舉賢良方正文學之士超遷官爵或至卿大夫\n　非特燕昭之薦士文王之廣賢也\n　然而未覩功業所成殆\n　非龍虵之才而鹿鳴之所樂賢也\n文學曰氷炭不同器日月不並明\n當公孫\n𢎞之時人主方設謀垂意於四夷故權譎之謀進荆楚\n之士用將帥或至封侯食邑而勉獲者咸蒙厚賞是以\n奮擊之士由此興其後干戈不休軍旅相望甲士麋弊\n縣官用不足故設險興利之臣起磻溪熊羆之士隠\n\n涇淮造渠以通漕運東\n郭偃孔僅建鹽鐵册諸利富者買爵販官免刑除\n罪\n\n公用彌多而為者狥私上下無求百姓不堪抗\n弊而從法故􁂋急之臣進而見知廢格之法起\n\n杜周減宣之屬以峻文决理貴而王温舒\n之徒以鷹隼擊殺顯\n其欲據\n仁義以道事君者寡偷合取容者衆獨以一公孫𢎞如\n之何\n　御史曰文學祖述仲尼稱誦其徳以為自古及今未\n　之有也然孔子修道齊魯之間教化洙泗之上弟子\n　不為變當世不為治魯國之削滋甚齊宣王褒儒尊\n　學孟軻淳于髠之徒受上大夫之禄不任職而論國\n　事盖齊稷下先生千有餘人\n　當此之時非一公孫𢎞也弱燕攻齊長驅至臨淄\n　湣王遁逃死於莒而不能救王建禽於秦與\n　之俱虜而不能存若此儒者之安國尊君未始有效\n　也\n文學曰無鞭策雖造父不能調駟馬無勢位雖舜禹不\n能治萬民\n\n孔子曰鳳鳥不至河不出圖吾已矣夫故軺車良\n馬無以馳之\n聖德仁義無所施之\n\n齊宣之時不\n顯賢進士國家富強威行敵國\n\n及湣王奮二世之餘烈南舉楚淮北并巨宋苞\n十二國西摧三晉卻強秦五國賓從鄒魯之君泗上諸\n侯皆入臣\n\n矜功\n不休百姓不堪諸侯諫不從各分散慎到捷子亡去田\n駢如薛而孫卿適楚内無良臣故諸侯合謀而伐之\n\n王建聽流說信\n反間用后勝之計不與諸侯從親以亡國為秦所禽\n不亦宜乎\n\n　御史曰伊尹以割烹事湯百里以飯牛要穆公\n　始為苟合信然與之伯王何言不從何道不行\n　故商君\n　以王道說孝公不用即以強國之道卒以就功鄒子\n　以儒術干世主不用即以變化始終之論卒以顯名\n　故\n　馬効千里不必胡代士貴成功不貴文辭\n　孟軻守舊術不知世務故\n　困於梁宋孔子能方不能圓故饑于黎丘\n　今晩世之儒\n　勤徳時有乏匱言以為非因此不行自周室以來千\n　有餘歳獨有文武成康如言必參一焉取所不能及\n　而稱之猶躄者能言逺不能行也聖人異塗同歸\n　或行或止其趣一也商君雖革法改教志存於強國\n　利民鄒子之作變化之術亦歸於仁義祭仲自貶損\n　以行權時也\n　故小枉大直君子為之\n　今硜硜然守一道引尾生之意即晉文之譎諸侯以\n　尊周室不足道而管仲䝉耻辱以存亡不足稱也\n文學曰伊尹之於湯知聖主也百里之歸秦知明君也\n\n二君之能知伯王\n其册素形於已非暗而以㝠㝠决事也孔子曰名\n不正則言不順言不順則事不成如何其茍合而以成\n伯王也君子執徳秉義而行故造次必於是顛沛必\n於是孟子曰居今之朝不易其俗而成千乗之勢\n不能一朝居也寧窮饑居於陋巷安能變已而從俗也\n\n闔廬殺僚公子札\n去而之延陵終身不入吳國魯公殺子赤叔肸退而隠\n處不食其禄\n\n虧義得尊\n枉道取容效死不為也聞正道而行釋事而退未聞枉\n道以求容也\n\n　御史曰論語云親於其身為不善者君子不入也\n　有\n　是言而行不足從也季氏為無道逐其君奪其政而\n　冉求仲由臣焉禮男女不授受不交爵孔子適衛因\n　嬖臣彌子瑕以見衛夫人子路不說子瑕佞臣也\n　夫子因之非正也男女不交孔子見南子非禮也禮\n　義由孔氏出且貶道以求容惡在其釋事而退也\n文學曰天下不平庶國不寧明王之憂也上無天子下\n無方伯天下煩亂賢聖之憂也是以堯憂洪水伊尹憂\n民管仲束縛孔子周流\n\n憂百姓之禍而欲安\n其危也是以負鼎爼囚拘匍匐以救之故追亡者趨拯\n溺者濡今民陥溝壑雖欲無濡豈得已哉御史黙不對\n　大夫曰文學言天下不平庶國不寧明王之憂也故\n　王者之於天下猶一室之中也有一人不得其所則\n　謂之不樂\n　故民流沈溺而不救\n　非恵君也國家有難而不憂非忠臣也夫守節\n　死難者人臣之職也\n　衣食饑寒者慈父之道也\n　今子弟逺勞於外人主為之夙夜不寜群臣\n　盡力畢議册作兹國用故少府丞令請建酒𣙜\n　以澹邊給戰士拯救民於難也為人父兄者\n　豈可以已乎内省衣食以恤在外者猶未足今又欲\n　罷諸用减奉邊之費未可為慈父賢兄也\n文學曰周之季末天子㣲弱諸侯力政故國君不安謀\n臣奔馳何者敵國衆而社稷危也\n今九州同域天下一統陛\n下優游巖廊覽群臣極言至内論雅頌外鳴和鸞純徳\n粲然並於唐虞功烈流於子孫夫蠻貊之人不食之\n地何足以煩慮而有戰國之憂哉若陛下不棄加之以\n德施之以恵北夷必内向欵塞自至然後以為胡制\n於外臣即匈奴没齒不食其所用矣\n　大夫曰聖主思念中國之未寧北邊之未安故使廷\n　尉評等問人間所疾苦極恤貧賤周澹不\n　足\n　君臣所宣明王之德安宇内者\n　未得其紀故問諸生諸生議不干天則入淵\n　乃欲以\n　閭里之治而况國家之大事亦不幾矣發於畎畆出\n　於窮巷不知氷水之寒若醉而新寐殊不足與言也\n文學曰夫欲安民富國之道在於反本本立而道生\n順天之理因地之利即不勞而功成\n夫不修其源而事其流無本以統之\n雖竭精神盡思慮無益於治欲安之適足以危之欲救\n之適足以敗之夫治亂之端在於本末而已不至勞\n其心而道可得也\n\n孔子曰不通於論者難於\n言治道不同者不相與謀今公卿意有所倚文學之言\n不可用也\n\n　大夫曰吾聞為人臣者盡忠以順職為人子者致孝\n　以承業君有非則臣覆盖之父有非則子匿逃之故\n　君薨臣不變君之政父沒則子不改父之道也春秋\n　譏毁泉臺為其隳先祖之所為而揚君父之惡也\n　今鹽鐵均\n　輸所從來乆矣而欲罷之得無害先帝之功而妨聖\n　主之德乎有司倚於忠孝之路是道殊而不同於文\n　學之謀也\n文學曰明者因時而變知者隨世而制\n\n孔\n子曰麻冕禮也今也純儉吾從衆故聖人上賢不離古\n順俗而不偏宜\n\n魯定公序昭穆順祖禰昭公廢卿士以省事節用\n不可謂變祖之所為而改父之道也二世充大阿房以\n崇緒趙髙累秦法以廣威而未可謂忠臣孝子也\n\n"}
{"id": "KR3a0006_004", "series": "KR3a0006", "text": "　　　　　　　　　　　　明　張之象　註\n　大夫曰諸侯以國為家其憂在内天子以八極為境\n　其慮在外故宇小者用菲功巨者用大是以縣官開\n　園池總山海致利以助貢賦修溝渠立諸農廣田收\n　盛苑囿太僕水衡少府大農嵗課諸入田收之利池\n　籞之假\n　及北邊置任田官以澹諸用猶不足\n　今欲罷之絶其原杜其流上下俱殫困乏之應也\n　雖好省事節用如之何其可也\n文學曰古者制地足以養民民足以承其上千乗之\n國百里之地公侯伯子男各充其求澹其欲秦兼\n萬國之地有四海之富而意不澹非宇小而用菲\n者欲多而下不堪其求也\n\n語曰厨有腐\n肉國有饑民廐有肥馬路有餧人\n\n今狗馬之養蟲獸之食豈特腐肉秣馬之費哉無用之\n官不急之作服淫侈之變無功而衣食縣官者衆是以\n上不足而下困乏也今不減除其本而欲澹其末\n設機利造田畜與百姓争薦草與商賈爭市利非所\n以明主徳而相國家也夫男耕女織天下之大業\n也故古者分地而處之利田畆而事之是以業無不食\n之地國無乏作之民今縣官之多張苑囿公田池澤公\n家有鄣假之名而利歸權家三輔廹近於山河\n地狹人\n衆四方並臻粟米薪菜不能相澹公田轉假桑榆\n菜菓不植地力不盡愚以為非先帝之開苑囿池籞\n可賦歸之於民縣官租稅而已假稅殊名其實一也夫\n如是匹夫之力盡於南畆匹婦之力盡於麻枲田\n野辟麻枲治則上下俱衍何困乏之有矣\n\n大夫黙然視其丞相御史\n　御史進曰昔太公封於營丘辟草萊而居焉地薄\n　人少於是通利末之道極女紅之巧是以鄰國交\n　於齊財畜貨殖世為彊國管仲相桓公襲先君之\n　業行輕重之變南服彊楚而伯諸侯\n　今大夫各修太公桓管之術總一鹽鐵通\n　山川之利而萬物殖是以縣官用饒足民不困乏本\n　末並利上下俱足此籌計之所致非獨耕桑農業也\n文學曰禮義者國之基也而權利者政之殘也孔子曰\n能以禮讓為國乎何有伊尹太公以百里興其君桓公\n以千乗之齊而不能至於王其所務非也故功名隳\n壞而道不濟當此之時諸侯莫能以德而爭於公私\n故以權相傾今天下合為一家利末惡欲行淫巧惡\n欲施大夫君以心計册國用\n構諸侯參以酒𣙜咸陽孔僅增以鹽鐵江\n充耕谷之等各以鋒銳言利末之事析秋毫可謂無間\n矣非特管仲設九府徼山海也\n\n然而國家衰耗城郭空虗故非\n崇仁義無以化民非力本農無以富邦也\n　御史曰水有猵獺而池魚勞國有強禦而齊民\n　消故茂林之下無豐草大\n　塊之間無美苗\n　夫理國之道除穢鉏豪\n　然後百姓均平各安其宇張廷尉論定律令明法以\n　繩天下誅姦猾絶并兼之徒而強不凌弱衆不暴寡\n　大夫各運籌册逹國用籠天下鹽鐵諸利以排\n　富商大賈買官贖罪損有餘補不足以齊黎民是\n　以兵革東西征伐賦歛不増而用足夫損益之事\n　賢者所覩非衆人之所知也\n文學曰扁鵲撫息脉而知疾所由生陽氣盛則損乏而\n調隂寒氣盛則損乏而調陽是以氣脉調和而邪氣無\n所留矣\n\n夫\n拙醫不知脉理之腠血氣之分妄刺而無益於疾傷肌\n膚而已矣今欲損有餘補不足富者益富貧者益貧矣\n嚴法任刑欲以禁暴止姦而姦猶不止意者非扁鵲之\n用鍼石故衆人未得其職也\n\n　御史曰周之建國也盖千八百諸侯其後強吞弱大\n　兼小并為六國六國連兵結難數百年内拒敵國\n　外攘四夷由此觀之兵甲不休戰伐不乏軍旅外奉\n　倉庫内實今以天下之富海内之財百郡之貢非特\n　齊楚之畜趙魏之庫也計委量入雖急用之宜無乏\n　絶之時顧大農等以術體躬稼則后稷之烈\n　軍四出而用不繼非天之財少也用鍼石\n　調均有無補不足亦非也上大夫君與治粟都尉管\n　領大農事炙刺稽滯開利百脉是以萬物流通而縣\n　官富實當此之時四方征暴亂車甲之費克獲之賞\n　皆澹大司農此皆扁鵲之力而鹽鐵之福也\n文學曰邉郡山居谷處隂陽不和寒凍裂地衝風飄鹵\n沙石凝積地勢無所宜中\n國天地之中隂陽之際也日\n月經其南斗極出其北含衆和之氣産育庶物今去而\n侵邉多斥不毛寒苦之地是猶棄江臯河濱而田於嶺\n坂菹澤也轉倉廩之委飛府庫之財以給邉民中\n國困於繇役邊民苦於戍禦力耕不便種糴無桑\n麻之利仰中國絲絮而後衣之皮裘蒙毛曾不足盖\n形夏不失複冬不離窟父子夫婦内\n藏於專室土圜之中中外空虗扁鵲何力而鹽鐵何福\n也\n　御史曰内郡人衆水泉薦草不能相澹地勢温\n　濕不宜牛馬民蹠耒而耕負擔而行勞罷而寡\n　功是以百姓貧苦而衣食不足老弱負輅於路而列\n　卿大夫或乗牛車孝武皇帝平百越以為囿圃却羌\n　胡以為苑囿是以珍怪異物充於後宮騊駼駃\n　騠實於外廐匹夫莫\n　不乗堅良而民間厭橘柚由此觀之邊郡之利亦饒\n　矣而曰何福之有未通於計也\n文學曰禹平水土定九州四方各以土地所生貢獻足\n以充宫室供人主之欲膏壤萬里山川之利足以富百\n姓不待蠻貊之地逺方之物而用足\n\n徃者未伐胡越之時繇賦省而民富\n足温衣飽食藏新食陳布帛充用牛馬成羣農夫以馬\n耕載而民莫不騎乗當此之時却走馬以糞\n\n其後師旅數發戎馬不足牸牝\n入陣故駒犢生於戰地六畜不育於\n家五榖不殖於野民不足於糟糠何橘柚之所厭傳\n曰大軍之後累世不復方今\n郡國田野有壟而不墾城郭有宇而不實邉郡何饒之\n有乎\n　御史曰古者制田百歩為畆民井田而耕什而籍一\n　義先公而後已民臣之職也\n　先帝哀\n　憐百姓之愁苦衣食不足制田二百四十歩而一畆\n　率三十而稅一惰民不務田作饑寒及已固其理也\n　其不耕而欲播不種而欲穫鹽鐵又何過乎\n文學曰什一而籍民之力也豐耗美惡與民共之民饉\n已不獨衍民衍已不獨饉故曰什一者天下之中正也\n田雖三十而以頃畆出稅樂歳粒米狼戾而寡取之凶\n年饑饉而必求足加之以口賦更繇之役率一人之\n作中分其功農夫悉其所得或假貸而益之是以百姓\n疾耕力作而饑寒遂及已也築城者先厚其基而求其\n髙畜民者先厚其業而後求其澹\n\n論語曰百姓足\n君孰與不足乎\n　御史曰古者諸侯爭強戰國並起甲兵不休民曠於\n　田疇什一而藉不違其職今賴陛下神靈甲兵不動\n　乆矣然則民不齊出於南畆以口率被墾田而不足\n　空倉廩而賑貧乏寖益日甚是以愈惰而仰利縣官\n　也\n　為斯君者亦病矣反以身勞民民\n　猶背恩棄義而逺流亡避匿上公之事民相倣傚田\n　地日蕪租賦不入抵扞縣官君雖欲足誰與之足乎\n文學曰樹木數徙則􁌐蟲獸徙居則壊故代馬依\n北風飛鳥翔故巢莫不哀其生\n\n由此觀之民非利避上公之事而樂流亡也徃者軍陣\n數起用度不足以貲徵賦常取給見民田家又被\n其勞故不齊出於南畆也大抵逋流皆在大家吏正畏\n憚不敢督責刻急細民細民不堪流亡逺去中家為之\n色出後亡者為先亡者服事録民數創於惡吏故相\n去尤甚而就少愈多傳曰政寛者民死之政急者父\n子離是以田\n地日荒城郭空虚夫牧民之道除其所疾適其所安\n安而不擾使而不勞是以百姓勸業而樂公賦若此則\n君無賑於民民無利於上上下交議而頌聲作故取而\n民不厭役而民不苦靈臺之詩非或使之民自為之若\n斯則君何不足之有乎\n\n　御史曰古者十五入太學與小役二十冠而成\n　人與戎事五十以上血脉溢剛曰艾壯詩曰方叔\n　元老克壯其猶故商師若荼周師若烏\n　今陛下哀憐百姓寛力役\n　之政二十三始賦五十六而免所以輔耆壯而息老\n　艾也丁者治其田里老者修其塘園儉力趨時無饑\n　寒之患不治其家而訟縣官亦悖矣\n文學曰十九年已下為殤未成人也二十而冠三\n十而娶可以從戎事五十已上曰艾老杖於鄉不從力\n役所以扶不足而息髙年也\n\n鄉飲酒之\n禮耆老異饌所以優耆耄而明養老也\n\n故老者非肉不飽非\n帛不煖非杖不行\n\n今五十已上至\n六十與子孫服輓輸並給徭役非養老之意也古有\n大䘮者君三年不呼其門通其孝道遂其哀戚之心也\n君子之所重而自盡者其惟親之䘮乎\n\n周公抱成王聼天下恩塞海内澤被四表矧惟\n南面含仁保德靡不得其所\n\n詩云夙夜\n基命宥宻陛下富於春秋委任大臣公卿輔政政教未\n均故庶人議也御史黙不答也\n　大夫曰王者包含并覆普愛無私不為近重施不為\n　逺遺恩今俱是民也俱是臣也安危勞佚不齊獨不\n　當調耶不念彼而獨計此斯亦好議矣緣邉之民處\n　寒苦之地距強胡之難烽燧一動有沒身之\n　累故邉民百戰而中國恬臥者以邊郡為蔽扞也詩\n　云莫非王事而我獨勞刺不均也是以聖王懐四方\n　獨苦興師推却胡越逺冦國安災散中國肥饒之餘\n　以調邊境邊境強則中國安中國安則晏然無事何\n　求而不得也\n文學曰古者天子之立於天下之中縣内方不過千里\n諸侯列國不及不食之地禹貢至於五千里民各供其\n君諸侯各保其國是以百姓均調而繇役不勞也今\n推胡越數千里道路廻逺士卒勞罷故邉民有刎頸\n之禍而中國有死亡之患此百姓所以囂囂而不黙也\n夫治國之道由中及外自近者始\n近者親附然後來逺百姓内足然後䘏外故羣臣論或\n欲田輪臺明主不許以為先救近務及時本業也故下\n詔曰當今之務在於禁苛暴止擅賦力本農公卿宜承\n意請减除不任以佐百姓之急今中國弊落不憂務在\n邉境意者地廣而不耕多種而不耨費力而無功\n\n詩云無田甫田維莠驕驕其\n斯之謂歟\n　大夫曰湯武之伐非好用兵也\n　周宣王辟國\n　千里非貪侵也\n　所以除冦賊而安百姓也故無功之師君\n　子不行無用之地聖王不貪先帝舉湯武之師定三\n　垂之難一面而制敵匈奴遁逃因河山以為防故\n　去沙石鹹鹵不食之地故割什辟之縣棄\n　造陽之地以與胡省曲塞據河險守要害以寛繇\n　役保士民\n　由此觀之聖主用心非務廣地以勞\n　衆而已矣\n文學曰秦之用兵可謂極矣蒙恬斥境可謂逺矣\n\n今踰䝉恬之塞\n立郡縣冦虜之地地彌逺而民滋勞朔方以西長安\n以北新郡之功外城之費不可勝計非徒是也司馬\n唐蒙鑿西南夷之塗巴蜀弊於卭筰横海征南夷\n樓舩戍東越荆楚罷於甌駱左將伐朝鮮開臨洮\n燕齊困於穢貉張騫通殊逺納無用府庫之藏流於外\n國非特什辟之費造陽之役也\n\n由此觀之非人主用心好事之臣為縣官計過也\n　大夫曰挾管仲之知者非為厮役之使也懐\n　陶朱之慮者不居貧困之處\n　文學能言而不能行居下而\n　訕上處貧而非富大言而不從髙厲而行卑誹譽\n　訾議以要名采善於當世夫禄不過秉握者\n　不足以言治家不滿儋石者不足以計事儒皆貧羸\n　衣冠不完安知國家之政縣官之事乎何什辟\n　造陽也\n文學曰夫賤不周知貧不妨行顔淵屢空不為\n不賢孔子不容不為不聖\n\n及將以貎\n舉人以才進士則太公終身鼔刀而寗戚不離飯牛\n矣\n\n古之君子守道以立名修\n身以俟時不以窮變節不以賤易志\n惟仁之\n處惟義之行臨財不苟見利反義不義而富無名而貴\n仁者不為也故\n曾參閔子不以其仁易晉楚之富伯夷不以其行易\n諸侯之位是以齊景公有馬千駟而不能與之爭名\n\n孔子曰賢哉回也一簞食\n一瓢飲在於陋巷人不堪其憂回也不改其樂故惟\n仁者能處約樂貧\n\n小人富斯暴貧斯濫矣陽子曰為仁不富為\n富不仁苟先利而後義取奪不厭公卿積億萬大夫積\n千金士積百金利己并財以聚百姓寒苦流離於路\n儒獨何以完其衣冠也\n　大夫曰余結髪束脩年十三幸得宿衛\n　給事輦轂之下以至卿大夫之位獲禄受\n　賜六十有餘年矣車馬衣服之用妻子僕養之費量\n　入為出儉節以居之奉禄賞賜一二籌册之\n　積浸以致富成業故分土若一賢者能守之分財若\n　一知者能籌之夫子貢之廢著陶朱公之三\n　至千金豈必賴之民哉運之方寸轉之息耗取之貴\n　賤之間耳\n文學曰古者事業不二利禄不兼然後諸業不相逺而\n貧富不相懸也\n\n夫\n乗爵禄以謙讓者名不可勝舉也因權勢以求利者\n入不可勝數也食湖池管山海芻蕘者不能與之爭\n澤商賈不能與之爭利子貢以布衣致之而孔子非\n之况以勢位求之者乎故古者大夫思\n其仁義以充其位不為權利以充其私也\n　大夫曰山岳有饒然後百姓澹焉河海有潤然\n　後民取足焉夫尋常之汚不能溉陂澤丘阜之木\n　不能成宮室小不能苞大少不能澹多\n　未有不能自足而能足人者也未有不能\n　自治而能治人者也故善為人者能自為者也\n　善治人者能自治者也文學不能治内安能理外乎\n文學曰行逺者假於車濟江海者因於舟\n公\n輸子能因人主之材木以搆宮室臺榭而不能自為專\n室狹廬材不足也歐冶能因國君以為金鑪大鍾而不\n能自為一鼎盤材無其用也君子因人主之正朝以和\n百姓潤衆庶而不能自饒其家勢不便也故舜耕於歴\n山恩不及州里太公屠牛於朝歌利不及妻子及其見\n用恩流八荒德溢四海\n\n故舜假之堯太\n公因之周君子能修身以假道者不能枉道而假財也\n　大夫曰道懸於天物布於地知者以衍愚者以困\n　子貢以著積顯於諸侯陶朱\n　公以貨殖尊於當世富者交焉貧者澹焉故上\n　自人君下及布衣之士莫不戴其德稱其仁原憲孔\n　伋當世被饑寒之患顔回屢空於窮巷當此之時迫\n　於窟穴拘於緼袍雖欲假財信姦佞亦不能也\n文學曰孔子云富而可求也雖執鞭之事吾亦為之如\n不可求從吾所好\n\n君子求義非苟富也故刺\n子貢不受命而貨殖焉君子遭時則富且貴不遇退而\n樂道不以利累已故不違義而妄取隠居修節不欲妨\n行故不毁名而趨勢雖附之以韓魏之家非其志則\n不居富貴不能榮謗毁不能傷也故原憲之緼袍賢於\n季孫之狐貉趙宣孟之魚食甘於知伯之芻豢子思\n之銀佩美於虞公之垂棘\n魏文侯軾段干木之閭非以其有勢也晉\n文公見韓慶下車而趨非其多財以其富於仁充於徳\n也故貴何必財亦仁義而已矣\n\n"}
{"id": "KR3a0006_005", "series": "KR3a0006", "text": "　　　　　　　　　　　眀　張之象　註\n　大夫曰夫懐枉而言正自託扵無欲而實不從此\n　非士之情也昔李斯與包丘子俱事荀卿既而李斯\n　入秦遂取三公據萬乘以制海内功侔伊望\n　名巨太山而包丘子不免扵甕牖蒿廬如潦嵗\n　之鼃口非不衆也然卒死扵溝壑而已今内無以\n　養外無以稱貧賤而好義雖言好義亦不足貴\n　者也\n文學曰方李斯之相秦也始皇任之人臣無二然而\n荀卿為之不食覩其罹不測之禍也\n\n包丘子飯麻蓬藜修道白屋之\n下樂其志安之扵廣厦芻豢無赫赫之勢亦無戚戚\n之憂\n夫\n晉獻垂棘非不美也宫之竒見之而歎知荀息之圖之\n也知伯富有三晉非不盛也然不知襄子之謀之也\n季孫之狐貉非不麗也然不知魯君之患之也\n\n故晋獻以\n寶馬釣虞虢襄子以城壊誘知伯身禽扵趙而\n虞虢卒并扵晉以其務得不顧其後貪土地而利寶馬\n也\n\n孔子曰人無逺慮必有近憂今之在位者見\n利不虞害貪得不顧耻以利易身以財易死無仁義之\n徳而有富貴之祿若䧟坎穽食扵縣門之下此李\n斯之所以具五刑也\n南方有鳥名鵷\n雛非竹實不食非醴泉不飲飛過太山太山之鴟俛\n啄腐鼠見鵷鶵而嚇今公卿以其富貴笑儒者為之\n常行得無若太山鴟嚇鵷鶵乎\n\n　大夫曰學者所以坊固辭禮者所以文鄙行\n　也故學以輔徳禮以文質言思可道行思可樂惡\n　言不出扵口邪行不及扵已動作應禮從容中\n　道故禮以　之孫以出之是以終日言無口過終\n　身行無寃尤今人主張官立朝以治民疏爵分禄\n　以褒賢而曰縣門腐䑕何辭之鄙倍而悖扵所聞\n　也\n文學曰聖主設官以授任能者處之分祿以養賢䏻者\n受之義貴無髙義取無多故\n舜受堯之天下太公不避周之三公\n\n苟非\n其人簞食豆羮猶為頼民也故徳薄而位髙力\n小而任重鮮不及矣\n\n夫\n太山鴟啄腐鼠扵窮澤幽谷之中非有害於人也今之\n有司盗主財而食之扵刑法之旁不知機之是發又以\n嚇人其患惡得若太山之鴟乎\n　大夫曰司馬子言天下穰穰皆為利徃\n　趙女不擇醜好鄭嫗不擇逺近商人\n　不醜耻辱戎士不為死力士不在親事君不避其難\n　皆為利禄也儒墨内貪外矜徃来㳺說栖栖然\n　亦未為得也故尊榮者士之願也富貴者士之期也\n　方李斯在荀卿之門闒茸與之齊軫及其奮翼\n　髙舉龍昇驥騖過九軼二翺翔萬仞鴻鵠驊騮且同\n　侣况跛牂燕雀之属乎席天下之權\n　御宇内之衆後車百乘食祿萬鍾而拘\n　儒布褐不完糟糠不飽非甘菽藿而卑廣厦亦不䏻\n　得已雖欲嚇人其何已乎\n文學曰君子懐徳小人懐土賢士殉名貪夫死利\n\n李斯貪其\n所欲致其所惡孫叔\n敖早見扵未萌三去相而不悔\n\n非樂卑\n賤而惡重祿也慮逺而避害謹也\n\n夫郊\n祭之牛食養朞年衣之文繡以入廟堂太宰執其鸞\n刀以啟其毛方此之時願任重而止峻坂不可得也\n\n商鞅困扵彭池\n吳起之伏王尸願被布褐而處窮鄙之蒿廬李斯相\n秦席天下之勢志小萬乘及其囚扵囹圄車制\n扵雲陽之市亦願負薪入鴻門行上蔡曲街徑不可得\n也\n\n蘇秦吳起以權勢\n自殺商鞅李斯以尊重自滅皆貪禄慕榮以沒其身從\n車百乘曽不足以載其禍也\n\n　大夫曰伯夷以㢘饑尾生以信死\n　由小器而虧大體匹\n　夫匹婦之為諒也絰扵溝瀆而莫之知也何功名之\n　有蘇秦張儀知足以強國勇足以威敵一怒而諸\n　侯懼安居而天下息萬乘之主莫不屈體卑辭幣\n　請交此所謂天下名士也\n　夫\n　智不足與謀而權不能舉當世民斯為下也今舉亡\n　而為有虗而為盈布衣穿履深念徐行若有遺亡\n　非立功成名之士而亦未免於世俗也\n文學曰蘇秦以從顯扵趙張儀以衡任扵秦\n\n方此之時非不尊貴也然知士隨而憂之知夫\n不以道進必不以道退不以義得者必不以義亡季孟\n之權三桓之富不可及也孔子為之曰微為人臣權均\n扵君富侔扵國者亡故其位彌髙而罪彌重禄滋厚而\n罪滋多夫行者先全已而後求名仕\n者先辟害而後求禄\n\n夫香餌非\n不美也龜龍聞而深藏鸞鳳見而髙逝者知其害身也\n夫為烏鵲魚鱉食香餌而後狂飛奔走遜身屈遰\n無益扵死\n今有司盗秉國法進不顧罪卒然有\n急然後車馳人趨無益扵死所盗不足償扵臧獲\n妻子奔亡無處所身在深牢莫知恤視方此之時何\n暇得以笑乎\n\n　大夫曰文學髙行矯然若不可卷盛莭潔言皦\n　然若不可湼\n　然戍卒陳勝釋輓輅首為叛逆自立張楚\n　素非\n　有囘由處士之行宰相列臣之位\n　也奮扵大澤不過旬月而齊魯儒墨薦紳之徒\n　肆其長衣長衣官之也負孔氏之禮器\n　詩書委質為臣\n　孔甲為\n　涉博士卒俱死陳\n　為天下大笑深蔵髙逝者固若是也\n文學曰周室衰禮義壊不能統理天下諸侯交爭相滅\n亡并為六國兵革不休民不得寧息秦以虎狼之心蠺\n食諸侯并吞戰國以為郡縣\n伐能矜功自以為過堯舜\n而羞與之同棄仁義而尚刑罰以為今時不師扵文而\n决扵武趙髙治獄扵内䝉恬治兵扵外百姓愁苦同心\n而患秦\n\n陳王赫然奮爪牙為天下首事道雖凶\n而儒墨或干之者以為無王久矣道擁遏不得行自孔\n子以至扵兹而秦復重禁之故發憤扵陳王也\n\n孔子曰如有用我者吾其為東周\n乎庶㡬成湯文武之功為百姓除殘去賊豈貪禄樂\n位哉\n　大夫曰文學言行雖有伯夷之亷不及栁下恵之\n　貞不過髙瞻下視潔言汚行觴酒豆肉遷延相讓\n　辭小取大雞㢘狼吞趙綰王臧之等以儒術擢為上\n　卿而有奸利殘忍之心主父偃以口舌取大官竊權\n　重欺紿宗室受諸侯之賂卒皆誅死\n　東方朔自稱辯略消堅釋石\n　當世無雙然省其私行狂夫不忍為\n　况無\n　東方朔之口其餘無足觀者也\n文學曰志善者忘惡謹小者致大俎豆之間足以觀禮\n閨門之内足以論行夫服古之服誦古之道舍而\n為非者鮮矣故君子時然後言義然後取不以道得\n之不居也\n滿而不溢泰而不驕故袁盎親扵景帝\n秣馬不過一駟公孫𢎞即三公之位家不過十乗東方\n先生說聴言行扵武帝而不驕溢主父見困厄之日久\n此疾在位者不好道而富且貴莫知䘏士也扵是取\n饒衍之餘以周窮士之急非為私家之業也\n\n當世囂囂非患儒之鷄㢘患在\n位者之虎飽嗌咽扵求覽無所孑遺耳\n\n　大夫曰古者經井田制㕓里丈夫治其田疇女子治\n　其麻枲無曠地無㳺人故非工商不得食扵利末\n　非良農不得食扵收獲非執政不得食扵官爵今儒\n　者釋耒耜而學不驗之語曠日彌久而無益扵理往\n　来浮游不耕而食不蠶而衣巧為良民以奪農妨政\n　此亦當世之所患也\n文學曰禹蹙洪水身親其勞澤行路宿過門不入當此\n之時簮墮不掇冠挂不顧而暇耕乎\n\n孔子曰詩人疾之不能黙丘疾\n之不䏻伏是以東西南北七十說而不用然後退而\n修王道作春秋垂之萬世之後天下折中焉豈與匹夫\n匹婦耕織同哉\n\n傳曰君子當時不動而民無觀也故非君\n子莫治小人非小人無以養君子當不耕織為匹夫\n匹婦也君子耕而不學則亂之道也\n\n　大夫曰文學言治尚扵唐虞言義髙扵秋天有華言\n　矣未見其實也昔魯穆公之時公儀為相子思子\n　原為之卿然北削扵齊以泗為境南畏楚人西賓秦\n　國孟軻居梁兵折扵齊上将軍死而太子虜西敗扵\n　秦地奪壤削亡河内河外夫仲尼之門七十子之\n　徒去父母捐室家負荷而隨孔子不耕而學亂乃\n　愈滋故玉屑滿箧不為有寶詩書負笈不為有道要\n　在安國家利人民不苟文繁衆辭而已\n文學曰虞不用百里之謀而滅秦穆用之以至伯焉\n夫不用賢則亡而不削何可得乎\n\n孟子適梁恵王問利答以仁義趨舍不合\n是以不用而去\n\n夫懐寳而無語\n故有粟不食無益扵饑覩賢不用無益扵削紂之時内\n有微箕二子外有膠鬲棘子故其不能存言而不用諫\n而不聽雖賢惡得有益扵治也\n　大夫曰橘柚生扵江南而民皆甘之於口味同也好\n　音生扵鄭衞而人皆樂之扵耳聲同也越人夷吾\n　戎人由余待譯而後通而並顯齊秦人之心扵善惡\n　同也故曽\n　子倚山而吟山鳥下翔師曠鼔琴百獸率舞未有善\n　而不合誠而不應者也\n　意未誠與何故言而不見從行而不合也\n文學曰扁鵲不䏻治不受鍼藥之疾賢聖不能正不食\n諫諍之君\n\n故桀有闗龍逄\n而亡夏殷有三仁而商滅\n\n不患無由\n余夷吾之倫患無桓穆之聽耳\n\n是以孔子東西無所適遇屈原放逐扵楚國\n\n故曰直道而事人焉往而不\n三黜枉道而事人終非以此言而不見從行而不合者\n也\n\n　大夫曰歌者不期扵利聲而貴在中莭論者不期\n　扵麗辭而務在事實\n　善聲而不知轉未可謂能歌也善言而不知\n　變未可謂䏻說也持䂓而非矩執凖而非繩通一孔\n　曉一理而不知權衡以所不覩不信人若蟬之不知\n　雪堅據古人以應當世猶辰参之錯膠柱而調瑟固\n　而難合矣\n　孔子所以不用\n　扵世而孟軻見賤扵諸侯也\n文學曰日月之光而盲者不能見雷電之聲而聾人不\n能聞\n夫為不知音\n者言若語扵瘖聾何特蟬之不知重雪耶\n\n夫以伊尹之知太公之賢而不䏻開辭\n扵桀紂非說者非聴者過也\n是以荆和抱璞而泣血曰安得良工而剖\n之屈原行吟澤畔曰安得臯陶而察之\n\n夫人君莫不欲求賢以自輔任能\n以治國然牽扵流說惑扵道諛是以賢聖蔽掩而䜛佞\n用事以此亡國破家而賢士饑扵巖穴也\n\n昔趙\n髙無過人之志而居萬人之位是以傾覆秦國而禍殃\n其宗盡失其瑟何膠柱之調也\n\n　大夫曰所謂文學髙第者智略能明先王之術而資\n　質足以履行其道故居則為人師用則為世法今文\n　學言治則稱堯舜道行則稱孔墨授之政則不達\n　懐古道而不能行言直而行之枉道是而情非衣冠\n　有以殊扵鄉曲而實無以異扵凡人諸生所謂中直\n　者遭時蒙率備數適然耳殆非眀舉所謂固未可與\n　論治也\n文學曰天設三光以照記天子立公卿以眀治故曰公\n卿者四海之表儀神化之丹青也上有輔眀主之事下\n有遂聖化之事和隂陽調四時安衆庶育羣生使百姓\n輯睦無怨思之色四夷順徳無叛逆之憂此公卿之職\n而賢者之所務也\n\n若伊尹周召三公之才太顛閎夭九卿之人\n文學不中聖主之眀\n舉今之執政亦未能稱盛徳也\n　大夫不說作色不應也\n文學曰朝無忠臣者政闇大夫無直士者位危\n\n任座正言君之過文侯改言行\n稱為賢君\n\n袁盎面刺綘侯\n之驕矜卒得其慶\n\n故觸死亡以干主\n之過者忠臣也犯嚴顔以匡公卿之失者直士也\n\n鄙人不能巷言面違方今人主榖之教令張而\n不施食禄多非其人以妨農商工市井之利未歸扵民\n民望不塞也且夫帝王之道多墮壊而不修詩云濟\n濟多士意者誠任用其計非苟陳虚言而已\n"}
{"id": "KR3a0006_006", "series": "KR3a0006", "text": "　　　　　　　　　　　　明　張之象　註\n　大夫曰七十子躬受聖人之術有名列於孔子之門\n　皆諸侯卿相之才可南面者數人\n　可政事者冉有季路\n　言語宰我子貢宰我秉事有寵於齊田常作難道\n　不行身死庭中簡公殺於檀臺\n　子路仕衛孔悝作亂不能救君出亡身葅於衛\n　子貢子臯遁逃不能死其難\n　食人之重祿不能更處人尊\n　官不能存何其厚於己而薄於君㢤同門共業自以\n　為知古今之義明君臣之禮或死或亡二三子殊路\n　何道之悖也\n文學曰宋襄公知孔父之賢而不早任故身死魯莊\n知季友之賢授之政晚而亂\n\n衞君近佞逺賢子路居蒲孔悝為政簡公不聽\n宰我而漏其謀是以二君身被放殺而禍及忠臣\n\n二子\n者有事而不與其謀故可以死可以生去止其義一\n也\n\n晏嬰不死崔慶之難不可謂不義㣲子去殷之亂可\n謂不仁乎\n\n　大夫曰至美素璞物莫能飾也至賢保眞偽文莫能\n　增也故金玉不琢美珠不畫\n　今\n　仲由冉求無檀柘之材隋和之璞而强文之譬若彫\n　朽木而礪鈆刀飾嫫母畫土人也被以五色\n　斐然成章及遭行潦流波則沮矣\n　夫重懷古道枕籍\n　詩書危不䏻安亂不能治郵里逐雞難亦無黨也\n文學曰非學無以治身非禮無以輔徳\n\n和氏之璞天下之美寶\n也待鑑識之工而後明毛嬙天下之姣人也待香\n澤脂粉而後容周公天下之至聖人也待賢師學問而\n後通\n\n今齊世庸士之人不好學\n問專以巳之愚而負荷巨任若無檝舳濟江海\n而遭大風漂沒於百仞之淵東流無崖之川安得沮而\n止乎\n　大夫曰性有剛柔形有好惡聖人能因而不能改孔\n　子外變二三子之服而不能革其心故子路解長劍\n　去危冠屈節於夫子之門然攝齊師友行行爾\n　鄙心猶存\n　宰予晝寢\n　欲損三年之喪孔子曰糞土之\n　墻不可杇也若由不得其死然故内無其質而外學\n　其文雖有賢師良友若畫脂鏤氷費日損功故\n　良師不能飾戚施香澤不能化嫫母也\n文學曰蒙以不潔鄙夫掩鼻惡人盛飾可以宗祀上帝\n\n使二人不涉聖人之門不\n免為窮夫安得卿大夫之名故砥所以致於刃學所以\n盡其才也\n\n孔子曰觚不觚\n觚哉觚哉故事人加則為宗廟器否則厮養之舋才\n于越之鋌不礪\n匹夫賤之工人施巧人主服而朝\n也夫醜者自以為姣故不飾愚者自以為知故\n不學觀笑在已而不自知不好用人自是之過也\n　大夫曰剛者折柔者卷故季由以强梁死宰我以柔\n　弱殺\n　使二子不學未必不得其死何者矜已而伐能小\n　知而巨收欲人之従己不能以己之從人莫視而自\n　見莫賈而自貴此其所以身殺死而終葅醢也\n　未見其為宗廟器覩其為世戮也當此之時東流亦\n　安之乎\n文學曰騏驥之輓鹽車垂頭於太行屠者持刀而\n睨之太公之窮困負販於朝歌也蓬頭相聚而笑之\n當此之時\n非無逺筋駿才也非文王伯樂莫知之賈也\n\n子路宰我生不\n逢伯樂之舉而遇狂屠故君子傷之若由不得其死\n然天其祝予矣孔父累華督之\n難不可謂不義仇牧涉宋萬之禍不可謂不賢也\n\n　大夫曰今之學者無太公之能騏驥之才有以蜂蠆\n　介毒而自害也東海成顒河東胡建\n　是也二子者以術蒙舉起卒伍為縣令獨非自是無\n　與合同引之不來推之不徃狂狷不遜忮害不㳟\n　刻轢公主侵陵大臣知其不可而强行之欲以\n　干名所由不軌果沒其身未覩功業所至而見两觀\n　之殃\n　身得\n　重罪不得以夀終徼而以為知訐而以\n　為直不孫以為勇其遭難固亦宜也\n文學曰二公懐精白之心行忠正之道直已以事上竭\n力以狥公奉法推理不避彊禦不阿所親不貴妻子之\n養不顧私家之業然卒不能免於嫉妬之人為衆枉所\n排也其所以累不測之刑而功不遂也\n\n夫公族不正則法令不\n行股肱不正則姦邪興起趙奢行之平原\n\n范睢行之穰侯\n\n二國治而兩家全故君過而臣\n正上非而下譏大臣正縣令何肯不反諸已而行非\n於人執政之大失也夫屈原之沉淵遭子椒之譛也\n\n管子得行其道鮑叔之力\n也\n\n今不覩鮑叔之力而見汩羅之禍雖欲以夀終惡\n其能得乎\n　大夫曰御史御史未應謂丞相史曰文學結髪學\n　語服膺不舍辭若循環轉若陶鈞\n　文繁於春華無効於抱\n　風飾虚言以亂實道古以害今従之則縣官用廢虚\n　言不可實而行之不従文學以為非也衆口囂囂不\n　可勝聽諸卿都大府曰久矣通先古明當世今將\n　何従而可矣丞相史進曰晋文公譎而不正齊桓公\n　正而不譎所由不同俱歸於伯而必隨古不革襲\n　故不改是文質不變而椎車尚在也\n　故或作之或述之然後法令調於民\n　而器械便於用也孔對三君殊意晏子相三君異\n　道非苟相反所務之時異也\n　公卿既定大業之路建不竭之本願\n　無顧細故之語牽儒墨論也\n文學曰師曠之調五音不失宫商聖王之治世不離\n仁義故有改制之名無變道之實\n\n上自黄帝下及三王莫不明徳教\n謹庠序崇仁義立教化此百世不易之道也殷周因修\n而昌秦王變法而亡\n\n詩云雖無老成人尚有典刑\n言法教故沒而存之舉而貫之貫而行之何更為哉\n\n　丞相史曰說西施之美無益於容道堯舜之徳無\n　益於治\n　今文學不言所為治而言以\n　治之無功猶不言耕田之方美富人之囷倉也夫\n　欲粟者務時欲治者因世\n　故商君昭然獨\n　見存亡不可與世俗同者為其沮功而多近也庸人\n　安其故而愚者果所聞\n　故舟車之始使民三\n　年而後安之商君之法立然後民信之\n　孔子曰可與共學未可與權文學可令扶\n　䋲循刻非所與論道術之外也\n文學曰君子多聞闕疑述而不作聖達而謀大叡知\n而事寡是以功成而不隳名立而不頓小人知淺\n而謀大羸弱而任重故中道而廢蘓秦商鞅是也\n\n無先王之法非聖人之道而因於已故亡易曰\n小人處盛位雖髙必崩不盈其道不恒其徳而能以善\n終身未之有也是以初登于天後入于地禹之治水也\n民知其利莫不勸其功商鞅之立法民知其害莫不畏\n其刑\n\n故夏后功立而王商鞅法行\n而亡商鞅有獨智之慮世不獨見之證文學不足與權\n當世亦無負累之殃也\n　丞相史曰晏子有言儒者華於言而寡於實繁於\n　樂而舒於民久䘮以害生厚葬以傷業禮煩而難\n　行道迂而難遵稱徃古而言訾當世賤所見而貴\n　所聞比人本狂以已為拭此顔異所以誅黜而狄山\n　死於匈奴也\n　䖏其位而非其朝生乎世\n　而訕其上終以被戮而䘮其軀此獨誰為負其累而\n　蒙其殃乎\n文學曰禮所以坊滛樂所以移風禮興樂正則刑\n罰中故堤坊成而民無水菑禮義立民無亂\n患故禮義壞堤坊决所以治者未之有也\n\n孔子曰禮與其奢也寧儉䘮與其易也寧戚故禮之所\n為作非以害生傷業也威儀節文非以亂化傷俗也治\n國謹其禮危國謹其法\n\n昔秦以武力吞天下而\n斯髙以妖孽累其禍廢古術隳舊禮專任刑法而儒\n墨既䘮焉塞士之塗壅人之口道䛕日進而上不聞其\n過此秦所以失天下而殞社稷也\n\n故聖人為政必先誅之為巧言以輔非而傾覆\n國家也今子安取亡國之語而来乎夫公卿處其位\n不正其道而以意阿色順風疾小人諓諓面従以成\n人之過也故知言之死不忍従苟合之徒\n是以不免於縲絏悲夫\n\n　丞相史曰檀柘而有鄉萑葦而有藂言\n　物類之相従也\n　孔子曰徳不孤必\n　有鄰故湯興而伊尹至不仁者逺矣未有明君在上\n　而亂臣在下也\n　今先帝躬行仁聖之道以臨海内招舉俊\n　才賢良之士唯仁是用誅逐亂臣不避所親務以求\n　賢而簡退不肖猶堯之舉舜禹之族殛鯀放驩兠也\n　而曰苟合之徒是則主非而臣阿是也\n文學曰臯陶對舜在知人惟帝其難之洪水之災堯獨\n愁悴而不能治得舜禹而九州寧故雖有堯之明君而\n無舜禹之佐則純徳不流\n\n春秋刺有君而無臣先帝之時良臣未備故邪臣\n得間堯得舜禹而鯀殛驩兠誅趙簡子得叔向而盛\n青肩詘語曰未見君子不知偽臣詩云未見君子憂心\n忡忡既見君子我心則降此之謂也\n　丞相史曰堯任鯀驩兠得舜禹而放殛之以其罪\n　而天下咸服誅不仁也人君用之齊民而顔異濟南\n　亭長也先帝舉而加之髙位官至上卿狄山起布衣\n　為漢議臣處舜禹之位執天下之中不能以治而反\n　坐訕上故驩兠之誅加而刑戮至焉賢者受賞而不\n　肖者被刑固其然也文學何怪焉\n文學曰論者相扶以義相喻以道從善不求勝服義不\n恥窮若相迷以偽相亂以辭相矜於後息期於苟勝非\n其貴者也\n\n夫蘇秦張儀熒惑諸侯傾覆萬乘使人主失\n其所持非不辯然亂之道也\n\n子疾鄙夫之不可與事君患其聼從而無所不\n至也今子不聼正義以輔卿相又從而順之好須\n臾之說不計其後君子之為人吏宜受上戮子姑黙矣\n　丞相史曰葢聞士之居世也衣服足以勝身食飲\n　足以供親内足以相䘏外不求於人故身修然後可\n　以理家家治然後可以治官故飯䓸糲者不\n　可以言孝妻子饑寒者\n　不可以言慈緒業不備者不可以言理居斯世行斯\n　身而有此三累者斯亦足以黙矣\n文學曰善養者不必芻豢也善供服者不必錦繡也\n以已之所有盡事其親孝\n之至也故匹夫勤勞猶足以順禮歠菽飲水足以致\n其敬\n孔子曰今之孝者是謂能養不敬何以\n别乎故上孝養志其次養色其次養體貴其禮\n不貪其養禮順心和養雖不備可也\n\n易曰東鄰殺牛不如西鄰之禴祭\n也\n\n故富貴而無禮不如貧賤之孝悌閨門之内盡孝焉\n閨門之外盡悌焉朋友之道盡信焉三者孝之至也居\n家理者非謂積財也事親孝者非謂鮮肴也亦和顔色\n承意盡禮義而已矣\n\n　丞相史曰八十曰耋七十曰耄耄食非肉不飽衣\n　非帛不暖故孝子日甘毳以養口輕暖以養\n　體曽子養曽晳必有酒肉無端絻雖公西赤\n　不能以為容無肴膳雖閔曽不能以卒養禮無虚\n　加故必有其實然後為之父子與其禮有餘而養\n　不足寧養有餘而禮不足夫洗爵以盛水升降\n　而進糲禮雖備然非其貴者也\n文學曰周襄王之母非無酒肉也衣食非不如曽晳也\n然而被不孝之名以其不能事其父母也\n\n君子重其禮小人貪其\n養夫嗟来而招之投而與之乞者猶不取也\n\n君子苟無其禮雖美不食焉故禮主人不親饋則\n客不祭是饋輕而禮重也\n\n　丞相史曰孝莫大以天下一國養次祿養下\n　以力故王公人君上也卿大夫次也夫以家人言\n　之有賢子者當路於世者髙堂邃宇安車大馬衣\n　輕暖食甘毳無厭者褐衣皮冠窮居陋巷有\n　旦無暮食䓸糲者葷茹膢臘而後見肉\n　審老親之腹非唐園唯菜是盛夫䓸糲乞\n　者所不取而子以養親雖欲以禮非其貴也\n文學曰無其能而竊其位無其功而有其祿雖有富貴\n由蹠蹻之養也髙臺極望食案方丈而不可\n謂孝老親之腹非盗囊也何故常盛不道之物\n\n夫取\n非有非職財入而患從之身且死禍殃安得膢臘而\n食肉曽参閔子無卿相之養而有孝子之名\n\n周襄王富有天下而有不能事父母之\n累\n故禮菲而養豐非孝也凉囷而以養非孝也\n\n　丞相史曰上孝養色其次安親其次全身徃者\n　陳餘背漢斬於泜水伍被邪逆而夷三族近世主\n　父偃行不軌而誅滅吕步舒弄口而見戮\n　行身不謹誅及無罪之親由此觀之虗禮\n　無益於已也文實配行禮養俱施然後可以言孝\n　孝在扵質實不在扵飾貌全身在扵謹慎不在於馳\n　語也\n文學曰言而不誠期而不信臨難不勇事君不忠不\n孝之大者也\n孟子\n曰今之士今之大夫皆罪人也皆逢其意以順其惡今\n子不忠不信巧言以亂政導䛕以求合若此者不容於\n世春秋曰士守一不移循理不外援共其職而已故\n卑位而言髙者罪也言不及而言者傲也有詔公卿與\n斯議而空戰口也\n"}
{"id": "KR3a0006_007", "series": "KR3a0006", "text": "　　　　　　　　　　　　明　張之象　註\n　丞相史曰山林不讓椒桂以成其崇君子不辭負\n　薪之言以廣其名故多見者博多聞者知距諫者\n　塞專已者孤故謀及下者無失䇿舉及衆者無頓功\n　詩云詢于芻蕘\n　故布衣皆得風議何况公卿之史乎春秋士不載\n　文而書咺者以為宰士也\n　孔子曰雖不吾以吾其\n　與聞諸侯僕雖不敏亦當傾耳下風攝齊勾指\n　受業徑於君子之塗矣使文學言之而是僕之言有\n　何害使文學言之而非雖㣲丞相史孰不非也\n文學曰以正輔人謂之忠以邪導人謂之佞\n夫怫過納善\n者君之忠臣大夫之直士也孔子曰大夫有爭臣三\n人雖無道不失其家\n今子處宰\n士之列無忠正之心枉不能正邪不能匡順流以容身\n從風以説上上所言則苟聽上所行則曲從若影之\n隨形響之於聲終無所是非\n衣儒衣冠儒冠而不能行其道非\n真儒也譬若土龍文章首目具而非龍也葶歴似菜而\n殊味玉石相似而異類\n\n子非孔氏\n執經守道之儒乃公卿面從之儒非吾徒也冉有為季\n氏宰而附益之孔子曰小子鳴鼓而攻之可也故輔桀者\n不為知為桀斂者不為仁丞相史黙然不對\n　大夫曰作世明主憂勞萬人思念北邉之未安故使\n　使者舉賢良文學髙第詳延有道之士將欲觀殊\n　議異冊虚心傾耳以聽庶幾云得諸生無能出竒計\n　逺圖匃奴安邊境之冊明枯竹守空言不知趨\n　舍之宜時世之變議論無所依如膝癢而搔背辯訟\n　公門之下訩訩不可勝聽如品即口以\n　成事此豈明主所欲聞哉\n文學曰諸生對册殊路同歸指在於崇禮義退財\n利復往古之道匡當世之失莫不云太平雖未盡可亶\n用宜略有可行者焉執事闇於明禮而喻於利末\n沮事隳議計利籌册以故至今未决非儒無成\n事公卿欲成利也\n　大夫曰色厲而内荏亂真者也文表而柔裏亂實者\n　也文學裒衣博帶竊周公之服鞠躬踧踖竊仲尼之\n　容議論稱誦竊商賜之辭刺譏言治過管晏之才心\n　卑卿相志小萬乗及授之政昏亂不治故以言\n　舉人若以毛相馬\n　此其所以多\n　不稱舉詔册曰朕嘉宇内之士故詳延四方\n　豪俊文學博習之士超遷官祿言者不必有徳何者\n　言之易而行之難有舍其車而識其牛貴其不言而\n　多成事也\n　吳鐸以其\n　舌自破主父偃以其舌自殺\n　鶡鴠夜鳴無益於明主父鳴鴟無益\n　於死\n　非有司欲成利\n　文學桎梏於舊術牽於間言者\n　也\n文學曰能言之能行之者湯武也能言不能行者有司\n也文學竊周公之服有司竊周公之位文學桎梏\n於舊術有司桎梏於財利主父偃以舌自殺有司\n以利自困夫驥之才千里非造父不能使禹之知萬\n人非舜為相不能用\n\n故季桓子聼政桞下惠忽然不見孔子為司冦\n然後悖熾驥舉\n之在伯樂其功在造父造父攝轡馬無駑良皆可\n取道周公之時士無賢不肖皆可與言至治故御之良\n者善調馬相之賢者善使士今舉異才而使减騶\n御之是猶扼驥鹽車而使責之疾\n此賢良文學多不稱舉也\n　大夫曰嘻諸生闒茸無行多言而不用情貌\n　不相副若穿踰之盗自古而患之是孔丘斥逐於魯\n　君曾不用於世也何者以其首攝多端迂時而不要\n　也故秦王燔去其術而不行坑之渭中而不用\n　乃安得鼓口舌申顔眉預前論議是非國家之事也\n文學曰國有賢士而不用非士之過有國者之耻\n\n孔子大聖也諸侯莫能用當小位於魯三月不令而行\n不禁而止沛若時雨之灌萬物莫不興起也\n\n况乎位天下之本朝而施\n聖主之徳音教澤乎今公卿處尊位執天下之要十有\n餘年功徳不施於天下而勤勞於百姓百姓貧陋困窮\n而私家累萬金此君子所耻而伐檀所刺也\n昔者商鞅相秦後禮讓先貪鄙\n尚首功務進取\n\n無徳序於民\n而嚴刑罰於國俗日壊而民滋怨故惠王烹葅其身以\n謝天下當此之時亦不能論事矣今執政患儒貧賤而\n多言儒亦憂執事富貴而多患也大夫視文學悒悒而\n不言也\n　丞相史曰夫辯國家之政事論執政之得失何\n　不徐徐道理相喻何至切切如此乎大夫難罷鹽鐡\n　者非有利也憂國家之用邊境之費也諸生誾誾\n　爭鹽鐡亦非為已也欲反之於古而輔成仁義\n　也二者各有所宗時世異務又安可堅任古術而非\n　今之理也且夫小雅非人必有以易之諸生莫有\n　能安集國中懐臧之来逺方使邊境無冦虜之災租\n　税盡為諸生除之何况鹽鐡均輸乎所以貴術儒者\n　貴其處謙推讓以道盡人今辯訟愕愕然無赤賜\n　之辭而見鄙倍之色非所聞也大夫言過而諸生亦\n　如之諸生不直謝大夫耳\n賢良文學皆離席曰鄙人固陋希涉大庭狂言多不稱\n以逆執事夫藥酒苦於口而利於病忠言逆於耳而\n利於行\n\n故愕愕\n者福也諓諓者賤也林中多疾風富貴多䛕言萬\n里之朝日聞唯唯而後聞諸生之愕愕此乃公卿\n之良藥鍼石\n\n大夫色少寛面文學而蘇\n也\n　丞相史曰窮巷多曲辯而寡見者難喻\n　文學守死渣滓之語而終不移夫往古之事\n　昔有之語已可覩矣今以近世觀之自以目有所見\n　耳有所聞世殊而事異文景之際建元之始民朴而\n　歸本吏亷而自重殷殷屯屯人衍而家富今政非改\n　而敎非易也何世之彌薄而俗之滋衰也吏即少亷\n　民即寡耻刑非誅惡而姦猶不止\n　世人有言鄙儒不\n　如都士\n　文學皆出山東希涉大論子大夫論京師之日乆\n　顧分明政治識之事故所以然者也\n賢良曰夫山東天下之腹心賢士之戰塲也高皇帝\n龍飛鳯舉於宋楚之間山東子弟蕭曹樊酈滕灌之屬\n為輔雖既異世亦即閎夭太顛而已\n\n禹出西羌\n文王生北夷\n\n然聖徳髙\n世有萬人之才負迭羣之任出入都市一旦\n　不知返數然後終於厮役而已僕雖不生長京師\n　才駑下愚不足以大議竊者以聞閭里長老之言\n　往者常民衣服温暖而不靡器質朴牢而致用衣足以\n　蔽體噐足以便事馬足以易步車足以自載酒足以合\n　歡而不湛樂足以理心而不滛入無宴樂之聞出\n　無佚遊之觀行即負羸止作鋤耘用約而財饒夲\n　修而民富送死哀而不華養生適而不奢大臣正而無\n　欲執政寛而不苛故黎民寧其性百吏保其官建元始\n　崇文修徳天下乂安其後邪臣各以伎藝虧亂至治外\n　障山海内興諸利楊可勝告緡江充禁服張大夫革\n　令杜周治獄罰贖科適微細並行不可勝載夏蘭之\n　屬妄搏王溫舒之徒妄殺殘吏萌起擾亂良民\n\n當\n此之時百姓不保其首領豪富莫必其族姓聖主覺焉\n乃刑戮充等誅滅殘賊以殺死罪之怨塞天下之\n責故居民肆然復安然其禍累世不復瘡痍至今未息\n故百官尚有殘疾之政而強宰尚有強奪之心大臣擅\n權而斷擊豪猾多黨而侵陵富貴奢侈貧賤簒殺女紅\n難成而易弊車器難就而易敗車不累朞噐不終嵗\n一車千石一衣十鍾常民文杯畫案几席緝𨄌婢\n妾衣紈履絲匹庶粺飯肉食里有俗黨有塲康莊馳\n逐窮巷蹋鞠秉耒抱挿躬耕身織者寡娶要歛\n從容傅白黛青者衆無而為有貧而强夸文\n表無裏紈袴枲裝生不養死厚𦵏送死殫家\n遣女滿車富者欲過貧者欲及富者空藏貧者稱貸\n是以民年急而嵗促貧即寡耻乏即少亷此所以刑非\n誅惡而姦猶不止也\n\n故國有嚴不急之徵即生前不足疾矣\n　大夫曰吾以賢良為少愈乃反其幽明若胡車相隨\n　而鳴諸生獨不見季夏之螇乎\n　音聲入耳秋風至而聲無者生無易由言不顧\n　其患患至而後黙晩矣\n賢良曰孔子讀史記喟然而歎傷正徳之廢君臣之危\n也\n\n夫\n賢人君子以天下為任者也任大者思逺思逺者忘近\n誠心閔悼惻𨼆加爾故忠心獨而無累此詩人所以傷\n而作比干子胥遺身忘禍也其惡勞人若斯之急安\n能黙乎\n詩\n云憂心如惔不敢戲談孔子栖栖疾固也墨子遑遑閔\n世也\n\n大夫黙然\n　丞相史曰願聞㪚不足\n賢良曰宫室輿馬衣服噐械䘮祭食飲聲色玩好人\n情之所不能已也故聖人為之制度以坊之\n\n間者士\n大夫務於權利怠於禮義故百姓倣傚頗踰制度今故\n陳之曰古者榖物菜果不時不食鳥獸魚鱉不中殺\n不食故繳網不入於澤雜毛不取\n今富者遂驅殱網罝掩捕麑\n鷇躭湎沉猶鋪百川鮮羔䍮􁱭胎扁皮黄口\n春鵝秋雛冬葵温韭浚芘蓼蘇豐奕耳菜毛果蟲貉\n古者采椽茅茨陶桴復穴足禦寒暑蔽風雨而已及其\n後世采椽不斵茅茨不剪無斵削之事磨礱之功\n大夫達棱楹士頴首庶人斧成木構而已今富者井\n幹增梁雕文檻修􁁉憂壁\n飾古者衣服不中制器械不中用不粥於市\n\n今民間雕琢不中之物刻畫無用之器玩好𤣥\n黄雜青五色繡衣戲弄蒲人雜婦百獸馬戲鬬虎唐銻\n追人竒蟲胡妲古者諸侯不秣馬天子有命以車就\n牧庶人之乗者馬足以代其勞而已故行則服扼止則\n就犁今富者連車列騎驂貳輜軿中者微輿短轂\n煩尾掌蹄夫一馬伏櫪當中家六口之食亡丁男\n一人之事古者庶人耋老而後衣絲其餘則麻枲\n而已故命曰布衣及其後則絲裏枲表直領無禕袍\n合不縁夫羅紈文繡者人君后妃之服也繭紬縑練\n者婚姻之嘉飾也是以文繒薄織不粥於市今富者\n縟繡羅紈中者素綈錦氷常民而被后妃之服褻人\n而居婚姻之飾夫紈素之賈倍縑縑之用倍紈也古\n者椎車無柔棧輿無植及其後木軨不衣長轂數\n幅蒲薦苙蓋蓋無染絲之飾大夫士則單椱木具盤\n韋柔革常民染輿大軨蜀輪今庶人富者銀黄華左搔\n結綏韜杠中者錯鏕塗采珥靳飛鈴古者鹿裘皮\n冐蹄足不去及其後大夫士狐貉縫腋羔麑豹祛庶人\n則毛絝衳彤樸羝皮傳今富者鼲鼯狐白\n鳬翥中者罽衣金縷燕䶅代黄古者庶人賤騎\n繩控革鞮皮廌而已及其後革鞍氂成鐡鑣不飾\n今富者􁀙耳銀鑷䪉黄金琅勒罽繡弇汙\n垂珥胡鮮中者染緯紹系采畫暴乾古者汙尊坏\n飲葢無爵觴樽爼及其後庶人器用即行桞陶瓠而已\n唯瑚璉觴豆而後彫文彤漆今富者銀口黄耳金罍玉\n鍾中者舒玉紵器金錯蜀杯夫一文杯得銅杯十賈\n賤而用不殊箕子之譏始在天子今在匹夫\n\n古者燔黍食稗而熚豚以相饗其後\n鄉人飲酒老者重豆少者立食一醬一肉旅飲而已及\n其後賔婚相召則豆羮白飯綦膾熟肉今民間酒食殽\n旅重疊燔炙滿案臑鼈膾腥麑卵鶉鷃撜抅鮐\n鱧醢醯衆物雜味古者庶人春夏耕耘秋冬\n收藏昏晨力作夜以繼日詩云晝爾于茅宵爾索綯亟\n其乗屋其始播百榖非膢臘不休息非祭祀無酒肉\n今賔昏酒食接連相因折醒什半棄事相隨慮無之日\n古者庶人糲食藜藿非鄉飲酒膢臘祭祀無酒肉故諸\n侯無故不殺牛羊大夫士無故不殺犬豕\n今閭巷縣伯阡陌屠沽無\n故烹殺相聚野外負粟而往挈肉而歸夫一豕之肉\n得中年之收十五斗粟當丁男半月之食古者庶人\n魚菽之祭春秋修其祖祠士一廟大夫三以時有事于\n五祀葢無出\n門之祭今富者祈名嶽望山川椎牛擊鼓戯倡舞像中\n者南居當路水上雲臺屠羊殺狗皷瑟吹笙貧者雞豕\n五芳衛保散臘傾葢社塲古者徳行求福故祭祀而\n寛仁義求吉故卜筮而希今世俗寛於行而求於鬼\n怠於禮而篤於祭嫚親而貴勢至妄而信日聼馳\n言而幸得出實物而享虗福古者君子夙夜孳孳思其\n徳小人晨昏孜孜思其力故君子不素飡小人不空食\n世俗飾偽行詐為民巫祝以取釐謝堅頟徤舌或\n以成業致富故憚事之人釋夲相學是以街巷有巫閭\n里有祝古者無杠樠之寢牀栘之案及其後世庶\n人即采木之杠葉華之樠士不斤成大夫葦莞而已今\n富者黼繡幃幄塗屏錯跗中者錦綈高張采畫\n丹漆古者皮毛草蓐無茵席之加旃蒻之美及其\n後大夫士復薦草縁蒲平單莞庶人即草蓐索經單藺\n蘧蒢而已今富者繡茵翟柔蒲子露林中者􁱮\n皮代旃闒坐平莞古者不粥絍不市食及其後則\n有屠沽沽酒市脯魚鹽而已今熟食徧列殽施成市作\n業墮怠食必趣時楊豚韭卵狗䐲馬朘煎魚切肝\n羊淹雞寒蜩馬駱日蹇捕庸脯胹羔豆賜􁈸膹\n鴈羮自鮑丼瓠熱梁和炙古者土皷凷枹擊木\n拊石以盡其歡\n及其後卿大\n夫有管磬士有琴瑟往者民間酒會各以黨俗彈筝鼓\n缶而已無要玅之音變羽之轉今富者鐘鼓五樂\n歌兒數曹中者鳴竽調瑟鄭儛趙謳古者瓦棺容尸木\n板堲周足以收形骸藏髮齒而已\n\n及其後桐棺\n不衣采棺不斵今富者繡墻題湊中者\n梓棺楩椁貧者畫荒衣袍繒囊緹槖古者明器有形\n無實示民不用也\n\n及其後則有醯醢\n之藏桐馬偶人彌祭其物不備今厚資多藏器用如生\n人郡國繇吏素桑楺偶車櫓輪匹夫無貎領桐\n人衣紈綈古者不封不樹反虞祭於寢無檀宇\n之居廟堂之位及其後\n則封之庶人之墳半仞其高可隐今富者積土成山列\n樹成林臺榭連閣集觀增樓中者祠堂屏閣垣闕罘\n罳\n\n古者鄰有䘮舂不相杵巷不歌謡\n\n孔子食於有䘮\n者之側未嘗飽也子於是日哭則不歌今俗因人之䘮\n以求酒肉幸與小坐而責辦歌舞俳優連笑伎戯\n古者男女之際尚矣嫁娶之服未之以記及虞夏之後\n蓋表布内絲骨笄象珥封君夫人加錦尚褧而已\n今富者皮衣朱貉繁露環珮中者長裾交禕璧端簮\n珥古者事生盡愛送死盡哀故聖人為制節非虚加\n之\n今生不能致其愛敬死以奢侈相髙雖\n無哀戚之心而厚𦵏重幣者則稱以為孝顯名立於世\n光榮著於俗故黎民相慕效至於廢屋賣業古者夫婦\n之好一男一女而成家室之道及後士一妾大夫二諸\n侯有姪娣九女而已今諸侯百數卿大夫十數中者侍\n御富者盈室是以女或曠怨失時男或放死無匹古者\n凶年不備豐年補敗仍舊貫而不改作今工異變而吏\n殊心壊敗成功以匿厥意意極乎功業務存乎面目積\n功以市譽不恤民之急田野不辟而飾亭落邑居丘墟\n而髙其郭古者不以人力徇於禽獸不奪民財以養狗\n馬是以財衍而力有餘今猛獸竒蟲不可以耕耘而令\n當耕耘者養食之百姓或短褐不完而犬馬衣文繡\n黎民或糠糟不接而禽獸食肉\n\n古者人君敬事愛下使民以時天子\n以天下為家臣妾各以其時共公職古今之通義也\n\n今縣官多畜奴婢\n坐禀衣食私作産業為姦利力作不盡縣官失實百姓\n或無斗筲之儲官奴累百金黎民昏晨不釋事奴婢垂\n拱遨遊也古者親近而疏逺貴所同\n而賤非類不賞無功不養無用今蠻貊無功縣官居肆\n廣屋大第坐禀衣食百姓或旦暮不澹蠻夷或厭\n酒肉黎民泮汗力作令蠻夷交脛肆踞古者庶人鹿菲\n草芰縮絲尚韋而已及其後則綦下不借鞔鞮\n革舄今富者革中名工輕靡使容紈裏紃下越\n端縱縁中者鄧里間作蒯苴秦堅婢妾韋沓絲履\n走者茸芰狗官古聖人勞躬養神節欲適情尊天\n敬地履徳行仁是以上天歆焉永其世而豐其年故堯\n秀眉髙彩享國百載\n\n及秦始皇覽怪迂信禨祥使盧生\n求羡門高徐市等入海求不死之藥當此之時燕齊之\n士釋鋤耒爭言神仙方士於是趣咸陽者以千數言仙\n人食金飲珠然後夀與天地相保於是數廵狩五嶽\n濵海之館以求神仙蓬莱之屬數幸之郡縣富人以\n貲佐貧者築道旁其後小者亡逃大者藏匿吏捕索\n掣頓不以道理名宫之旁廬舍丘\n落無生苗立樹百姓離心怨思者十有半\n\n書曰享多儀儀\n不及物曰不享故聖人非仁義不載於已非正道不禦\n於前是以先帝誅文成五利等\n\n陛下建學官親近忠\n良欲以絶怪惡之端而昭至徳之塗也宫室奢侈林木\n之蠧也器械雕琢財用之蠧也衣服靡麗布帛之\n蠧也狗馬食人之食五榖之蠧也口腹縱恣魚肉\n之蠧也用費不節府庫之蠧也漏積不禁田野之\n蠧也䘮祭無度傷生之蠧也墮成\n變故傷功工商上通傷農故一杯棬用百人之力一屏\n風就萬人之功其為害亦多矣目修於五色耳營於五\n音體極輕薄口極甘脆功積於無用財盡於不急口\n腹不可為多故國病聚不足即政怠人病聚不足則身\n危\n\n　丞相史曰治聚不足奈何\n賢良曰蓋橈枉者過直救文者以質昔者晏\n子相齊一狐裘三十載故民奢示之以儉民儉示之\n以禮\n\n方今公卿大夫子孫誠能節車輿適衣服躬親節儉\n率以敦朴罷園池損田宅内無事乎市列外無事乎山\n澤農夫有所施其功女紅有所粥其業如是則氣脉\n和平無聚不足之病矣\n\n　大夫曰孤子語孝躄者語杖貧者語仁賤者語治\n　議不在巳者易稱從旁議者易是其當局則亂故\n　公孫𢎞布被倪寛練袍衣若僕妾食若庸夫淮南逆\n　於内蠻夷暴於外盗賊不為禁奢侈不為節若疫嵗\n　之巫徒能鼓口耳何㪚不足之能治乎\n賢良曰高皇帝之時蕭曹為公滕灌之屬為卿濟濟然\n斯則賢矣文景之際建元之始大臣尚有爭引守正\n之義自此之後多承意從欲少敢直言面議而正刺因\n公而狥私故武安丞相訟園田爭曲直人主之前\n夫九層之臺一傾公輸子不能正夲朝一邪伊望\n不能復故公孫丞相倪大夫側身行道分禄以養賢卑\n已以下士功業顯立日力不足無行人子産之繼而葛\n繹澎侯之等隳壊其緒\n紕亂其紀毁其客館議堂以為馬廐婦舍無養士之\n禮而尚驕矜之色亷耻陵遲而爭於利矣\n\n故良田廣宅\n民無所之不耻為利者滿朝市列田畜者彌郡國横\n暴掣頓大第巨舍之旁道路且不通此固難醫而不\n可為工大夫勃然作色黙而不應\n　丞相史曰吾聞諸鄭長孫曰君子正顔色則逺\n　暴嫚出辭氣則逺鄙倍矣故言可述行可則此有司\n　夙昔所願覩也若夫劒客論博奕辯盛色而相蘇\n　秦立權以不相假使有司不能取賢良之議而賢良\n　文學被不遜之名竊為諸生不取也公孫龍有言曰\n　論之為道辯故不可以不屬意屬意相寛\n　相寛其歸爭爭而不讓則入於鄙今有司以\n　不仁又䝉素飡無以更責雪耻矣\n　縣官所招舉賢良文學而及親民偉仕亦未見\n　其能用鍼石而醫百姓之疾也\n賢良曰賈生有言曰懇言則辭淺而不入深言則逆耳\n而失指故曰談何容易談且不易而况行之乎此胡建\n所以不得其死而吳得㡬不免於患也\n\n語\n曰五盗執一良人枉木惡直繩\n今欲下鍼石通闗鬲則恐有盛胡之累懐\n鍼槖艾則被不工之名狼䟦其胡載􁏃其尾君子\n之路行止之道固狭耳此子石所以歎息也\n\n　大夫曰賢者處大林遭風雷而不迷\n　愚者雖處平敞大路猶暗惑焉今守相親剖\n　符贊拜蒞一郡之衆古方伯之位也受命專制宰割\n　千里不御於内善惡在於己已不能故耳道何狹之\n　有哉\n賢良曰古之進士也鄉擇而里選論其才能然後官之\n勝職任然後爵而禄之\n故\n士修之鄉曲升諸朝廷行之幽隱明足顯著疏逺無\n失士小大無遺功是以賢者進用不肖者簡黜\n\n今吏道壅而不選富者以財賈官勇者\n以死射功戱車鼎躍咸出補吏\n累功積日或至卿相垂青繩擐銀龜擅殺生\n之柄專萬民之命弱者猶使羊將狼也其亂必矣强者\n則是予狂夫利劒也必妄殺生也\n\n是以往\n者郡國黎民相乗而不能理或至鋸頸殺不辜而不能\n正執綱紀非其道蓋博亂愈甚古者封賢禄能不過百\n里百里之中而為都疆垂不過五十猶以為一人之身\n明不能照聦不能逹故立卿大夫士以佐之而政治乃\n備今守相或無古諸侯之賢而蒞千里之政主一郡之\n衆施聖主之徳擅生殺之法至重也非仁人不能任非\n其人不能行一人之身治亂在已千里與之轉化不可\n不熟擇也\n故人主有私人以財不私人以官\n\n懸\n賞以待功序爵以俟賢舉善若不足黜惡若仇讐固為\n其非功而殘百姓也夫傅主徳開臣途在於選\n賢而器使之擇揀守相然後任之\n\n"}
{"id": "KR3a0006_008", "series": "KR3a0006", "text": "　　　　　　　　　　　　明　張之象　註\n　大夫曰然為醫以拙矣又多求謝為吏既多不良矣\n　又侵漁百姓長吏厲諸小吏\n　小吏厲諸百姓故不患擇之不熟而患求之與\n　得異也不患其不足也患其貪而無厭也\n賢良曰古之制爵禄也卿大夫足以潤賢厚士足以優\n身及黨庻人為官者足以代其耕而食其禄\n\n今小吏禄薄郡國繇役逺至三\n輔粟米貴不足相澹常居則匱於衣食有故則賣\n畜粥業非徒是也繇吏相遣官庭攝追小計權吏行施\n乞貸長吏侵漁上府下求之縣縣求之鄉鄉安取之哉\n\n語曰貨賂下流猶水之赴\n下不竭不止今大川江河飲巨海巨海受之而欲谿谷\n之讓流潦百官之廉不可得也夫欲影正者端其表\n欲下廉者先之身\n\n故貪鄙在率不在下\n教訓在政不在民也\n\n　大夫曰賢不肖有質而貪鄙有性君子内潔已而不\n　能純教於彼故周公非不正管蔡之邪子産非不正\n　鄧晳之偽也\n　夫内不從父兄之教\n　外不畏刑法之罪周公子産不能化必也今一二則\n　責之有司有司豈能縛其手足而使之無為非\n　哉\n賢良曰駟馬不馴御者之過也百姓不治有司之罪\n也\n\n春\n秋刺譏不及庻人責其率也故古者大夫將臨刑聲色\n不御刑以當矣猶三廵而嗟嘆之其耻不能以化而傷\n其不全也\n政教闇而不著百姓顛蹶而不扶猶赤\n子臨井焉聽其入也若此則何以為民父母\n\n故君子急於教緩於\n刑刑一而正百殺一而慎萬是以周公誅管蔡而子産\n誅鄧晳也\n\n刑誅一施民遵禮義矣夫上之化下若風\n之靡草無不從教何一一而縛之也\n\n　大夫曰古之君子善善而惡惡人君不畜惡民農\n　夫不畜無用之苖\n　無用之苖苖之害也無用之\n　民民之賊也鉏一害而衆苖成刑一惡而萬民説\n　雖周公孔子不能釋刑而用惡\n　家之有鉏子器皿不居况鉏民乎\n　民者教於愛而聼刑故刑所以正民\n　鉏所以别苖也\n賢良曰古者篤教以導民明辟以正刑刑之於治猶策\n之於御也良工不能無策而御有策而勿用聖人假法\n以成教教成而刑不施故威厲而不殺刑設而不犯\n\n今廢其紀綱而不能張壊其\n禮義而不能坊民陷於罔從而獵之以刑是猶開\n其闌牢發以毒矢也不盡不止\n\n曾子曰上失其道民散久矣如得其情則哀\n矜而勿喜夫不傷民之不治而伐已之能得姦猶弋\n者覩鳥獸挂罻羅而喜也\n\n今天下之被誅者不必有管蔡之邪\n鄧晳之偽恐苖盡而不别民欺而不治也孔子曰人而\n不仁疾之已甚亂也故民亂反之政政亂反之身身正\n而天下定\n\n是以君子嘉善而矜不能恩\n及刑人徳潤窮夫施惠説爾行刑不樂也\n　大夫曰共其地居是世也非有災害疾疫獨以貧窮\n　非惰則奢也無竒業旁入而猶以富給非儉則力也\n　今曰施惠説爾行刑不樂則是閔無行之人\n　而養惰奢之民也故妄予不為惠惠惡者不為仁\n賢良曰三代之盛無亂萌教也夏商之季世無順民俗\n也\n\n是以王者設庠序明教化以坊道其\n民及政教之洽性仁而喻善\n\n故禮義立則耕者讓於野禮義壊則君子争於朝\n人争則亂亂則天下不均故或貧或富富則仁生澹\n則民爭止昏暮叩人門户求水火貪夫不恡何則\n所饒也夫為政而使菽粟如水火民安有不仁者乎\n\n　大夫曰博戯馳逐之徒皆富人子弟非不足者也故\n　民饒則僭侈富則驕奢坐而委蛇起而為非未\n　見其仁也夫居事不力用財不節雖有財如水火\n　窮乏可立而待也有民不畜有司雖助之耕織其能\n　足之乎\n賢良曰周公之相成王也百姓饒樂國無乏人非\n代之耕織也易其田疇薄其税斂則民富矣上以奉君\n親下無饑寒之憂則教可成也\n語曰既富矣又何加焉曰教之以徳齊之以禮則\n民從義而從善莫不入孝出悌夫何奢侈暴慢之有\n\n管子曰倉廪實而知禮節百姓足而知榮辱\n故民易與適禮難與適道\n　大夫曰縣官之於百姓若慈父之於子也忠焉能勿\n　誨乎愛之能勿勞乎故春親耕以勸農賑貸以澹\n　不足通滀水出輕繫使民務時也䝉恩被澤而\n　至今猶以貧困其難與適道若是夫\n賢良曰古者春省耕以補不足秋省歛以助不給民勤\n於財則貢賦省民勤於力則功業牢為民愛力不奪\n須臾故召伯聼斷於甘棠之下為妨農業之務也\n\n今時雨澍澤種懸\n而不得播秋稼零落乎野而不得收田疇赤地而停落\n成市發春而後懸青幡而䇿土牛殆非明主勸耕稼\n之意而春令之所謂也\n　大夫曰禹湯聖主后稷伊尹賢相也而有水旱之\n　災水旱天之所為饑穰隂陽之運也非人力故太嵗\n　之數在陽為旱在隂為水\n　六嵗一饑十二嵗一荒天道\n　固然殆非獨有司之罪也\n賢良曰古者政有徳則隂陽調星辰理風雨時故循行\n於内聲聞於外為善於下福應於天\n\n周公載紀而天下太平國無夭傷嵗無荒年\n當此之時雨不破塊風不鳴條旬而一雨雨必以夜無\n丘陵髙下皆熟\n\n詩曰有渰萋萋興雨祁祁今不省具所然而曰\n隂陽之運也非所聞也孟子曰野有餓殍不知收也狗\n豕食人食不知檢也為民父母民饑而死則曰非我也\n嵗也何異乎以刃殺之則曰非我也兵也方今之務在\n除饑寒之患罷鹽鐡退權利分土地趣本業養桑麻盡\n地力也寡功節用則民自富如是則水旱不能憂凶年\n不能累也\n\n　大夫曰議者貴其辭約而指明可於衆人之聼不至\n　繁文稠辭多言害有司化俗之計而家人語陶朱為\n　生本末異徑一家數事而治生之道乃備今縣官鑄\n　農器使民務本不營於末則無饑寒之累鹽鐵何\n　害而罷\n賢良曰農天下之大業也鐵器民之大用也器用便利\n則用力少而得作多農夫樂事勸功用不具則田疇\n荒榖不殖用力鮮功自半器便與不便其功相什而倍\n也縣官鼔鑄鐵器大抵多為大器務應員程不給民\n用民用鈍弊割草不痛是以農夫作劇得獲者少百\n姓苦之矣\n　大夫曰卒徒工匠以縣官日作公事財用饒器用備\n　家人合會褊於日而勤於用鐵力不銷鍊堅柔不和\n　故有司請總鹽鐵一其用平其賈以便百姓公\n　私雖虞夏之為治不易於此吏明其教工致其事則\n　剛柔和器用便此則百姓何苦而農夫何疾\n賢良曰卒徒工匠故民得占租鼓鑄煮鹽之時鹽\n與五榖同賈器和利而中用今縣官作鐡器多苦\n惡用費不省\n卒徒煩而力作不盡家人相一父子戮力各務為善器\n器不善者不集農事急輓運衍之阡陌之間民相與\n市買得以財貨五榖新弊易貨或貰民不棄作業置\n田器各得所欲更繇省約縣官以徒復作繕治道\n橋諸發民便之今總其原一其賈器多堅䃘善\n惡無所擇吏數不在器難得家人不能多儲多儲則鎮\n生棄膏腴之日逺市田器則後良時鹽鐡賈貴\n百姓不便貧民或木耕手耨土耰啖食鐵官賣器不\n售或頗賦於民卒徒作不中程時命助之發徴無\n限更繇以均劇故百姓疾苦之古者千室之邑百乗\n之家陶冶工商四民之求足以相更故農民不離畦畆\n而足乎田器工人不斬伐而足乎陶冶不耕田而足乎\n粟米百姓各得其便而上無事焉\n\n是以王者務本\n不作末去炫燿除雕琢湛民以禮示民以檏是以\n百姓務本不營於末\n\n　大夫曰飾几杖修樽俎為賔非為主也炫燿\n　竒怪所以陳四夷非為民也夫家人有客尚\n　有倡優竒變之樂而况縣官乎故列羽旄陳戎馬以\n　示威武竒蟲珍怪所以示懐廣逺明徳逺國莫不至\n　也\n賢良曰王者崇禮施徳上仁義而賤怪力故聖人\n絶而不言孔子曰言忠信行篤敬雖蠻貊之邦不可\n棄也今萬方絶國之君奉贄獻者懐天子之盛徳而\n欲觀中國之禮儀故設明堂辟雍以示之揚干戚昭雅\n頌以風之今乃玩好不用之器竒蟲不畜之獸角\n抵諸戲炫燿之物陳夸之殆與周公待逺方\n殊\n\n昔周公處謙以卑士執禮以\n治下天下辭越裳之贄見恭讓之禮既與入文王之\n廟是見大孝之禮也\n目覩威儀干戚之容耳聼清歌雅頌之聲\n心充至徳欣然以歸此四夷所以慕義内附非重譯\n狄鞮來觀猛獸熊羆也夫犀象兕虎南\n夷之所多也騾驢馲駞北狄之常畜也中國\n所鮮外國賤之南越以孔雀珥門户崐山之旁以\n玉璞抵烏鵲今貴人之所賤珍人之所饒非所以厚中\n國明盛德也隋和之名寳也而不能安危存亡故喻徳\n示威惟賢臣良相不在犬馬珍怪是以聖王以賢為\n寳不以珠玊為寳\n\n昔晏子修之罇爼之間而折衝乎千里\n\n不能者雖隋和滿\n篋無益於存亡\n　大夫曰晏子相齊三君崔慶無道刼其君亂其國\n　靈公同圍莊公弑死景公之時晉人來攻取垂都舉\n　臨淄邊邑削城郭焚宫室隳寳器盡何衝之所能折\n　乎由此觀之賢良所言賢人為寳則損益無輕重也\n賢良曰管仲去魯入齊齊伯魯削非恃其衆而歸齊\n也伍子胥挾弓干闔閭破楚入郢非負其兵而適吳\n也故賢者所在國重所去國輕\n\n楚有子玊得臣文公側席虞有宫之竒\n晉獻不寐\n\n夫臣所在辟除開塞者\n亦逺矣\n故春秋曰山有\n虎豹葵藿為之不採國有賢士邊境為之不害也\n\n　大夫曰鄙語曰賢者容不辱以世俗言之鄉曲有桀\n　人尚辟之今明天子在上匈奴公為冦侵擾邊境\n　是仁義犯而藜藿不採昔狄人侵太王\n　匡人畏孔子\n　故不仁者仁之賊也是以縣官\n　厲武以討不義設機械以備不仁\n賢良曰匈奴處沙漠之中生不食之地天所賤而棄之\n無壇宇之居男女之別以廣野為閭里以穹廬為家室\n衣皮䝉毛食肉飲血會市行牧豎居如中國之\n麋鹿耳好事之臣求其義責之禮使中國干戈至今\n未息萬里設備此兎罝之所刺故小人非公侯腹心干\n城也\n　大夫曰天子者天下之父母也四方之衆其義莫不\n　願為臣妾然猶修城郭設闗梁厲武士備衛於宫室\n　所以逺折難而備萬方者也今匈奴未臣雖無事\n　欲釋備如之何\n賢良曰吳王所以見禽於越者以其越近而陵逺也秦\n所以亡者以外備胡越而内亡其政也夫用軍於外\n政敗於内備為所患增主所憂\n\n故人主得其道\n則遐邇潜行而歸之文王是也不得其道則臣妾為冦\n秦王是也\n\n夫文衰則武勝徳盛則備寡\n\n　大夫曰徃者四夷俱强並為冦虐朝鮮踰徼刼燕之\n　東地東越東海略浙江之南南越内侵滑服令氐棘\n　人冉駹嶲唐昆明之屬擾隴西巴蜀今三垂已\n　平唯北邊未定夫一舉則匈奴中外震懼釋備而\n　何寡也\n賢良曰古者君子立仁修義以綏其民故邇者習善逺\n者順之\n\n是以孔子仕於魯前仕三月及齊平後仕三月及\n鄭平務以徳安近而綏逺當此之時魯無敵國之難\n鄰境之患强臣變節而忠順故季桓隳其都城大國\n畏義而合好齊人來歸鄆讙龜隂之田\n\n故為政而以徳非獨辟害折衝\n也所欲不求而自得今百姓所以囂囂中外不寧者咎\n在匈奴内無室宇之守外無田疇之積随美草甘水而\n驅牧匈奴不變業而中國以騷動矣風合而雲解就之\n則亡擊之則散未可一世而舉也\n\n　大夫曰古者明王討暴衛弱定傾扶危衛弱扶危則\n　小國之君説討暴定傾則無罪之人附今不征伐\n　則暴害不息不備則是以黎民委敵也春秋貶諸侯\n　之後刺不卒戍行役戍備自古有之非獨今也\n賢良曰匈奴之地廣大而戎馬之足輕利其勢易騷動\n也利則虎曳病則鳥折辟鋒鋭而牧罷極少發\n則不足以更適多發則民不堪其役役煩則力罷用\n多則財乏二者不息則民遺怨此秦之所失民心隕\n社稷也\n\n古者天子封畿千里\n繇役五百里勝聲相聞疾病相恤無過時之師無踰\n時之役内節於民心而事適其力是以行者勸務而止\n者安業今山東之戎馬甲士戍邊郡者絶殊遼逺身\n在胡越心懐老母老母垂泣室婦悲恨推其饑渴念其\n寒苦詩云昔我徃矣楊栁依依今我來思雨雪霏霏行\n道遲遲載渴載饑我心傷悲莫知我哀故聖人憐其如\n此閔其久去父母妻子暴露中野居寒苦之地故春\n使使者勞賜舉失職者所以哀逺民而慰撫老母也\n\n徳惠甚厚而吏未稱奉職承詔以存恤或侵侮士\n卒與之為市并力兼作使之不以理故也士卒失職而\n老母妻子感恨也宋伯姬愁思而宋國火魯妾不得意\n而魯寢災\n\n今天下不得其意者非獨西宫之女宋之老母也春秋\n動衆則書重民也宋人圍長葛譏久役也\n\n君子之用心必若是大夫黙然不對\n"}
{"id": "KR3a0006_009", "series": "KR3a0006", "text": "　　　　　　　　　　　　明　張之象　註\n　丞相史曰先王之道軼人而難復賢良文學之\n　言深逺而難行夫稱上聖之髙行道至德之美\n　言非當世之所能及也\n　願聞方今之急務可復行於政使百姓咸足\n　於衣食無乏困之憂風雨時五穀熟螟螣不生\n　天下安樂盗賊不起流人還歸各反其田里吏\n　皆亷正故以奉職元元各得其理也\n賢良曰孟子曰堯舜之道非逺人也而人不思之耳詩云\n求之不得寤寐思服有求如關雎好德如河廣何不濟\n不得之有故髙山仰止景行行止雖不能及離道不逺\n也\n\n顔淵曰舜獨何人也回何人也夫思賢\n慕能從善不休則成康之俗可致而唐虞之道可及\n\n公卿未思也先王之\n道何逺之有齊桓公以諸侯思王政憂周室匡諸夏之難\n平夷狄之亂存亡接絶信義大行著于天下召陵之會\n予之為主\n\n傳曰予積也故土積而成山阜水積而成江海行\n積而成君子\n\n孔子曰吾於河廣知徳之至\n也而欲得之各反其本復諸古而已\n古者行役不踰時春行秋反秋往春來寒暑\n未變衣服不易固已還矣夫婦不失時人安和如適獄\n訟平刑罰得則隂陽調風雨時上不苛擾下不煩勞各\n修其業安其性則螟□不生而水旱不起賦\n歛省而農不失時則百姓足而流人歸其田里上清靜\n而不欲則下㢘而不貪\n\n若今\n則繇役極逺盡寒苦之地危難之處渉胡越之域今\n兹往而來嵗還父母延頸而西望男女怨曠而相思\n身在東楚志在西河故一人行而鄉曲恨一人死而萬\n人悲\n\n詩云王事靡盬不能\n藝稷黍父母何怙念彼恭人涕零如雨豈不懷歸畏此\n罪罟吏不奉法以存撫倍公任私各以其權充其嗜欲\n人愁苦而怨思上不恤理則惡政行而邪氣作邪氣作\n則螟□生而水旱起\n若\n此雖禱祀雩祝用事百神無時豈能調隂陽而息盗賊\n矣\n\n　大夫曰盲者口能言白黑而無目以别之儒者口能\n　言治亂無能以行之\n　夫坐言不行則牧童兼烏獲之力􁅢須苞\n　堯舜之徳\n　故使言而近則儒者何患於治亂而\n　盲人何患於白黑哉言之不出耻躬之不逮故卑而\n　言髙能言而不能行者君子耻之矣\n賢良曰能言而不能行者國之寳也能行而不能言者\n國之用也兼此二者君子也無一者烏獲逢須也\n言滿天下徳覆四海周公是也口言之躬行之豈若黙\n然載施其行而已則執事亦何患何耻之有今道不舉\n而務小利慕於不急以亂羣意君子雖貧勿為可也藥\n酒病之利也正言治之藥也\n公卿誠能自强自忍\n食文學之至言去權詭罷利官一歸之於民親以周公\n之道則天下治而頌聲作儒者安得治亂而患之乎\n　大夫曰不軌之民困橈公利而欲擅山澤從文學\n　賢良之意則利歸於下而縣官無可為者上之所行\n　則非之上之所言則譏之專欲損上徇下虧主而適\n　臣尚安得上下之義君臣之禮而何頌聲能作也\n賢良曰古者上取有量自養有度樂嵗不盗年饑則\n肆用民之力不過嵗三日藉歛不過十一\n\n君篤\n愛臣盡力上下交讓而天下平駿發爾私上讓下也遂\n及我私先公職也孟子曰未有仁而遺其親義而後其\n君也君君臣臣何為其無禮義乎\n\n及周之末塗德惠塞而嗜欲衆\n君奢侈而上求多民困於下怠於公事是以有履畆之\n稅碩鼠之詩作也\n\n衞\n靈公當隆冬興衆穿池宛春諫曰天寒百姓凍餒願公\n之罷役也公曰天寒哉我何不寒哉\n\n人之言曰安者不能恤危飽者不能食饑故餘梁肉者\n難為言隱約處佚樂者難為言勤苦夫髙堂邃宇\n廣厦洞房者不知專屋狹廬上漏下濕者之廇也繋\n馬百駟貨財充内儲陳納新者不知有旦無暮稱貸者\n之急廣第唐園良田連比者不知無運踵之業竄頭宅\n者之役也原馬被山牛羊滿谷者不知無孤豚瘠犢\n者之窶也髙枕談卧無呌號者不知憂私責與吏\n正戚者之愁也被紈躡韋摶梁囓肥者不知短褐之寒\n糠􁱯之苦也從容房闈之間垂拱持案食者不知蹠\n耒躬耕者之勤也乗堅驅良列騎成行者不知負擔\n歩行者之難也同床旃席侍御滿側者不知負輅輓\n舩登髙絶流者之難也衣輕暖被英裘處溫室\n戴安車者不知乗邊城飄胡代鄉清風者之危寒也\n妻子好合子孫保之不知老母之顦顇匹婦之悲\n恨也耳聽五音目視弄優者不知䝉流矢距敵方外之\n死者也東嚮伏几振筆如文調者不知求索之急箠\n楚之痛者也坐旃茵之上按圖籍之言若易易然\n亦不知步涉者之難也昔商鞅之任秦也刑人若刈菅\n芳用師若彈丸從軍旅者暴骨長城戍漕者輦車\n相望生而往死而還彼獨非人子耶\n故君子仁以恕義以度所好惡與天\n下共之所不施不仁者公劉好貨居者有積行者有嚢\n大王好色内無怨女外無曠夫文王作刑國無怨獄武\n王行師士樂為之死民樂為之用若斯則民何苦而怨\n何求而譏公卿愀然寂若無人於是遂罷議止詞奏\n曰賢良文學不明縣官事猥以鹽鐵而為不便請且\n罷郡國𣙜酤關内鐵官奏可賢良曰文學既拜咸取\n列大夫辭丞相御史\n　大夫曰前議公事賢良文學稱引往古頗乖世務論\n　者不必相反期於可行往者縣官未事胡越之時邊\n　城四面受敵北邊尤被其苦先帝絶三方之難撫\n　從方國以為蕃蔽窮極郡國以討匈奴匈奴壤界獸\n　圏孤弱無與此困亡之時也遼逺不遂使得復喘息\n　休養士馬負紿西域西域迫近胡㓂沮心内解必\n　為巨患是以主上欲掃除煩倉廩之費也終日逐禽\n　罷而釋之則非計也蓋舜紹緒禹成功今欲以小舉\n　擊之何如\n文學曰異時縣官修輕賦公用饒人富給其後保胡越\n通四夷費用不足於是興利害算車船以訾助邊\n贖罪吿緡與人以患\n矣甲士死於軍旅中士罷於轉漕仍之以科適吏徵\n發極矣\n夫勞而息\n之極而反本古之道也雖舜禹興不能易也\n\n　大夫曰昔夏后底洪水之災百姓孔勤罷於籠臿\n　及至其後咸享其功\n　先帝之時郡\n　國頗煩於戎事然亦寛三陲之役語曰見機不遂\n　者隕功一日違敵累世為患\n　休勞用供困弊乗時帝王之道聖\n　賢之所不能失也功業有緒惡勞而不卒猶耕者\n　勌休而困止也夫事輟者無功耕怠者無獲也\n文學曰地廣而不徳者國危兵强而凌敵者身亡\n\n虎兕相據而螻蟻得志兩敵\n相機而匹夫乗間\n\n是以聖王\n見利慮害見逺存近方今為縣官計者莫若偃兵休士\n厚幣結和親修文德而已\n若不恤人之急\n不計其難弊持以窮無用之地亡十獲一非文學之所\n知也\n　大夫曰漢興以來修好結和親所聘遺單于者甚\n　厚然不紀重質厚賂之故改節而暴害滋甚先帝覩\n　其可以武折而不可以德懐故廣將帥招奮擊以誅\n　厥罪功勲粲然著於海内藏於紀府何命亡十獲一\n　乎\n　夫偷安者後危慮近者憂邇賢者離\n　俗知士權行君子所慮衆庶疑焉故民可以觀成不\n　可以圖始此有司所獨見而文學所不覩\n文學曰往者匈奴結和親諸夷納貢即君臣外内相信\n無胡越之患當此之時上求寡而易澹民安樂\n而無事耕田而食桑麻而衣家有數年之稸縣官餘貨\n　財閭里耆老或及其澤\n　自是之後退文任武苦師勞衆以略\n　無用之地立郡沙石之間民不能自守發屯乗城輓\n　輦而澹之愚竊見其亡不覩其成\n　　大夫曰匈奴以虛名市於漢而實不從數為蠻貊\n　　所紿不痛之何故也髙皇帝仗劒定九州今以九\n　　州而不行於匈奴閭里常民尚有梟散\n　　况萬里之主與小國之匈奴乎夫以天\n　　下之力勤何不權以天下之士民何不服今有帝名\n　　而威不信長城反賂遺而尚踞敖此五帝所不\n　　忍三王所畢怒也\n文學曰湯事夏而卒服之周事殷而卒滅之\n\n故以大御小者王以强凌\n弱者亡聖人不困其衆以兼國良御不困其馬以兼道\n故造父之御不失和聖人之治不倍德\n\n秦攝利衡以御宇内執修箠\n以笞八極驂服以罷而鞭䇿愈加故有傾衡遺箠\n之變士民非不衆力勤非不多也皆内倍外附而\n莫為用此髙皇帝所以仗劒而取天下也\n\n夫兩主好合内外交通天下安\n寜世世無患士民何事三王何愁焉\n　大夫曰伯翳之始封秦地為七十里穆公開伯\n　孝公廣業自卑至上自小至大故先祖基之子孫成\n　之\n　軒轅戰涿鹿殺兩曎蚩尤\n　而為帝湯武伐夏商誅桀紂而為王黄帝以戰成功\n　湯武以伐成孝\n　故手\n　足之勤腹腸之養也當世之務後世之利也今四\n　夷内侵不攘萬世必有此長患先帝興義兵以誅暴\n　强東滅朝鮮西定冉駹\n　南擒百越北挫强胡李牧追\n　匈奴以廣北州湯武之舉蚩尤之兵也故聖主斥\n　地非私其利用兵非徒奮怒也所以匡難避害以\n　為黎民逺慮\n文學曰秦南禽勁越北却強胡竭中國以役四夷人罷\n極而主不恤國内潰而上不知是以一夫倡而天下\n和兵破陳渉地奪諸侯何嗣之所利\n\n詩云雍\n雍鳴􁀙旭日始旦登得前利不念後咎故呉王知伐齊\n之便而不知干遂之患秦知進取之利而不知鴻門之\n難是以知一而不知十也\n\n周謹小而得大秦欲大而亡小語曰前車覆後車\n戒殷監不逺在夏后之世矣\n\n　大夫曰秦楚燕齊周之封國也三晉之君齊之田氏\n　諸侯家臣也内守其國外伐不義地廣壤進故立號\n　萬乗而為諸侯宗周室修禮長文然國翦弱不\n　能自存東攝六國西畏於秦身以放遷宗廟絶祀頼\n　先帝大惠紹興其後封嘉潁川號周子男君\n　秦既并天下東絶沛水并\n　滅朝鮮南取陸梁北却胡狄西畧氏羌立帝號朝\n　四夷舟車所通足迹所及靡不畢至非服其德畏其\n　威也力多則人朝力寡則朝於人矣\n文學曰禹舜堯之佐也湯文夏商之臣也其所以從八\n極而朝海内者非以陸梁之地兵革之威也\n\n秦楚三晉號萬乗不務積徳而負相侵搆兵爭\n强而卒俱亡雖以進壤廣地如食萴之充腸也\n\n欲其安存何可得也夫禮譲為\n國者若江海流彌乆不竭其本美也苟為無本若蒿火\n暴怒而無繼其亡可立而待戰國是也周徳衰然後列\n於諸侯至今不絶秦力盡而滅其族安得朝人也\n\n　大夫曰中國與邊境猶支體與腹心也夫肌膚寒\n　於外腹腸疾於内内外之相勞非相為助也唇亡則\n　齒寒支體傷而心􁂋怛故無手足則支體廢無邊\n　境則内國害昔戎狄攻太王於邠踰岐梁而與秦界\n　於涇渭東至晉之陸渾侵暴中國中國疾之\n　今匈奴\n　蠶食内侵逺者不離其苦獨邊境䝉其敗詩云憂\n　心慘慘念國之為虐不征備則暴害不息故先帝興\n　義兵以征厥罪遂破祁連天山散其聚黨北略至龍\n　城大圍匈奴單于失魂僅以身免乗奔逐北斬首\n　捕虜十餘萬控弦之民旃裘之長莫不沮膽挫\n　折逺遁遂乃振旅渾耶率其衆以降置五\n　屬國以距胡則長城之内河山之外罕被冦􁛗於\n　是下詔令减戍漕寛繇役初雖勞苦卒獲其\n　慶\n文學曰周累世積徳天下莫不願以為君故不勞而王\n恩施由近及逺而蠻貊自至\n\n秦任戰勝以兼天下小海内而貪\n胡越之地使蒙恬撃胡取河南以為新秦而亡其故秦\n築長城以守胡而亡其所守\n\n往者兵革亟動師旅數起長城之北還車\n遺鏃相望及李廣利等輕計還馬足莫不寒心雖得渾\n耶不能更所亡此非社稷之至計也\n\n　大夫曰齊桓公越燕伐山戎破孤竹殘令支\n　趙武靈王踰句注過代谷畧滅林胡樓煩燕\n　襲走東胡辟地千里度遼東而攻朝鮮\n　䝉公為秦擊走匈奴若鷙\n　鳥之追羣雀匈奴勢慴不敢南面而望十餘年\n　及其後䝉公死而諸\n　侯叛秦中國擾亂匈奴紛紛乃敢復為邊冦\n　夫以小國\n　燕趙尚猶却冦虜以廣地今以漢國之大士民之力\n　非特齊桓之衆燕趙之師也然匈奴乆未服者羣臣\n　不并力上下未諧故也\n文學曰古之用師非貪壤土之利救民之患也\n\n民思之者若旱之望雨\n\n簞食壺漿以迎王師故憂人之患者民一\n心而歸之湯武是也\n\n不愛民之\n死力盡而潰叛者秦王是也\n\n孟子曰君不鄉道不由仁義而為之强戰雖克\n必亡此中國所以擾亂非䝉恬死而諸侯叛秦\n\n昔周室盛也越裳氏來獻百蠻致貢\n其後周衰諸侯力征蠻貊分散各有聚黨莫能相一是\n以燕趙能得意焉\n\n其後匈奴稍强蠶食諸侯\n故破走月支氏因兵威徙小國引弓之民并為一家一\n意同力故難制也前君為先帝畫匈奴之册兵據\n西域奪之便勢之地以候其變以漢之强攻於匈奴之\n衆若以强弩潰癰疽越之禽吴豈足道哉\n\n上以為然用君之義聽君之計雖越王之任種蠡不\n過以搜粟都尉為御史大夫持政十有餘年未見種蠡\n之功而見靡弊之効匈奴不為加俛而百姓黎民\n以敝矣是君之册不能弱匈奴而反衰中國也善\n為計者固若此乎\n　大夫曰往者匈奴據河山之險擅田牧之利民富兵\n　强行入為冦則句注之内驚動而上郡以南咸城文\n　帝時虜入蕭關烽火通甘泉羣臣懼不知所出乃請\n　屯京師以備胡\n　胡西役大宛康居之屬南與\n　羣羌通先帝推讓斥奪廣饒之地建張掖以西隔絶\n　羌胡𤓰分其援是以西域之國皆内拒匈奴斷其右\n　臂曳劒而走故募人田畜以廣用長城以南濵\n　塞之郡馬牛放縱蓄積布野未覩其計之所過也\n　夫\n　以弱越而遂意强吴才地計衆非鈞也主思臣謀其\n　往必矣\n文學曰呉越廹於江海三川循環之處於五湖之間地\n相廹壤相次其勢易相禽也金鼓未聞旌旗未舒\n行陳未定兵以接矣師無輜重之費士無乏絶\n之勞此所謂食於㕑倉而戰於門郊者也\n\n今匈奴牧於無窮之澤東\n西南北不可窮極雖輕車利馬不能得也况負重羸\n兵以求之乎其勢不相及也茫茫乎若行九臯未知所\n止皓皓乎若無網羅而漁江海雖及之三軍罷\n弊適遺之餌也故明王知其所無利以為役不可數\n行而權不可乆張也故詔公卿大夫賢良文學所以復\n枉興微之路公卿宜思百姓之急匈奴之害縁聖主之\n心定安平之業今乃留心於末計雖本議不順上意未\n為盡於忠也\n　大夫曰初貳師不克宛而還也議者故使人主不遂\n　忿則西域皆瓦解而附於胡胡得衆國而益强先帝\n　絶竒聽行武威還襲宛宛舉國以降効其器物致\n　其寳馬烏孫之屬駭膽請為臣妾匈奴失魄奔走遁\n　逃雖未盡服逺處寒苦墝埆之地壯者死於祁\n　連天山其孤未復\n　故羣臣議以\n　為匈奴困於漢兵折翅傷翼可遂擊服會先帝棄羣\n　臣以故匈奴不革譬如為山未成一簣而止度功\n　業而無斷成之理是棄與胡而資强敵也輟㡬沮成\n　為主計若斯亦未可謂盡忠也\n文學曰有司言外國之事議者皆激一時之權不慮其\n後張騫言大宛之天馬汗血安息之真玉大鳥縣官既\n聞如甘水焉\n\n乃大興師伐宛歴數期而後克之夫萬里而攻\n人之國兵不戰而物故過半\n雖破宛得寳馬非計也\n\n當此之時將卒方赤面而事四夷師旅相望郡國並發\n黎人困苦姦偽萌生盗賊並起守尉不能禁城邑不能\n止然後遣上大夫衣繡衣以興擊之當此時百姓元元\n莫必其命故山東豪傑頗有異心\n\n頼先帝聖靈斐然其咎\n皆在於欲畢匈奴而逺㡬也為主計若此可謂忠乎\n　大夫曰諸生妄言議者令可詳用無徒守椎車\n　之語滑稽而不可修\n　夫漢之有匈\n　奴譬若木之有蠧如人有疾不治則寖以深故\n　謀臣以為擊奪以困極之諸生言以徳懷之此有其\n　語而不可行也諸生上無以似三王下無以似近秦\n　令有司可舉而行當世安蒸庶而寜邊境者乎\n文學曰昔齊桓公内附百姓外綏諸侯存亡接絶而天\n下從風其後徳虧行衰葵丘之會振而矜之叛者九\n國春秋刺其不崇徳而崇力也\n\n故任徳則强楚\n告服逺國不召而自至任力則近者不親小國不附此\n其效也誠上觀三王之所以昌下論秦之所以亡中述\n齊桓所以興去武行文廢力尚徳罷關梁除障塞\n以仁義導之則北垂無冦虜之憂中國無干戈之事矣\n\n　大夫曰事不豫辦不可以應卒内無備不可以禦敵\n　詩云詰爾民人謹爾侯度\n　用戒不虞故有文事必有武備\n　昔宋襄公倍楚而不備以取大辱\n　焉身執囚而國㡬亡\n　故雖有誠信之心不\n　知權變危亡之道也春秋不與中國為禮為其無\n　信也匈奴貪狠因時而動乗可而發飈舉電至而\n　欲以誠信之心金帛之寳而信無義之詐是猶親蹠\n　蹻而扶猛虎也\n文學曰春秋王者無敵言其仁厚其徳美天下賔服莫\n敢受交也徳行延及方外舟\n車所臻足迹所及莫不被澤蠻貊異國重譯自至方\n此之時天下和同君臣一徳外内相信上下輯睦兵設\n而不試干戈蔽藏而不用老子曰兕無所用其角螫\n蟲無所輸其毒\n\n故君仁莫\n不仁君義莫不義世安得跖蹻而親之乎\n　大夫曰布心腹質情素信誠内感義形乎色宋華元\n　楚司馬子反之相覩也符契内合誠有以相信也\n　今匈奴挾不信之心懐不\n　測之詐見利如前乗便\n　而起潛進市側以襲無備是猶措重寳於道路而莫\n　之守也求其不亡何可得乎\n文學曰誠信著乎天下醇徳流乎四海則近者歌謳而\n樂之逺者執禽而朝之\n\n故正近者不以威來逺者不以武徳義修而任賢\n良也故民之於事辭佚而就勞於財也辭多而就寡\n上下交讓道路鴈行方此之時賤貨而貴徳重義而輕\n利賞之不竊何寳之守也\n"}
{"id": "KR3a0006_010", "series": "KR3a0006", "text": "　　　　　　　　　　　　明　張之象　註\n　大夫曰昔徐偃王行義而滅好儒而削知文而不知\n　武知一而不知二\n　故君子篤仁以行\n　然必築城以自守設械以自備為不仁者之害已也\n　是以古者蒐獮振旅而數軍實焉恐民之愉佚\n　而亡戒難\n　故兵革者國之用城壘者國\n　之固也而欲罷之是去表見裏示匈奴心腹也匈奴\n　輕舉潛進以襲空虚是猶不介而當矢石之蹊禍\n　必不振此邊境之所懼而有司之所憂也\n文學曰往者通關梁交有無自單于以下皆親漢内\n附往來長城之下其後王恢誤謀馬邑匈奴絶和親故\n當路結禍紛拏而不解兵連而不息邊民不解甲\n弛弩行數十年介胄而耕耘鉏耰而候望燧燔\n烽舉丁壯弧弦而出鬬老者超越而入葆言之\n足以流涕寒心則仁者不忍也\n\n詩云投我以桃報之\n以李未聞善往而有惡來者\n\n故君子敬而無失與人恭而有\n禮四海之内皆為兄弟也故内省不疚夫何憂何懼\n　大夫曰自春秋諸夏之君㑹聚相結三會之後乖離\n　相疑伐戰不止六國從親冠帶相接然未嘗有堅約\n　况禽獸之國乎春秋存君在楚誥鼬之㑹書\n　公紿夷狄也\n　匈奴數和親而常先犯約貪侵盗\n　驅長詐謀之國也反覆無信百約百叛若朱象之不\n　移商均之不化而欲信其用兵之備親之以徳亦難\n　矣\n文學曰王者中立而聽乎天下徳施方外絶國殊俗臻\n於闕庭鳯凰在列樹麒麟在郊藪羣生庶物莫不被\n澤非足行而人辯之也推其仁恩而皇之誠也\n\n范蠡出於越由余長\n於胡皆為伯王賢佐故政有不從之教而世無不可\n化之民\n\n詩云酌彼行潦挹彼注兹故\n公劉處戎狄戎狄化之大王去豳豳民隨之周公修徳\n而越裳氏來\n\n其從善如影響為政務以徳親近何憂於彼\n之不改\n　大夫曰屠者解分中理可横以手而離也至其抽\n　䈥鑿骨非行斤斧不能決\n　聖主循性而化有不從者亦將舉兵而征之是以\n　湯誅葛伯文王誅犬夷\n　及後戎狄猾夏中國不寜周宣王仲山甫\n　式遏冦虐詩云薄伐獫狁至于太原出車彭\n　彭城彼朔方\n　自古明王不能\n　無征伐而服不義不能無城壘而禦强暴也\n文學曰舜執干戚而有苗服文王底徳而懐四夷\n\n詩云鎬京辟雍自西自東自南\n自北無思不服\n\n普天之下惟人\n面之倫莫不引領而歸其義故畫地為境人莫之犯子\n曰白刃可冐中庸不可入至徳之謂也故善攻不待堅\n甲而克善守不待渠梁而固\n武王之伐殷也執黄鉞誓牧之野天\n下之士莫不願為之用既以義取之以徳守之\n\n秦\n以力取之以法守之本末不得故亡夫文猶可長用\n而武難乆行也\n\n　大夫曰詩云獫狁孔熾我是用戒武夫潢潢經營四\n　方故守禦征伐所由來乆矣\n　春秋譏戎\n　驪未至預禦之\n　故四\n　支强而躬體固華葉茂而本根據故飭四境所以安\n　中國也發戍漕所以審勞佚也主憂者臣勞上\n　危者下死先帝憂百姓不澹出禁錢解乗輿驂\n　貶樂損膳以賑窮備邊費\n　未見報施\n　之義而見沮成之理非所聞也\n文學曰周道衰王迹熄諸侯爭强大小相凌是以强國\n務侵弱國設備甲士勞戰陳役於兵革故君勞而\n民困苦也\n\n今中國為一統而方内不安繇役逺而外\n内煩也古者無過年之繇無踰時之役\n\n今近者數千里逺者過萬里歴二期長\n子不還父母愁憂妻子詠歎憤懣之恨發動於心\n慕思之積痛於骨髓此枤杜采薇之所為作也\n\n　大夫曰虎兕所以能執熊羆服羣獸者爪牙利而攫\n　便也秦所以超諸侯吞天下并敵國者險阻固而\n　勢居然也故龜蜯有介狐貉不能禽蝮蛇有螫\n　人忌而不輕故有備則制人無備則制於人\n　故仲山甫補衮職之闕蒙公築長\n　城之固所以備冦難而折衝萬里之外也\n　今不固其外\n　欲安其内猶家人不堅垣墻狗吠夜驚而闇昧妄行\n　也\n文學曰秦地左肴函右隴阺前蜀漢後山河四\n塞以為固金城千里良將勇士設利器而守陘隧\n墨子守雲梯之械也\n\n以為雖湯武復生蚩尤復起不輕攻也然戍卒陳勝\n無將帥之任師旅之衆奮空拳而破百萬之師無墻\n籬之難\n\n故在徳不\n在固誠以行義為阻道徳為塞賢人為兵聖人為守\n則莫能入如此則中國無狗吠之警而邊境無鹿駭狼\n顧之憂矣夫何妄行之有乎\n\n　大夫曰古者為國必察土地山陵阻險天時地利然\n　後可以王伯故制地城郭飭溝壘以禦冦固國\n　春秋曰冬浚洙修地利也\n　三軍\n　順天時以實擊虚然固於阻險敵於金城楚莊之圍\n　宋秦師敗崤嶔巖是也\n　故曰天時\n　地利羌胡固近於邊今不敢取必為四境長患此季\n　孫之所以憂顓臾有勾踐之變而為强呉之所悔也\n文學曰地利不如人和武力不如文徳\n\n周之致逺不以\n地利以人和也百世不奪非以險以徳也\n\n呉有三江五湖之難而兼於越楚有汝淵滿堂\n之固而滅於秦秦有隴阺崤塞而亡於諸侯晉有\n河華九河而奪於六卿齊有泰山巨海而負於田常\n桀紂有天下兼有濟亳秦王以六合困於陳渉非地\n利不固無術以守之也釋邇憂逺猶呉不内定其國而\n西絶淮山與齊晉爭强也越因其罷擊其虛\n使呉王用申胥修徳無\n恃極其衆則勾踐不免為藩臣海崖何謀之敢慮也\n\n　大夫曰楚自巫山起方城屬巫黔中設扞關以距\n　秦秦包商洛崤函以禦諸侯韓阻宜陽伊闕要\n　成臯太行以安周鄭魏濵洛築城阻山帶河以保\n　晉國趙結飛狐句注孟門以存荆代燕塞碣石絶邪\n　谷繞援遼齊撫阿甄關榮歴倚太山負海河關梁者\n　邦國之固而山川社稷之寳也徐人滅舒春秋謂之\n　取惡其無備得物之易也\n　故恤來兵仁傷刑君子為國必有不可犯之難\n　易曰重門擊柝以待暴客言備之素修也\n文學曰阻險不如阻義昔湯以七十里為政於天下舒\n以百里亡於敵國此其所以見惡也\n\n使關梁足恃六國不兼於秦河山足保秦不亡\n於楚漢由此觀之衝隆不足為强髙城不足為固行善\n則昌行惡則亡\n\n王者博愛逺施外内合同四海各以其職來祭何擊柝\n而待傳曰諸侯之有關梁庶人之有爵祿非升平之\n興蓋自戰國始也\n　大夫曰荆軻懐數年之謀而事不就者三尺匕首\n　不足恃也秦王憚於不意列斷賁育介七尺之利也\n　使專諸空拳\n　不免於為禽要離無水不能遂其功\n　世言强楚勁鄭有犀兕之甲棠谿\n　之鋌也内據金城外任利兵是以威行諸夏强服\n　敵國故孟賁奮臂衆人輕之怯夫有備其氣自倍\n　况以呉楚之士舞利劒蹶\n　强弩以與貉虜騁於中原一人當百不足道也夫\n　如此則胡無守谷谿無交兵力不支漢其勢必降\n　此商君之走魏而孫臏之破梁也\n文學曰楚鄭之棠谿墨陽非不利也\n犀䩜兕甲非不堅也\n然而不能存者利不足恃也秦兼六國之師據崤函\n而御宇内金石之固莫耶之利也\n然陳勝無士民之資兵甲之用鉏\n耰棘橿以破衝隆武昭不撃烏號不發\n\n所謂金城者非謂築壤而髙土鑿地而深池也所\n謂利兵者非謂呉越之鋌干將之劒也\n\n言以道徳為城以仁義為郭莫之敢攻\n莫之敢入文王是也以道徳為䩜以仁義為劒莫之\n敢當莫之敢御湯武是也今不建不可攻之城不可當\n之兵而欲任匹夫之役而行三尺之刃亦細矣\n\n　大夫曰荆軻提七首入不測之强秦秦王惶恐失\n　守衞者皆懼\n　專諸手劒歴萬乗刺呉王尸孽\n　立正鎬冠千里\n　聶政自衞由韓廷\n　刺其主功成求得退自刑於朝暴尸於市\n　今誠得勇士乗强漢之威\n　凌無義之匈奴制其死命責以其過若曹劌之負\n　齊桓公遂其求\n　推鋒拊銳穹廬擾亂上下相遁\n　因以輕銳隨其後匈奴必交臂不敢格也\n文學曰湯得伊尹以區區之亳兼臣海内文王得太\n公廓鄷鄗以為天下齊桓公得管仲寗戚以伯諸侯\n秦穆公得百里奚由余西戎八國服\n\n聞得賢聖而蠻貊來享\n未聞刼殺人主以懐逺也\n詩云惠此中國以\n綏四方故自彼氏羌莫敢不來王非畏其威畏其徳也\n故義之服無義疾於原馬良弓徳之召逺疾於馳傳\n重驛\n"}
{"id": "KR3a0006_011", "series": "KR3a0006", "text": "　　　　　　　　　　　　明　張之象　註\n　大夫曰匈奴無城郭之守溝池之固修㦸強弩之用\n　倉廩府庫之積上無義法下無文理君臣嫚易上\n　下無禮織栁為室旃廗為葢素弧骨鏃馬不\n　粟食内則備不足畏外則禮不足稱夫中國天下\n　腹心賢士之所總禮義之所集財用之所殖也\n　夫以知謀愚以義伐不義若因秋霜而振落葉\n　春秋曰桓公之與戎狐驅之爾况以天下之力乎\n文學曰匈奴車器無銀黄絲漆之飾素成而務堅絲無\n文采裙褘曲襟之制都成而務完男無刻鏤竒巧之\n事宫室城郭之功女無綺繡淫巧之貢纎綺羅紈之\n作事省而致用易成而難弊雖無修㦸強弩戎馬良弓\n家有其備人有其用一旦有急貫弓上馬而已\n資糧不見案首而支數十日之食因山谷為城\n郭因水草為倉廪法約而易辦求寡而易供是以刑省\n而不犯指麾而令從嫚於禮而䔍於信略於文而敏\n於事故雖無禮義之書刻骨卷衣百官有以相記而君\n臣上下有以相使\n羣臣為縣官計者皆言其易而\n實難是以秦欲驅之而反更亡也\n\n故兵\n者凶器不可輕用也其以強為弱以存為亡一朝爾也\n\n　大夫曰魯連有言秦權使其士虜使其民\n　故政急而不長髙皇帝受\n　命平暴亂功徳巍巍惟天同大焉而文景承緒潤色\n　之及先帝征不義攘無徳以昭仁聖之路純至徳之\n　基聖王累年仁義之積也今文學引亡國失政之治\n　而况之於今其謂匈奴難圖宜矣\n文學曰有虞氏之時三苖不服禹欲伐之舜曰是吾徳\n未喻也退而修政而三苖服\n\n不牧之地不覊之民聖\n王不加兵不事力焉以為不足煩百姓而勞中國也\n今\n明王修聖緒宣徳化而朝有權使之謀尚首功之事\n臣固怪之夫人臣席天下之勢奮國家之\n用身享其利而不顧其主此尉佗章邯所以成王\n秦失其政也\n\n孫子曰今夫國家之事一日更百變然而不\n亡者可得而革也逮出兵乎平原廣牧鼓鳴矢流雖有\n堯舜之知不能更也戰而勝之退修禮義繼三代之\n迹仁義附矣戰勝而不休身死國亡者吴王是也\n\n　大夫曰順風而呼者易為氣因時而行者易為力\n　文武懐餘力不為後嗣計故三世而徳衰昭王\n　南征死而不還\n　凡伯囚執而使不通\n　晉取郊\n　沛\n　王師敗於\n　茅戎\n　今西南諸夷楚荘之後\n　朝鮮之王燕之亡民也\n　南越尉佗起中國自立\n　為王徳至薄然皆亡天下之大各自以為一州倔\n　強倨敖自稱老夫\n　先帝為萬世度恐有冀州之累南荆之\n　患於是遣左将軍樓舩平之兵不血刃咸為縣官\n　也\n　七國之時皆據\n　萬乘南面稱王提珩為敵國累\n　世然終不免首係虜於秦今匈奴不當漢家之巨\n　郡非有六國之用賢士之謀由此觀難易察然可見\n　也\n文學曰秦滅六國虜七王沛然有餘力自以為蚩尤\n不能害黄帝不能斥及二世殺死望夷子嬰係頸降楚\n曽不得七王之俛首使六國並存秦尚為戰固未亡\n也何以明之自孝公以至于始皇世世為諸侯雄百有\n餘年及兼天下十四嵗而亡何則外無敵國之憂而内\n自縱恣也自非聖人得志而不驕佚者未之有也\n　大夫曰鄒子疾晩世之儒墨不知天地之𢎞昭曠之\n　道将一曲而欲道九折守一隅而欲知萬方猶無凖\n　平而欲知髙下無規矩而欲知方圓也\n　於是推大聖終始之運以喻王公列士中國\n　名山通谷以至海外所謂中國者天下八十分之一\n　名曰赤縣神州而分為九川谷阻絶陵陸不通乃為\n　一州有八瀛海圜其外此所謂八極而天下際\n　焉禹貢亦著山川髙下原隰而不知大道之遥故秦\n　欲逹九州而方瀛海牧胡而朝萬國諸生守畦\n　畆之慮閭巷之固未知天下之義也\n文學曰堯使禹為司空平水土隨山刋木定髙下而序\n九州\n\n鄒衍非聖人作怪誤惑六國之君以\n納其説此春秋所謂匹夫熒惑諸侯者也\n\n孔子曰未能事人焉\n能事鬼神近者不達焉能知瀛海\n\n故無補於用者君子不為無益於治者君子不\n由三王信經\n道而徳光於四海戰國信嘉言破亡而泥山昔秦始皇\n已吞天下欲并萬國亡其三十六郡欲逹瀛海而失\n其州縣知大義如斯不如守小計也\n　大夫曰巫祝不可與並祀\n　諸生不可與逐語信徃疑今非人自\n　是夫道古者稽之今言逺者合之近日月在天其\n　徴在人菑異之變夭夀之期隂陽之化四時之叙水\n　火金木妖祥之應鬼神之靈祭祀之福日月之行星\n　辰之紀曲言之故何所本始不知則黙無苟亂耳\n文學曰始江都相董生推言隂陽四時相繼父生之\n子養之母成之子藏之故春生仁夏長徳秋成義冬\n藏禮此四時之序聖人之所則也\n\n刑不可任以成化故廣徳教言逺必考之\n邇故由恕以行是以刑罰若加於已勤勞若施於身又\n安能忍殺其赤子以事無用罷弊所恃而達瀛海\n乎盖越人美蠃蚌而簡太牢鄙夫樂咋唶而怪\n韶濩故不知味者以芬香為臭不知道者以美言為亂\n耳\n\n人無夭夀各以其好惡為命羿\n奡以功力不得其死知伯以貪狼亡其身\n\n天菑之證禎祥之應猶施與之望報各以\n其類及故好行善者天助以福符瑞是也易曰自天\n祐之吉無不利好行惡者天報以禍妖災是也春秋曰\n應是而有天菑\n\n周文武尊賢受諫敬戒不殆純徳上休神祗相\n貺詩云降福穰穰降福簡簡日者陽陽道明月者隂隂\n道㝠君尊臣卑之義故陽先盛於上衆隂之類消於下\n月望於天蚌蛤盛於淵\n\n故臣不臣則隂陽不調日月有變政教不均則水旱不\n時螟螣生此災異之應也\n\n四時代序而人則其\n功星列於天而人象其行常星猶公卿也衆星猶萬民\n也列星正則衆星齊常星亂則衆星墜矣\n\n　大夫曰文學言剛柔之類互勝相代生易明於隂陽\n　書長於五行春生夏長故火生於寅木陽類也秋\n　生冬死故水生於申金隂物也四時五行迭廢迭興\n　隂陽異類水火不同器金得土而成得火而死金生\n　於巳何說何言然乎\n文學曰兵者凶器也甲堅兵利為天下殃以母制子故\n能久長聖人法之厭而不揚\n\n詩云載戢干戈載櫜弓矢我求懿\n徳肆于時夏衰世不然逆天道以快暴心僵尸流血\n以爭壤土牢人之君滅人之祀殺人之子若絶草木刑\n者肩靡於道以巳之所惡而施於人是以國家破滅\n身受其殃秦王是也\n\n　大夫曰金生於己刑罰小加故薺麥夏死\n　易曰履霜堅氷至秋始降霜草木隕\n　零合冬行誅萬物畢藏\n　春夏\n　生長利以行仁秋冬殺藏利以施刑故非其時\n　而樹雖生不成秋冬行德是謂逆天道月令涼風\n　至殺氣動蜻蛚鳴衣裘成天子行微刑始\n　貙膢以順天令\n　文\n　學曰同四時合隂陽尚徳而除刑如此則鷹隼不\n　鷙猛獸不攫秋不蒐獮冬不田狩者也\n文學曰天道好生惡殺好賞惡罰故使陽居\n於實而宣徳施隂藏於虚而為陽佐輔陽剛隂柔季不\n能加孟此天賤冬而貴春申陽屈隂故王者南面而聽\n天下背隂向陽前徳而後刑也霜雪晚至五榖猶成雹\n霧夏隕萬物皆傷由此觀之嚴刑以治國猶任秋冬\n以成榖也\n\n故法令者治惡之具\n也而非至治之風也是以古者明王茂其徳教而緩\n其刑罰也\n\n網漏吞舟之\n魚而刑審於繩墨之外反臻其末而民莫犯禁也\n\n　大夫曰令者所以教民也法者所以督姦也令嚴而\n　民慎法設而姦禁網疏則獸失法疏則罪漏罪漏則\n　民放佚而輕犯禁故禁下必法夫徼倖誅誡\n　蹠蹻不犯是以古者作五刑刻肌膚而民不踰\n　矩\n文學曰道徳衆人不知所由法令衆人不知所辟故\n王者之制法昭乎如日月故民不迷曠乎若大路故民\n不惑幽隠逺方折手知足室女童婦咸知所辟是以\n法令不犯而獄犴不用也昔秦法繁於秋荼而網密\n於凝脂然而上下相遁姦偽萌生有司法之若救爛撲\n焦不能禁非網疏而罪漏禮義廢而刑罰任也\n\n方今律令百有餘篇文章繁罪\n名重郡國用之疑惑或淺或深自吏明習者不知所處\n而况愚民乎此斷獄所以滋衆而民犯禁也\n\n詩云宜犴宜獄握粟出卜自何能榖刺\n刑法繁也親服之屬甚衆上附下附而服不過五\n五刑之屬三千上殺下殺而罪不過五\n故治民之道務篤其教而已\n\n　大夫曰文學言王者立法曠若大路今馳道不小也\n　而民公犯之以其罰罪之輕也千仞之髙人不輕凌\n　千鈞之重人不輕舉商君刑棄灰於道而秦民治\n　故盗馬者死盗牛者加所以重本而\n　絶輕疾之資也武兵名食所以佐邉而重武備也盗\n　傷與殺同罪所以累其心而責其意也猶魯以楚師\n　伐齊而春秋惡之\n　故輕之為重淺之為深有縁\n　而然法之㣲者固非衆人之所知也\n文學曰詩云周道如砥其直如矢言其易也君子所履\n小人所視言其明也故徳明而易從法約而易行\n\n今馳道經營陵陸紆周天下是以萬里為民\n穽也罻羅張而縣其谷辟䧟設而當其蹊繳\n弋飾而加其上能勿離乎聚其所欲開其所利仁義\n陵遲能勿踰乎\n故\n其末途至於攻城入邑損府庫之金盗宗廟之器豈特\n千仞之髙千鈞之重哉管子曰四維不張雖臯陶不能\n為士故徳教廢而詐偽行禮義壊而姦邪興言無仁義\n也\n\n仁者愛之效也義者事之宜\n也故君子愛人以及物治近以及逺傳曰凡生之物\n莫貴於人人主之所貴莫重於人故天之生萬物以奉\n人也主愛人以順天也聞以六畜禽獸養人未聞以所\n養害人者也魯廐焚孔子罷朝問人不問馬賤畜而\n重人也\n\n今盗馬\n者罪死盗牛者加乘車馬馳行道中吏舉苛而不止以\n為盗馬而罪亦死今傷人持其刀劒而亡亦可謂盗武\n庫兵而殺之乎人主立法而\n民犯之亦可以為逆面輕主約乎深之可以死輕之可\n以免非法禁之意也法者緣人情而制非設罪以陷人\n也故春秋之治獄論心定罪志善而違於法者免志惡\n而合於法者誅\n\n念傷\n民未有所害志不甚惡而合於法者謂盗而傷人者耶\n将執法者過耶何於人心不厭也古者傷人有創者\n刑盗有贓者罰殺人者死今取人兵刃以傷人罪與殺\n人同得無非其至意與大夫俛仰未應對\n　御史大夫曰執法者國之轡銜刑罰者國之維檝\n　故轡銜不飭雖王良不能以致逺維檝不設雖良工\n　不能以絶水\n　韓子曰疾有國者不能明其法勢\n　御其臣下富國彊兵以制敵禦難惑於愚儒之文\n　詞以疑賢士之謀舉浮淫之蠧加之功實之上而\n　欲國之治猶釋階而欲登髙無銜橛而禦駻馬也\n　今刑法設備而民猶犯之况無法乎其\n　亂必也\n文學曰轡銜者御之具也得良工而調法勢者治之具\n也得賢人而化\n\n執轡非其人則馬奔馳執舳非其人則舩覆傷昔\n吴使宰嚭持舳而破其舩秦使趙髙執轡而\n覆其車\n\n今廢仁義之術\n而任刑名之徒則復吴秦之事也夫為君者法三王\n為相者法周公為術者法孔子此百世不易之道也\n韓非非先王而不遵舍正令而不從卒蹈陷穽身幽囚\n客死於秦本夫不通大道而小辯斯足以害其身而\n已\n\n"}
{"id": "KR3a0006_012", "series": "KR3a0006", "text": "　　　　　　　　　　　　明　張之象　註\n　御史曰待周公而為相則世無列國待孔子而後\n　學則世無儒墨\n　夫衣小缺襟裂可以補而必待全匹\n　而易之政小缺法令可以坊而必待雅頌乃治\n　之是猶舍鄰之醫而求俞跗而後治病廢汙池之\n　水待江海而後救火也\n　迂而不徑\n　闕而無務是以教令不從而治煩亂夫善為政者\n　弊則補之决則塞之故吴子以法治楚魏\n　申商以法彊秦韓也\n文學曰有國者選衆而任賢學者博覽而就善何必是\n周公孔子故曰法之而已\n\n今\n商鞅吴起反聖人之道變亂秦俗其後政耗亂而不能\n理流失而不可復愚人縱火於沛澤不能復振蜂蠆\n螫人放死不能息其毒也煩而\n止之躁而静之上下勞擾而亂益滋故聖人教化上與\n日月俱照下與天地同流豈曰小補之哉\n　御史曰衣缺不補則日以甚坊漏不塞則日以\n　滋大河之始决於瓠子也涓涓爾及其卒氾濫為\n　中國害菑梁楚破曹衞城郭壊沮稸積漂流百姓\n　木棲千里無廬令孤寡無所依老弱無所歸\n　故先帝閔悼其菑親省河堤舉禹之功河流以\n　復曺衞以寧百姓戴其功詠其徳歌宣房塞萬福来\n　焉亦猶是也如何勿小補哉\n文學曰河决若甕口而破千里况禮决乎其所害必多\n矣\n\n今斷獄嵗以萬計犯法滋\n多其為菑豈特曺衞哉夫知塞宣房而福来不知塞\n亂原而天下治也周國用之刑錯不用黎民若四時各\n終其序而天下不孤頌曰綏我眉夀介以繁祉此天為\n福亦不小矣誠信禮義如宣房功業已立垂拱無為有\n司何補法令何塞也\n　御史曰犀銚利鉏五榖之利而閒草之害也\n　明理正法姦邪之所惡而良民之福也故曲木惡\n　直䋲姦邪惡正法\n　是以聖人審於是非察於治\n　亂故設明法陳嚴刑坊非矯邪若檼栝輔\n　檠之正弧刺也\n　故水者火之備法者止姦之禁\n　也無法勢雖賢人不能以為治無甲兵雖孫吴不能\n　以制敵\n　是以孔\n　子倡以仁義而民從風\n　伯夷遁首陽而民\n　不可化\n文學曰法能刑人而不能使人廉能殺人而不能使人\n仁\n\n所貴良醫者貴其審消息而退邪氣也非貴\n其下鍼石而鑚肌膚也所貴良吏者貴其絶惡於未\n萌使之不為非非貴其拘之囹圄而刑殺之也\n\n今\n之所謂良吏者文察則以禍其民強力則以厲其下不\n本法之所由生而専已之殘心文誅假法以陷不辜累\n無罪以子及父以弟及兄一人有罪州里驚駭十家奔\n亡若癰疽之相濘色淫之相連一節動而百枝揺詩\n云舍彼有罪既伏其辜若此無罪淪胥以鋪痛傷無罪\n而累也非患銚耨之不利患其舍草而去苖也非患\n無凖平患其舍枉而䋲直也故親近為過不必誅是鉏\n不用也疏逺有功不必賞是苖不養也故世不患無\n法而患無必行之法也\n\n　御史曰春秋罪人無名號謂之云盗所以賤刑人而\n　絶之人倫也故君不臣士不友於閭里無所容故民\n　始犯之命不軌之民犯公法以相寵舉棄\n　其親不能伏節死理遁逃相連自䧟於罪其被刑戮\n　不亦宜乎一室之中父兄之際若身體相屬一節動\n　而知於心故今自關内侯以下比地於伍居家相察\n　出入相司父不教子兄不正弟舍是誰責乎\n文學曰古者周其禮而明其教禮周教明不從者然後\n等之以刑刑罰中民不怨故舜施四罪而天下咸服\n誅不仁也\n輕重各服其誅刑必加而無赦赦惟疑者若此則\n世安得不軌之人而罪之今殺人者生剽攻竊盗者\n富故良民内解怠輟耕而隕心古者君子不近刑\n人刑人非人也身放殛而辱後世故無賢不肖莫不\n耻也\n\n今無行之人貪利以䧟其身䝉戮辱而捐\n禮義恒於苟生何者一日下蠶室\n創未瘳宿衞人主出入宫殿得由受奉禄食大\n官享賜身以尊榮妻子獲其饒故或載卿相之列就\n刀鋸而不見閔况衆庶乎夫何耻之有廢其徳教而\n責之以禮義是虐民也春秋曰子有罪執其父臣有罪\n執其君聽失之大者也\n\n今以子誅父以弟誅兄親戚小\n坐什伍相連若引根本之及華葉傷小指之累四體也\n如此則以有罪誅及無罪無罪者寡矣\n\n臧文仲治魯勝其盗而自矜\n子貢曰民将欺而况民盗乎故吏不以多斷為良毉\n不以多刺為工子産刑二人殺一人道不拾遺而民無\n誣心故\n為民父母以養疾子長恩厚而已自首匿相坐之法\n立骨肉之恩廢而刑罪多\n\n聞父母之於子雖有罪猶匿之豈不欲服罪爾\n子為父隱父為子隱未聞父子之相坐也聞兄弟緩追\n以免賊未聞兄弟之相坐也聞惡惡止其人疾始而\n誅首惡未聞什伍之相坐\n\n老子曰上無欲而民樸上無事而\n民自富君君臣臣父父子子比地何伍而執政何責也\n　御史曰夫負千鈞之重以登無極之髙垂峻崖\n　之峭谷下臨不測之淵雖有慶忌之健賁育之勇\n　莫不震慴悚慄者知墜則身首肝腦塗山石也\n　故未嘗灼而不敢握火者見其有灼也未嘗傷而\n　不敢握刃者見其有傷也\n　彼以知為非罪之必加而戮及父兄必懼而\n　為善故立法制辟若臨百仞之壑握火陷刃則民畏\n　忌而無敢犯禁矣慈母有敗子小不忍也嚴家無悍\n　虜篤責急也\n　今不立嚴家之所以制下而修慈母\n　之所以敗子則惑矣\n文學曰紂為炮烙之刑而秦有收孥之法\n\n趙髙以峻\n文决罪於内百官以峭法斷割於外死者相枕席刑\n者相望百姓側目重足不寒而慄\n詩云謂天盖髙不敢不局謂地盖厚\n不敢不蹐哀今之人胡為虺蜥方此之時豈特冒火蹈\n刃哉然父子相背兄弟相慢至於骨肉相殘上下相殺\n非刑輕而罰不必令太嚴而仁恩不施故政寛則下親\n上政嚴則民謀主\n晉厲以幽\n\n二世\n見殺\n\n惡\n在峻法之不犯嚴家之無悍虜也聖人知之是以\n務恩而不務威故髙皇帝約秦苛法慰怨毒之民而長\n和睦之心唯恐刑之重而徳之薄也是以施恩無窮\n澤流後世\n\n商鞅吴起以秦楚之法為\n輕而累之上危其主下沒其身或非特慈母乎\n　御史曰夏后氏不信言殷誓周盟徳信彌衰\n　無文武之人欲修其法此殷周之所以失勢而\n　見奪於諸侯也\n　故衣弊而革裁法弊而更\n　制\n　髙皇帝時天下初定發徳音行三章之令\n　權也非撥亂反正之常也\n　其後法稍犯不正於理故姦萌而\n　甫刑作王道衰而詩刺彰諸侯暴而春秋譏夫少\n　目之網不可以得魚三章之法不可以為治\n　故令不得不加法不得不多唐虞畫衣冠非阿湯武\n　刻肌膚非故時世不同輕重之務異也\n文學曰民之仰法猶魚之仰水水清則静濁則擾\n\n擾則不\n安其居静則樂其業樂其業則富富則仁生澹\n則爭止是以成康之世賞無所施法無所加非可刑\n而不刑民莫犯禁也非可賞而不賞民莫不仁也若斯\n則吏何事而理\n\n今之治民者若\n御拙馬行則頓之止則擊之身創於箠吻傷\n於䘖求其無失何可得乎乾谿之役土崩梁氏\n\n内潰不能禁峻法不止故罷馬不畏鞭箠\n罷民不畏刑法雖曽而累之其亡益乎\n\n　御史曰嚴牆三仞樓季難之山髙干雲牧豎登之故\n　峻則樓季難三仞陵夷則牧豎易山巔\n　夫鑠金在鑪莊蹻不顧錢刀在路匹婦掇\n　之非匹婦貪而莊蹻廉也輕重之制異而利\n　害之分明也\n　故法令可仰而不可踰可臨而不可入\n　詩云不敢暴虎不敢馮河為其無益也魯好禮而\n　有季孟之難燕噲好讓而有子之之亂\n　禮讓不足禁邪而刑法可以止暴明君據法故能長\n　制羣下而久守其國也\n文學曰古者明其仁義之誓使民不踰乎上刑之不教\n而殺是以虐也\n\n與其刑不可踰\n不若義之不可踰也聞禮義行而刑罰中未聞刑罰\n行而孝悌興也\n\n髙牆狹基不可立矣嚴法峻刑不可久也二世信趙\n髙之計渫篤責而任誅斷刑者半道死者日積\n殺民多者為忠厲民悉者為能百姓不勝其求黔\n首不勝其刑海内同憂而俱不聊生\n\n故過任之事父不得於子無已\n之求君不得於臣\n死\n不再生窮鼠齧貍匹夫奔萬乘舍人折弓陳勝吴廣\n是也\n\n當此之時天下期俱起方面而攻秦聞不一期而社稷\n為墟惡在其能制羣下而久守其國也御史黙然不\n對\n　大夫曰瞽師不知白黒而善聞言儒者不知治世而\n　善訾議夫善言天者合之人善言古者考之今\n　令何為施法何為加湯\n　武全肌骨而殷周治秦國用之法弊而犯二尺四寸\n　之律古今一也或以治或以亂\n　春秋原罪甫刑制獄\n　今願聞治亂之本周秦之所以然乎\n文學曰春夏生長聖人象而為令秋冬殺藏聖人則\n而為法故令者教也所以導民人法者刑罰也所以禁\n強暴也\n\n二者治亂之具存亡之效也在\n上所任湯武經禮義明好惡以導其民刑罪未有\n所加而民自行義殷周所以治也上無徳教下無法則\n任刑必誅劓鼻盈蔂斷足盈車舉河以西不足以\n受天下之徒終而以亡者秦王也非二尺四寸之律異\n所行反古而悖民心也\n\n　大夫曰呻吟槁簡誦死人之語則有司不似文學\n　文學知獄之在廷後而不知其事聞其事而不知\n　其務夫治民者若大匠之斵斧斤而行之中\n　繩則止杜大夫王中尉之等繩之以法斷\n　之以刑然後冦止姦禁故射者因勢治者因法\n　虞夏以質殷周以文\n　異時各有所施今欲以敦朴之\n　時治抗弊之民是猶遷延而拯溺揖讓而救火也\n文學曰文王興而民好善幽厲興而民好暴非性\n之殊風俗使然也故商周之所以昌桀紂之所以亡也\n\n湯武非得伯夷之民以治桀紂非\n得蹠蹻之民以亂也故治亂不在於民\n孔子曰聽訟吾猶人也必也使無訟乎無\n訟者難訟而聽之易夫不治其本而事其末古之所\n謂愚今之所謂知以箠楚正亂\n以刀筆正文古之所謂賊今\n之所謂賢也\n\n　大夫曰俗非唐虞之時而世非許由之民而欲廢法\n　以治是猶不用檼栝斧斤欲撓曲直枉也\n　故為治者不待自善之民為輪者不\n　待自曲之木\n　徃\n　者應少伯正之屬潰梁楚昆盧徐穀\n　之徒亂齊趙山東闗内暴徒保人阻險\n　當此之時不任斤斧折之以武而\n　乃始設禮修文有似窮毉欲以短鍼而攻疽孔\n　丘以禮說蹠也\n文學曰殘材木以成室屋者非良匠也殘賤民人而欲\n治者非良吏也故公輸子因木之宜聖人不費民之性\n是以斧斤簡用刑罰不任政立而化成扁鵲攻於腠\n理絶邪氣故癰疽不得成形聖人從事於未然故亂原\n無由生是以砭石藏而不施法令設而不用\n\n斷已然鑿已發者凡人也治未形\n覩未萌者君子也\n\n　大夫曰文學所稱聖知者孔子也治魯不遂\n　見逐於齊\n　不用於衞\n　遇圍於匡\n　困於陳蔡\n　夫知時不用猶說強也知困\n　而不能已貪也不知見欺而徃愚也困辱不能死耻\n　也若此四者庸民之所不為也何况君子乎商君以\n　景監見應侯以王稽進\n　故士因士女\n　因媒至其親顯非媒士之力\n　孔子曰\n　進見而不以能徃者非賢士才女也\n文學曰孔子生於亂世思堯舜之道東西南北灼頭濡\n足庶幾世主之悟悠悠者皆是君闇大夫妬孰合有媒\n\n是以嫫母飾姿而矜夸西子\n彷徨而無家\n\n非不知\n窮厄而不見用悼痛天下之禍猶慈母之伏死子也知\n其不可如何然惡已故適齊景公欺之適衞靈公簡\n之適陳匡人圍之適蔡桓魋害之\n適楚子\n西謗之夫欺害聖人者愚惑也傷毁聖人者狂狡也\n狡惑之人非人也夫何耻之有孟子曰觀近臣者以\n所為主觀逺臣者以其所主使聖人偽容苟合不論行\n擇友則何以為孔子也大夫憮然内慙四據而不言\n當此之時順風承意之士如編口張而不歙舉舌而\n不下闇然而懐重負而見責大夫曰諾膠車修逢雨請\n與諸生解\n客曰余覩鹽鐡之義觀乎公卿文學賢良之論意指殊\n路各有所出或上仁義或務權利異哉吾所聞周\n秦粲然皆有天下而南面焉然安危長久殊世\n始汝南朱子伯為予言當此之時\n豪俊並進四方輻輳賢良茂陵唐\n生文學魯萬生之倫六十餘人咸聚闕庭舒六藝之諷\n論太平之原知者贊其慮仁者明其施勇者見其斷\n辯者陳其詞誾誾焉侃侃焉\n雖未能詳備斯可略觀矣然蔽於雲霧終廢而不行悲\n夫公\n卿知任武可以辟地而不知徳廣可以附逺知權利\n可以廣用而不知稼穡可以富國也近者親附逺者説\n徳則何為而不成何求而不得不出於斯路而務畜\n利長威豈不謬哉中山劉子雍言王道矯當世復\n諸正務在乎反本直而不徼切而不􁀙斌\n斌然斯可謂𢎞博君子矣九江祝生奮\n由路之意推史魚之節\n\n發憤懣刺譏公卿\n介然直而不撓可謂不畏強禦矣桑大夫據當世\n合時變推道術尚權利辟畧小辯\n雖非正法然巨儒宿學惡然大能自解\n可謂博物通士矣然攝卿相之位不\n引凖䋲以道化下放於利末\n不師始古易曰焚如棄如處非其位行非其道果\n隕其姓以及厥宗\n車丞相即周魯之列當軸\n處中括囊不言容身而去彼哉彼哉\n\n若夫羣丞相御史不能正議以輔宰相成\n同類長同行阿意苟合以説其上斗筲之人道\n䛕之徒何足選哉\n\n"}
