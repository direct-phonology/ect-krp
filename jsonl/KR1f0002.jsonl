{"id": "KR1f0002_001", "series": "KR1f0002", "text": "孝經一卷\n開宗明義章第一\n仲尼居曾子侍子\n曰先王有至德要道以順天下民用和睦上\n下無怨\n女知之乎曾子避席曰參不敏\n何足以知之\n子曰夫孝德之本也\n敎之所由生也復坐吾\n語女身體髮膚受之父母不\n敢毀傷孝之始也立\n身行道揚名於後世以顯父母孝之終也\n夫孝始\n於事親中於事君終於立身\n大雅云無念爾祖聿\n脩厥德\n天子章第二\n子曰愛親者不敢惡於人敬親者\n不敢慢於人愛敬盡於事親而德敎加\n於百姓刑于四海\n蓋天子之孝也\n甫刑云一人有慶兆民賴之\n\n諸侯章第三\n在上不驕髙而不危\n制節謹度滿而不溢\n髙而不危所以長守貴也\n滿而不溢所以長守富也富貴不離其身然\n後能保其社稷而和其民人\n蓋諸侯之\n孝也詩云戰戰兢兢如臨深淵如履薄冰\n\n卿大夫章第四\n非先王之法服不敢服\n非先王之法言不敢道非\n先王之德行不敢行\n是故非法\n不言非道不行口無擇言身無擇\n行言滿天下無口過行滿天\n下無怨惡三者備\n矣然後能守其宗廟\n蓋卿大夫之孝也詩云夙\n夜匪懈以事一人\n\n士章第五\n資於事父以事母而愛同資於事父以事君\n而敬同故母取其愛而君\n取其敬兼之者父也故以孝事君\n則忠以敬事長則順\n忠順不失以事其上然後能保其禄\n位而守其祭祀蓋士\n之孝也詩云夙興夜寐無忝爾所生\n\n庶人章第六\n用天之道分地之利\n謹身節用以養父母\n此庶人\n之孝也故自天子至於庶人孝無\n終始而患不及者未之有也\n\n三才章第七\n曾子曰甚哉孝之大也\n子曰夫孝天之經也地之義也民之行也\n\n天地之經而民是則之\n則天之明因地之利以順天下\n是以其敎不肅而成其政不嚴而治\n先王見敎之可\n以化民也是故先之以博愛而\n民莫遺其親陳之以德義\n而民興行先之以敬\n讓而民不爭導之以禮樂而民\n和睦示之以好惡而民知\n禁\n詩云赫赫師尹民具爾瞻\n\n孝治章第八\n子曰昔者明王之以孝治天下也\n不敢遺小國之臣而況於公侯\n伯子男乎故\n得萬國之懽心以事其先王\n治國者不敢侮於鰥寡\n而況於士民乎\n故得百姓之懽心以事其先\n君治家者不敢\n失於臣妾而況於妻子乎\n故得人之懽心以事其親\n夫然故生則親安之\n祭則鬼享之是以\n天下和平災害不生禍亂不作\n故明王之以孝治天下\n也如此詩云有\n覺德行四國順之\n\n聖治章第九\n曾子曰敢問聖人之德無以加於孝乎\n子曰天地之性人\n爲貴人之行莫大於孝孝\n莫大於嚴父\n嚴父莫大於配天則周公其人也\n昔者周公郊祀后稷以\n配天\n宗祀文王於明堂以配上帝\n是以四海之內各以\n其職來祭\n夫聖人之德又何以加於孝乎故親\n生之膝下以養父母日嚴\n聖\n人因嚴以敎敬因親以敎愛\n聖人之\n敎不肅而成其政不嚴而治\n其所因者本也父子\n之道天性也君臣之義也\n父母生之續莫大焉\n君親臨之厚莫重焉\n故不愛其親而愛他人者謂之悖德不敬其\n親而敬他人者謂之悖禮\n以順則逆民無則焉\n不在於善而皆在於凶德\n雖得之君子不貴也\n君子則不然言思可\n道行思可樂\n德義可尊作事可法\n容止可觀進退可度\n以臨其民是以其民\n畏而愛之則而象之\n故能成其德敎而行其政令\n詩云淑人君子其儀不忒\n\n紀孝行章第十\n子曰孝子之事親也居則致其敬養\n則致其樂病則致其憂\n喪則致其哀祭\n則致其嚴五者備矣然後能事親\n事親者居上不驕爲下\n不亂在醜不爭\n居上而驕則亡爲下而亂則刑在醜而爭則\n兵三者不除雖日用三牲之養猶爲\n不孝也\n\n五刑章第十一\n子曰五刑之屬三千而罪莫大於不孝\n要君者無上\n非聖人者無法\n非孝者無親此\n大亂之道也\n廣要道章第十二\n子曰敎民親愛莫善於孝敎民禮順莫善於\n悌移風易俗莫善於樂\n安上治\n民莫善於禮\n禮者敬而巳矣故敬其父則子恱\n敬其兄則弟恱敬其君則臣恱敬一人而千\n萬人恱所敬者寡而恱者衆\n此之謂要道也\n廣至德章第十三\n子曰君子之敎以孝也非家至而日見之也\n敎以孝所以\n敬天下之爲人父者也敎以悌所以敬天下\n之爲人兄者也\n敎以臣所以敬天下之爲人君者也\n詩云愷悌君子民之父母\n\n非至德其孰能順民如此其大者乎\n廣揚名章第十四\n子曰君子之事親孝故忠可移於君\n事兄悌故順可移於長居家\n理故治可移於官是以行成\n於內而名立於後世矣\n\n諫爭章第十五\n曾子曰若夫慈愛恭敬安親揚名則聞命矣\n敢問子從父之令可謂孝乎\n子曰是何言與是何言與\n昔者天子有爭臣七人雖無道\n不失其天下諸侯有爭臣五人雖無道不失\n其國大夫有爭臣三人雖無道不失其家\n士有\n爭友則身不離於令名\n父有爭子則身不陷於不義\n故當不義則子不可以不爭於父臣不\n可以不爭於君故當不義則爭之從\n父之令又焉得爲孝乎\n應感章第十六\n子曰昔者明王事父孝故事天明事母孝故\n事地察長幼順\n故上下治天地明\n察神明彰矣故雖\n天子必有尊也言有父也必有先也言有兄\n也宗廟致敬\n不忘親也脩身愼行恐辱\n先也宗廟\n致敬鬼神著矣孝\n悌之至通於神明光于四海無所不通\n詩云自西\n自東自南自北無思不服\n事君章第十七\n子曰君子之事上也進思盡忠\n退思補過將順其美\n匡救其惡故上\n下能相親也詩云心\n乎愛矣遐不謂矣中心藏之何日忘之\n\n喪親章第十八\n子曰孝子之喪親也\n哭不偯禮無容言\n不文服美不安聞樂不樂\n食旨不甘此\n哀慼之情也三日而食敎民無以死傷\n生毀不滅性此聖人之政也\n喪不過三年示民有\n終也\n爲之棺椁衣衾而舉之\n陳其簠簋而\n哀戚之擗踊\n哭泣哀以送之卜其宅\n兆而安措之\n爲之宗廟以鬼享之春秋祭\n祀以時思之生事愛\n敬死事哀戚生民之本盡矣死生之義備矣\n孝子之事親終矣\n\n孝經一卷\n"}
