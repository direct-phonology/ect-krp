{"id": "KR2e0001_001", "series": "KR2e0001", "text": "穆王將征犬戎\n祭公謀父諫曰不可\n先王耀徳不觀兵\n夫兵戢而時動動則威\n觀則玩玩則無震\n是故周文公之頌曰\n載戢干戈載櫜弓矢\n我求懿徳肆于時夏\n允王保之\n先王之於民也茂正其徳而厚\n其性阜其財求而利其器\n用明利害之鄉以文修之\n使務利而避害懷徳而畏威故能保世以滋大\n昔我先世后稷以服事虞\n夏及夏之衰也棄稷弗務\n我先王不窋\n用失其官\n而自竄于戎翟之間\n不敢怠業時序其徳纂修其緒修其訓典\n朝夕恪勤守以惇篤奉以忠信奕世載徳不\n忝前人至于武王昭前之光明而加\n之以慈和事神保民莫不欣喜商王帝辛大惡\n於民庶民弗忍欣戴武王以致\n戎于商牧是先王非務武也勤恤民\n隠而除其害也夫先王之制邦内甸服\n\n邦外矦服\n侯衛賓服\n\n蠻夷要服\n\n戎翟荒服\n\n甸服者祭侯服者\n祀賓服者享\n\n要服者貢荒服者王\n日祭\n月祀時享嵗貢終王\n先王之訓也有不祭則修意\n有不祀則修言\n有不享則修文有不貢則修名\n有不王則修徳序成而有\n不至則修刑於是乎有刑\n不祭伐不祀征不享讓不貢告不王\n於是乎有刑罰之辟有攻伐之兵\n有征討之備有威讓之令有文告之辭\n布令陳辭而又不至則又増修於徳無勤民於逺\n是以近無不聴逺無不服今自大畢伯仕之終\n也犬戎氏以其職來王\n天子曰予必以不享征之且觀之兵\n其無乃廢先王之訓而王幾頓乎\n吾聞夫犬戎樹惇能帥舊徳而守\n終純固\n其有以禦我矣王不聽遂征之得四\n白狼四白鹿以歸自是荒服者不至\n\n恭王游於涇上宻康公從\n有三女奔之其母曰必致之於王\n夫獸三為羣人三為衆女三為粲\n王田不取羣公行下衆\n王御不參一族\n夫粲美之物也衆以美物歸\n女而何徳以堪之王猶不堪况爾小醜\n小醜備物終必亡康\n公弗獻一年王滅密\n厲王虐國人謗王召公告王\n曰民不堪命矣王怒\n得衛巫使監謗者以告則\n殺之國人莫敢言道路以目\n王喜告召公曰吾能弭謗矣乃不敢言召公曰\n是鄣之也防民之口甚於防川\n川壅而潰傷人必多民亦如之\n是故為川決之使導為民者宣之使言\n故天子聽政使公卿至於列士獻詩\n\n瞽獻典史獻書\n師箴􁄚賦\n矇誦百工\n諫庶人傳語\n近臣盡規\n親戚補察瞽史教\n誨耆艾\n修之而後王斟酌焉是\n以事行而不悖民之有口也猶土之有山川也\n財用於是乎出猶其\n天地百物皆將取焉胡可專也\n所怒甚多而不備大難以是教王王能\n久乎夫王人者將導利而布之上下者也\n使神人百物無不得其極猶日怵惕懼\n怨之來也故頌曰思文后稷克配彼天立我\n烝民莫匪爾極\n\n大雅曰陳錫載周\n是不布利而懼難乎\n故能載周以至于今今王學專利其可乎\n匹夫專利猶謂之盜王而行之其歸鮮矣\n榮公若用周必敗既榮公為卿士\n諸侯不享王流于彘\n彘之亂宣王在召公之宫\n國人圍之召公曰昔吾驟諫王王不從以及此難\n今殺王子王其以我為懟而怒乎夫\n事君者險而不懟\n怨而不怒况事王乎乃以其子代宣\n王宣王長而立之\n宣王即位不藉千畞\n虢文公諫曰\n不可夫民之大事在䢉\n上帝之粢盛於是乎出民之蕃\n庶於是乎生事之共給於是乎在和\n協輯睦於是乎興財用蕃殖於是乎始\n敦庬純固於是乎成是故稷為大官\n古者大史順時覛土陽癉憤盈\n土氣震發䢉祥晨正\n日月厎于天廟\n土乃脉發先時九\n日大史告稷曰自今至于初吉\n陽氣俱烝土膏其動弗震弗\n渝脉其滿眚穀乃不殖\n稷以告王曰史\n帥陽官以命我司事曰距今九日\n土其俱動王其祗祓監䢉不易\n王乃使司徒咸戒公卿百吏庶民\n司空除壇于藉命䢉大夫\n咸戒䢉用先時五日瞽告有恊\n風至王即齊宫\n百官御事各即其齊三日王乃淳濯饗醴\n及期鬱人薦鬯\n犧人薦醴\n王祼鬯饗醴乃行百吏庶民\n畢從及藉后稷監之膳夫䢉正陳藉禮\n大史贊王\n王敬從之王耕一墢班三之\n庶人終于千畞其后\n稷省功大史監之司徒省民大師監之畢宰夫陳饗\n膳宰監之膳夫贊王王歆大牢\n班嘗之庶人終食是日也瞽帥音官以\n省風土廪于藉東南鍾而\n藏之而時布\n之于䢉稷則徧戒百姓紀䢉協功曰\n隂陽分布震雷出滯\n土不備墾辟在司寇\n乃命其旅曰徇䢉師一之䢉正\n再之后稷三之司空\n四之司徒五之大保六之\n大師七之大史八之\n戰于千畞王師敗績于姜氏之戎\n\n魯武公以括與戲見王\n王立戲樊仲山父諫曰不可立也\n不順必犯犯王命必誅\n故出令不可不順也令之不行政之不立\n行而不順民將棄上夫下事上少事長\n所以為順也今天子立諸侯而建其少是教逆也若\n魯從之而諸侯傚之王命將有所壅\n若不從而誅之是自誅王命也\n是事也誅亦失不誅亦失\n天子其圖之王卒立之魯侯歸而卒及魯人殺懿公\n而立伯御三十二年宣王伐魯立孝公\n諸侯從是而不睦\n宣王欲得國子之能導訓諸侯者\n\n樊穆仲曰魯侯孝\n王曰何以知之對曰肅恭明神而敬事\n耇老賦事行刑必問於遺訓而咨於故\n實不干所問不犯所咨王曰然則能訓\n治其民矣乃命魯孝公於夷宫\n\n宣王既喪南國之師\n乃料民于大原仲山父諫曰民不\n可料也夫古者不料民而知其少多司民協孤終\n司商協\n名姓司徒協旅\n司寇協姦牧協職\n工協革場協入\n廪協出是則少多死\n生出入往來者皆可知也於是乎又審之以事\n王治䢉於藉蒐于䢉隙\n耨穫亦於藉\n獮於既烝\n狩於畢時是皆習民數者\n也又何料焉不謂其少而大料之是示少而惡\n事也臨政示少\n諸侯避之治民惡事無以賦\n令且無故而料民天之所惡也\n害於政而妨於後嗣王卒\n料之及幽王乃廢滅\n幽王☰年西周三川皆震\n伯陽父曰周將亡矣\n夫天地之氣不失其序若過其序民之亂也\n陽伏而不能出隂遁而不能烝\n於是有地震今三川\n實震是陽失其所而鎮隂也陽失而\n在隂川源必塞夫水土演而\n民用也水土無演民乏財用\n不亡何待昔伊洛竭而夏亡\n河竭而商亡今周徳\n若二代之季矣其川源又塞塞必竭夫國\n必依山川山崩川竭亡之徵也川竭山必\n崩若國亡不過十年數之紀也\n夫天之所棄不過其紀是嵗也三川竭岐山\n崩十一年幽王乃滅周乃東遷\n惠王三年邊伯石遫\n蒍國出王而立子穨\n\n王處于鄭三年子穨飲三大夫酒子國為客\n樂及徧儛\n鄭厲公見虢叔\n曰吾聞之司寇行戮君為之不舉\n而况敢樂禍乎今吾聞子穨歌舞不思憂夫出王而\n代其位禍孰大焉臨禍忘憂是謂樂禍禍必及之盇\n納王乎虢叔許諾鄭伯將王自圉門入虢叔自北門\n入殺子穨及三大夫王乃入\n十五年有神降于莘\n王問於内史過\n曰是何故固有之乎對曰有之國之將興\n其君齊明衷正精潔惠和其徳足以昭其馨\n香其惠足以同其民人神饗而\n民聽民神無怨故明神降之觀其政徳而均布福焉\n國之將亡其君貪冒辟邪淫佚荒怠麤穢暴虐\n其政腥臊馨香不登\n其刑矯誣百姓攜貳\n明神弗蠲而民有逺志民神怨痛無所\n依懷故神亦往焉觀其苛慝而降之禍\n是以或見神以興亦或以亡昔夏之興也融降于崇\n山其亡也回禄信於耹隧\n商之興也檮杌次於丕山\n其亡也夷羊在牧周之興也鸑\n鷟鳴於岐山其\n衰也杜伯射王于鄗\n\n是皆明神之志者也王曰今是何神也\n對曰昔昭王娶於房曰房后\n實有爽徳協于丹朱丹朱馮身以儀之\n生穆王焉\n實臨照周之子孫而禍福之夫神壹不逺徙遷焉\n若由是觀之其丹朱乎王曰其誰受\n之對曰在虢土王曰然則何為對曰\n臣聞之道而得神是謂逢福淫而得神是謂貪\n禍今虢少荒其亡乎王曰吾其若之何對曰使\n大宰以祝史帥狸姓奉犧牲粢盛玉帛往獻焉\n\n無有祈也王曰虢其幾何對曰\n昔堯臨民以五今其胄見神之見\n也不過其物若由是觀之不過五年王使大宰\n忌父帥傅氏及祝史奉犧牲玉\n鬯往獻焉内史過從至虢\n虢公亦使祝史請土焉\n内史過歸告王曰虢必亡矣不禋於神\n而求福焉神必禍之不親於民而求用焉民必\n違之精意以享禋也慈保庶民親也\n今虢公動匱百姓以逞其違離民怒神\n而求利焉不亦難乎十九年晉取虢\n\n襄王使召公過及内史過賜晉惠公命\n\n吕甥郤芮相晉侯不敬\n晉侯執玉卑拜不稽首\n内史過歸以告王曰晉不\n亡其君必無後且吕郤將不免王曰何故對曰\n夏書有之曰衆非元后何戴后非\n衆無與守邦在湯誓曰余一人有辠無以萬夫\n萬\n夫有辠在余一人在般庚曰國之臧則\n維女衆國之\n不臧則維余一人是有逸罰\n如是則長衆使民不可不慎也民之所\n急在於大事先王知大事之必以衆濟也故\n祓除其心以和惠民考中度衷以涖之\n昭明物則以訓之制義\n庶孚以行之祓除其心\n精也考中度衷忠也昭明物則禮也制義\n庶孚信也然則長衆使民之道非精不和非忠不立\n非禮不順非信不行今晉侯即位而背外内之賂\n虐其處者棄其信也不\n敬王命棄其禮也施其所惡棄其忠也\n以惡實心棄其精也\n四者皆棄則逺不至而近不和矣將何以\n守國古者先王既有天下又崇立上帝明神而敬事\n之於是乎有朝日夕月以教\n民事君諸\n侯春秋受職于王以臨其民大夫士日恪位\n箸以儆其官庶人工商各守其業\n以共其上猶恐有墜失也故為車服旗章以旌之\n為摰幣瑞節以鎮之\n\n為班爵貴賤以列之為令聞\n嘉譽以聲之猶有散遷解\n慢而箸在刑辟流在裔土\n於是乎有夷蠻之國有\n斧鉞刀墨之民而况可以淫\n縱其身乎夫晉侯非嗣也而得其位亹亹怵惕\n保任戒懼猶曰未也\n若將廣其心而逺其鄰陵其民\n而卑其上將何以固守夫執玉卑㬱其摯\n也拜不稽首誣其王也㬱摯無鎮\n誣王無民夫天事恒象\n任重享大者必速及故晉侯誣王人亦將\n誣之欲㬱其鎮人亦將㬱之大臣享其禄弗諫而阿\n之亦必及焉襄王三年而立晉侯\n八年而隕於韓\n十六年而晉人殺懐\n公無胄\n秦人殺子金子公\n\n襄王使大宰文公及内史興賜晉文公命\n\n上卿逆于境晉侯郊勞館諸宗廟\n饋九牢設庭燎\n及期命于武宫設桑\n主布几筵\n\n大宰涖之晉侯端委以入\n大宰以王命命冕服\n内史贊之三命而後即冕服\n既畢賓饗贈餞如公命侯伯之禮而加之以宴\n好\n内史興\n歸以告王曰晉不可不善也其君必覇逆王命敬\n奉禮義成敬王命順之道也\n成禮義徳之則也則徳以道諸侯諸侯必歸之\n且禮所以觀忠信仁義也忠所以分也\n仁所以行也信所以守也義\n所以節也忠分則均仁行則報信守則固義節\n則度分均無怨行報無匱守固不偷節度\n不攜若民不怨而財不匱令不偷而動不攜其\n何事不濟中能應外忠也施三服義仁也\n守禮不淫信也行禮\n不疚義也臣入晉境四者不失臣故曰\n晉侯其能禮矣王其善之樹於有禮艾人必豐\n王從之使於晉者道相逮也及惠后之\n難王出在鄭\n\n晉侯納之襄王十六年\n立晉文公二十一年以諸侯朝于衡\n雝且獻楚捷遂為踐土之盟\n\n於是乎始霸\n"}
{"id": "KR2e0001_002", "series": "KR2e0001", "text": "襄王十三年鄭人伐􁌇\n王使游孫\n伯請􁌇鄭人執之\n王怒將以翟伐鄭富辰\n諫曰不可人有言曰兄弟讒鬩侮人百里\n周文公之詩曰兄弟\n鬩于牆外禦其侮\n\n若是則鬩乃内侮而雖鬩不敗親也\n鄭在天子兄弟也鄭武莊有大勲力于\n平桓\n\n凡我周之東遷晉鄭是依\n子穨之亂又鄭之由定\n今以小忿棄之是以\n小怨置大徳也無乃不可乎且夫\n兄弟之怨不徵於它徵於它利乃外矣\n章怨外利不義棄親即翟不祥\n以怨報徳不仁夫義所以生\n利也祥所以事神也仁所以保民也不義則利\n不阜不祥則福不降不仁則民不至古之明王\n不失此三徳者故能光有天下而龢寧\n百姓令聞不忘王其不可以棄之王不聽\n十七年王降翟師以伐鄭王徳翟人將以其女\n為后富辰諫曰不可夫婚姻禍福之階也利内\n則福由之利外則取禍今王外利矣其無乃階\n禍乎昔摯疇之國也由太任\n杞繒由大姒\n齊許申吕由大姜\n陳由大姬\n是皆能内利親親者也\n昔鄢之亡也由仲任\n\n密須由伯姞\n鄶由叔妘\n\n聃由鄭姬\n息由陳媯\n\n鄧由楚曼\n羅由季姬廬由　媯\n是皆外利離親者也\n王曰利何如而内何如而外對曰尊貴明\n賢庸勲長老愛親禮新親舊\n然則民莫不審固其心力以役上令\n官不易方而財不匱竭求\n無不至動無不濟百姓兆民夫人\n奉利而歸諸上是利之内也若七徳離\n判民乃攜貳各以利退\n上求不暨是其外利也夫翟無列於王室\n鄭伯南也王而卑之是不尊貴也\n\n翟豺狼\n之徳也鄭未失周典王而蔑之是不明賢也平\n桓莊惠皆受鄭勞王而棄之是不庸勲也\n\n鄭伯捷之齒長矣王\n而弱之是不長老也翟隗姓也鄭\n出自宣王王而虐之是不愛親也\n夫禮新不間舊王以翟女間姜任非禮\n且棄舊也王一舉而棄\n七徳臣故曰利外矣書有之曰必有忍也若能有濟\n也王不忍小忿而棄鄭\n又登叔隗以階翟翟封豕豺狼也不可厭也\n王弗聽十八年王黜翟后\n翟人來誅殺譚伯\n富辰曰昔吾驟諫王王弗從以及此難若我\n不出王其以我為懟乎乃以其屬死之初\n惠后欲立王子帶故以其黨啓翟人\n翟人遂入周王乃出\n居于鄭晉文公納之\n晉文公既定襄王于郟王勞之以地\n辭請隧焉\n\n王弗許曰昔我先王之有天下也規方千里以\n為甸服以供上帝山川百神之祀\n以備百姓兆民之用\n以待不庭不虞之患\n其餘以均分公侯伯子男\n使各有寧宇\n以順及天地無逢其灾害\n先王豈有賴焉内官不過九御\n外官不過九品足以供\n給神祗而已豈敢猒\n縱其耳目心腹以亂百度亦唯是死\n生之服物采章以臨長百\n姓而輕重布之王何異之有\n今天降禍灾於周室余一人僅亦守府\n又不佞以勤叔父而班先王\n之大物以賞私徳其叔父實應且憎以非\n余一人余一人豈敢有愛也\n先民有言曰改玉改行\n叔父若能光裕大徳更姓改物\n以創制天下自顯庸也\n而縮取備物以鎮撫百姓\n余一人其流辟於裔土何辭之與有\n若由是姬姓也尚將列為公\n侯以復先王之職大物其未可改也\n叔父其茂昭明徳物將自至\n余敢以私勞變前之大章以忝天下\n其若先王與百姓何\n何政令之為也若不然叔父有地\n而隧焉余安能知之文公遂不敢請受\n地而還\n王至自鄭以陽樊賜晉文公陽\n人不服晉侯圍之倉葛呼曰王以晉君\n為徳故勞之以陽樊陽樊懷我王徳是以未從\n於晉謂君其何徳之布以懐柔之使無\n有逺志今將大泯其宗祊\n而蔑殺其民人宜吾不敢服也夫三軍之所尋\n將蠻夷戎翟之驕逸不䖍於是乎致武\n此羸者陽也未狎君政故臣\n承命君若惠及之唯官是徵其敢逆命何\n足以辱師君之武震無乃玩而頓乎\n臣聞之曰武不可覿文不可匿\n覿武無烈匿文不昭陽不承\n獲甸而秪以覿武臣是以懼不然其敢自愛也\n\n且夫陽豈有裔民夫亦皆天子之父\n兄甥舅也若之何其虐之也晉侯聞之曰\n是君子之言也乃出陽民\n温之㑹晉人執衛成公歸之于周\n\n晉侯請殺之王曰不可夫政自上下者\n也上作政而下行之不逆故上下無怨\n今叔父作政而不行無乃不可乎\n夫君臣無獄今元咺\n雖直不可聽也君臣皆獄父子將獄是無上下也而\n叔父聽之一逆矣又為臣殺其君其安庸刑\n布刑而不庸再逆矣一合諸侯而有再逆政余懼其\n無後也不然余何私於衛侯晉人乃歸衛\n侯\n二十四年秦師將襲鄭過周北門\n左右皆免胄而下\n超乘者三百乘\n王孫滿觀之言於王曰秦師必有讁\n王曰何故對曰師輕而驕輕則\n寡謀驕則無禮無禮則脱寡謀自陷入\n險而脱能無敗乎秦師無讁是道廢也是\n行也秦師還晉人敗諸殽獲其三\n修舊徳以奬王室唯是先王之宴禮欲以貽女\n佘一人敢設飫禘焉忠非親禮而干舊\n職以亂前好且唯夫\n戎翟則有體薦夫戎翟冒没輕儳貪而不讓\n其血氣不治若禽獸焉其適來\n班貢不俟馨香嘉味故坐諸門外而使舌人\n體委與之女今我王室之一二兄\n弟以時相見將龢協典禮以示民訓則\n無亦擇其柔嘉選其馨香潔其酒醴\n品其百籩修其簠簋\n奉其犧象出其尊彛\n陳其鼎俎靜其巾羃\n敬其祓除體解節折而共飲食之於\n是乎有折俎加豆酬幣宴\n貨以示容合好\n胡有孑然其效戎翟也夫王公諸侯之有\n飫也將以講事成章建大徳昭大物\n也故立成禮烝而已飫\n以顯物宴以食好嵗飫不倦時\n宴不淫月㑹旬修\n日完不忘服物昭庸采\n飾顯明文章比象\n周旋序順\n容貌有崇威儀有則五味\n實氣五色精心五聲昭\n徳五義紀宜\n飲食可饗龢同可觀\n財用可嘉則順而建徳\n古之善禮者將焉用全烝武子遂不敢對而退歸\n乃講聚三代之典禮於是乎修執秩以爲晉\n法\n\n定王使單襄公聘于宋\n遂假道於陳以聘於楚\n火朝覿矣道茀不\n可行也候不在疆\n司空不視塗澤不陂\n川不梁野有庾積\n場功未畢\n道無列樹墾田若蓺\n膳宰不致餼司里不\n授館國無寄寓\n縣無施舍民將築臺\n于夏氏及陳陳靈公與孔\n寧儀行父南冠以如夏氏留賓弗見\n單子\n歸告王曰陳侯不有大咎國必亡\n王曰何故對曰夫辰角見而雨畢\n天根見而水涸\n\n本見而草木節解駟見\n而隕霜火見而清風戒寒\n故先王之教曰雨畢而除道水\n涸而成梁草木節解而備藏\n隕霜而冬裘具清風\n至而修城郭宫室故夏令曰九月除道\n十月成梁其時\n儆曰收而場功㣥而畚挶\n營室之中土功其始\n火之初\n見期于司里此先王之所以不\n用財賄而廣施徳於天下者也今\n陳國火朝覿矣而道路若塞野場若棄澤不陂障川\n無舟梁是廢先王之教也周制有之曰列\n樹以表道立鄙食以守路國有郊牧\n畺有寓望藪有圃\n草囿有林池所\n以禦灾也其餘無非穀土民無縣耜\n野無奥草不奪民時不蔑民功\n有優無匱有逸無罷國有班事\n縣有序民今陳國道路不可知田在草間\n功成而不收民罷於逸樂\n是棄先王之法制者也周之秩官有之曰\n敵國賓至闗尹以告\n行理以節逆之\n候人為導卿出郊勞\n門尹除門宗祝執祀\n司里授館\n司徒具徒司空視塗司寇\n詰姦虞人入材甸人積薪\n火師監燎水師監濯\n膳宰致餐廩人獻餼司馬陳芻\n工人展車百官官以物\n至賓入如歸是故小大莫不懐愛其貴國之\n賓至則以班加一等益䖍至于王使則皆\n官正涖事上卿監之若王巡守則君親\n監之今雖朝也不才有分族於周\n承王命以為過賓於陳而司事\n莫至是蔑先王之官也先王之令有之曰\n天道賞善而罰淫故凡我造國無從非彛無\n即慆淫各守爾典以承天休今陳侯\n不念胤續之常棄其伉儷妃嬪而帥其卿佐\n以淫於夏氏不亦瀆姓矣乎\n\n陳我大姬之後也\n棄衮冕而南冠以出不亦簡彛乎\n是又犯先王之令也昔\n先王之教茂帥其徳也猶恐隕越若廢\n其教而棄其制蔑其官而犯其令將何以守國\n居大國之間而無此四者其能久乎\n六年單子如楚八年陳侯殺于夏氏\n\n九年楚子入陳\n\n定王八年使劉康公聘于魯發幣\n於大夫季文子孟獻子皆儉\n\n叔孫宣子東門子家皆侈\n歸王問魯大夫孰\n賢對曰季孟其長處魯乎叔孫東門其亡乎若家不\n亡身必不免王曰何故對曰臣聞之為臣必臣為君\n必君寛肅宣惠君也敬恪恭\n儉臣也寛所以保本也肅所以濟時\n也宣所以教施也惠所以和民也本有\n保則必固時動而濟則無敗功教施而\n宣則徧惠以和民則阜若本固而功成施徧而\n民阜乃可以長保民矣其何事不徹敬所以承\n命也恪所以守業也恭所以給事也儉所以足用也\n以敬承命則不違以恪守業則不懈以\n恭給事則寛於死以儉足用則逺於憂\n以事三君若皆蚤世猶可\n若登年以載其毒必亡十\n六年魯宣公卒赴者未及東門氏來\n告亂子家奔齊\n\n簡王十一年魯叔孫宣伯亦\n奔齊成公未没二年\n\n簡王八年魯成公來朝使\n叔孫僑如先聘且告見王孫説\n與之語説言於王曰魯叔孫之來也必有異\n焉其享覲之幣薄而言諂殆請之也若請之必欲賜\n也魯執政唯强故不歡焉而後遣之\n且其狀方上而鋭下宜觸冒人王其勿\n賜若貪陵之人來而盈其願是不賞善也且財不給\n故聖人之施舍也議之其喜怒取予\n也亦議之是以不主寛惠亦不主猛毅主徳義\n而已王曰諾使私問諸魯請之也王\n遂不賜禮如行人及魯侯至仲孫蔑為介\n王孫説與之語説讓説\n晉不戰矣楚有五敗晉不知乘我則强之\n背宋之盟一也\n薄德而以地賂諸侯\n二也棄壯之良而用㓜\n弱三也建立卿士而不用其言\n四也夷鄭從之三陳而不整五也\n辠不由晉晉得其民\n四軍之帥旅力方剛\n\n卒伍治整諸侯與之是有五勝\n也有辭一也得民二也軍帥彊禦三也行\n列治整四也諸侯輯睦五也有一勝猶足用也有五\n勝以伐五敗而避之者非人也不可以不戰欒范不\n欲我則彊之戰而勝是吾力也\n且夫戰也微謀吾有三伐\n勇而有禮反之以仁吾三逐楚君之卒勇也見其\n君必下而趨禮也能獲鄭伯而赦之仁也\n若是而知晉國之\n政楚越必朝吾曰子則賢矣抑晉國\n之舉也不失其次吾懼政之未及子也\n謂我曰夫何次之有昔先大夫荀伯自下軍之\n佐以政趙宣子未有軍行\n而以政今欒伯自下軍往\n是三子也吾又過於四之無不\n及若佐新\n軍而升為政不亦可乎將必求之是其言也君以為\n奚若襄公曰人有言曰兵在其頸其郤\n至之謂乎君子不自稱也非以讓也惡其葢人\n也夫人性陵上者也\n不可葢也求葢人其抑下滋甚\n故聖人貴讓且諺曰獸惡其\n網民惡其上書曰民可近也而\n不可上也詩曰愷悌君\n子求福不回在禮敵必三讓是\n則聖人知民之不可加也故王天下者必先諸\n民然後庇焉則能長利\n今郤至在七人之下而欲上之是求葢\n七人也其亦有七怨怨在小醜猶不可堪而况在侈\n卿乎其何以待之晉之克也天有惡於楚也故\n儆之以晉而郤至佻天以為己力不亦難乎\n佻天不祥乘人不義不祥則天棄之不義\n則民畔之且郤至何三伐之有夫仁禮勇皆民之為\n也以義死用謂之勇奉義順則謂之禮\n畜義豐功謂之仁姦仁為佻\n姦禮為羞姦勇為賊\n夫戰盡敵為上守龢同順義為上\n故制戎以果毅制\n朝以序成畔戰而擅舍鄭君賊也棄毅\n行容羞也畔國即讎佻也\n有三姦以求㬱其上逺於得政矣以吾觀\n之兵在其頸不可久也雖吾王叔未能違難在大誓\n曰民之所欲天必從之王叔欲郤至能勿從乎\n郤至歸明年死難\n及伯輿之獄王叔陳生奔晉\n\n"}
{"id": "KR2e0001_003", "series": "KR2e0001", "text": "\n\n單子曰君何患焉晉將有亂其君與三郤其當之\n乎魯侯曰寡人懼不免於晉今君曰將有亂敢問天\n道乎抑人故也對曰吾非瞽史\n焉知天道\n吾見晉君之容而聽三郤之語矣殆必禍者\n也夫君子目以定體足以從之是以\n觀其容而知其心矣目以處義足以\n步目今晉侯視逺而足髙目不在體而足不步\n目其心必異矣目體不相從何以能久夫合諸矦國\n之大事也於是乎觀存亡故國將無咎其君在㑹步\n言視聽必皆旡謫則可以知徳矣視逺日絶其\n義足髙日棄其徳\n言爽日反其信聽淫日離其名\n夫目以處義足以踐徳口以庇信\n耳以聽名者也故不可不慎也\n偏喪有咎既喪則國\n從之晉矦爽二吾是以云\n夫郤氏晉之寵人也三卿而五\n大夫可以戒懼矣高位寔疾\n僨厚味寔腊毒\n今郤伯之語犯叔迃季伐犯則陵\n人迃則誣人伐則揜人有是寵也而益之以三\n怨其誰能忍之雖齊國子亦將與焉\n立於淫亂之國而好盡言以招人過怨之本也\n唯善人能受盡言齊其有乎吾聞\n之國徳而鄰於不修必受其福\n今君偪於晉而鄰於齊齊晉有禍可以取伯無\n徳之患何憂於晉且夫長翟之人利而不義\n\n其利淫矣流之若何魯\n侯歸乃逐叔孫僑如簡王十一年諸侯㑹于柯陵\n十二年晉殺三郤十三年晉侯殺\n於翼東門葬以車一乘\n齊人殺\n國武子\n\n晉孫談之子周適周事單襄公\n立無跛視\n無還聽無聳言無逺言敬\n必及天言忠必及意言信必及身\n言仁必及人言義必及利\n言知必及事言勇必及制\n言教必及辯言孝必及神\n言惠必及龢言讓必\n及敵晉國有憂未嘗不戚有慶未嘗\n不怡襄公有疾召頃公而告之曰\n必善晉周將得晉國其行也文能文則得天\n地天地所胙小而後國夫敬文\n之恭也忠文之實也\n信文之孚也仁文之愛也義文之\n制也知文之輿也勇文之帥也\n教文之施也孝文之本也\n惠文之慈也讓文之材也象天能\n敬帥意能忠思身能信\n愛人能仁利制能義\n事建能知帥義能勇\n施辯能教昭神能孝\n慈和能惠推敵能讓\n故名之曰黒臀於今再\n矣\n\n襄公曰驩此其孫也\n而令徳孝恭非此其誰且其夢曰必驩之\n孫實有晉國其卦曰必三取君於周其徳又可以君\n國三襲焉吾聞之大誓故曰朕夢協于朕\n卜襲于休祥戎商必克\n以三襲\n也晉仍無道\n而鮮胄其將失之矣\n必蚤善晉子其當之也頃公許諾及厲公\n之亂召周子而立之是為悼公\n靈王二十二年\n穀洛鬬將毁王宫\n\n王欲壅之大子晉諫曰不可\n晉聞古之長民者不墮山不崇藪\n不防川不竇澤\n夫山土之聚也藪物之歸也川氣之導也\n澤水之鍾也夫天地成而聚於髙\n歸物於下疏為川谷以導其氣\n陂唐污庳以鍾其美是故聚不阤崩\n而物有所歸氣不沈滯而亦不散越\n是以民生有財用而死有所葬\n然則無夭昏札瘥之憂而無飢寒\n乏匱之患故上下能相固以待\n不虞古之聖王唯此之慎昔共工棄此\n道也\n虞于湛\n樂淫失其身欲壅防百川墮髙堙庳以害天\n下皇天弗福庶民弗助禍亂並興共\n工用滅其在有虞有崈伯鯀\n播其淫心稱遂共工之過\n堯用殛之于羽山\n其後伯禹念前之非度釐改制量\n象物天地比類百則儀\n之于民而度之于羣生共之從孫四\n岳佐之\n髙髙下下疏川道滯\n鍾水豐物封\n崇九山\n決汨九川陂障九澤豐殖九藪\n汨越九原宅居九隩合通\n四海故天無伏隂地無散陽水\n無沈氣火無灾燀神無閒行\n民無淫心時無逆數\n物無害生帥象禹之功度之于軌儀\n莫非嘉績克厭帝心\n皇天嘉之胙以天下\n賜姓曰姒氏曰有夏謂其能以嘉祉殷\n富生物也\n胙四岳國命為侯伯\n賜姓曰姜\n氏曰有吕謂其能為禹股肱\n心膂以養物豐民人也\n此一王四伯豈繄多寵皆亡王之後\n\n唯能釐舉嘉義以有胤在下守祀不㬱其\n典有夏雖衰杞鄫猶在申\n吕雖衰齊許猶在唯有嘉\n功以命姓受祀迄于天下\n及其失之也必有慆淫之心間之\n故亡其氏姓踣斃不振絶\n後無主堙㬱隷圉夫亡者豈\n繄無寵皆黄炎之後也唯不帥天地\n之度不順四時之序不度民神之義不儀生物\n之則以殄滅無胤至于今不祀及其得之也必\n有忠信之心間之度於天地而順於時\n動龢於民神而儀於物則故高朗令終顯\n融昭明命姓受氏而附之以令名\n若啓先王之遺訓省其典圖刑法而\n觀其廢興者皆可知也其興者必有夏吕之功焉其\n廢者必有共鯀之敗焉今吾執政無乃實有所避\n而􁌇夫二川之神使至於争明以妨王宫\n王而飾之無乃不可乎人有言曰無過亂人之門\n又曰佐雝者嘗焉佐鬭\n者傷焉又曰禍不好不能為禍詩曰四\n牡騤騤旟旐有翩亂生不夷靡國不泯\n\n又曰民之貪亂寧為荼毒\n夫見亂而不惕所殘必多\n其飾彌章\n民有怨亂猶不可遏而况神乎王將防鬬川\n以飾宫是飾亂而佐鬭也其無乃章禍且遇傷乎自\n我先王厲宣幽平而貪天禍至於今未弭\n\n我又章之懼長及子孫王室其愈卑乎其若\n之何自后稷以來寧亂及\n文武成康而僅充安民自后稷之始基靖民十五王\n而文始平之\n十\n八王而康克安之其難也如是厲\n始革典十四王矣\n基徳十五而始平基禍十五其不濟乎\n吾朝夕儆懼曰其何徳之修而少光王室以\n逆天休王又章輔禍亂將何以堪\n之王無亦鑒于黎苗之王下及夏商之季\n\n上不象天而下不儀地中不龢民而方不順時\n不共神祗而蔑棄五則\n是以人夷其宗廟而火焚其彛器\n子孫為隷下夷於民而亦未觀夫前哲令徳\n之則則此五者而受天之豐福饗民之勲力子孫豐\n厚令聞不忘是皆天子之所知也天所崇之子孫或\n在畎畞由欲亂民也\n畎畞之人或在社稷由欲靖民也\n無有異焉詩云殷鑒不逺近在夏后之世\n將焉用飾宫以徼亂也度之天神則非祥也\n\n晉羊舌肸聘于周發幣於大夫及\n單靖公靖公享\n之儉而敬賓禮贈餞視其上而從之\n燕無\n私送不過郊語説昊天有成\n命單之老送叔向\n叔向告之曰異哉吾聞之曰一姓不再興\n今周其興乎其有單子也昔史佚有言\n曰動莫若敬居莫若儉徳莫若讓\n事莫若咨單子之況我禮也皆有焉夫宫\n室不崇器無彤鏤儉也身聳除潔\n外内齊給敬也宴好享賜不\n踰其上讓也賓之禮事放上\n而動咨也如是而加之以無私重之以\n不殽能辟怨矣居儉動敬徳讓\n亊咨而能辟怨以為卿佐其有不興乎且其語説昊\n天有成命頌之盛徳也\n其詩曰昊天有成命二后受之成王不敢康\n\n夙夜基命宥密\n緝熙亶厥心肆其靖之\n是道成王之\n徳也成王能明文昭能定武烈者也\n夫道成命者而稱昊天翼其上\n也二后受之讓於徳也\n成王不敢康敬百\n姓也夙夜恭也\n基始也命信也宥寛也密寧也緝明也熙\n廣也亶厚也肆固也靖龢也其始\n也翼上徳讓而敬百姓其中也恭\n儉信寛帥歸於寧其\n終也廣厚其心以固龢之\n始於徳讓中於信寛終於固龢故曰成單子\n儉敬讓咨以應成徳單若不興子孫必蕃後世\n不忘詩曰其類維何室家之壼\n君子萬年永錫祚胤類\n也者不忝前哲之謂也壼也者廣\n裕民人之謂也萬年也者令聞不忘之謂也祚胤也者\n子孫蕃育之謂也單子朝夕不忘成王之徳可\n謂不忝前哲矣膺保明徳以佐王室可謂廣裕\n民人矣若能類善物以混厚民人者必有章譽蕃育之祚\n則單子必當之矣單若有闕必兹君之子\n孫實續之不出於它矣\n景王二十一年將鑄大錢\n\n單穆公曰不可\n古者天灾降戾於是乎量資\n幣權輕重以振救民民患輕則為\n之作重幣以行之於是乎有母\n權子而行民皆得焉\n若不堪重則多作輕而行之亦不廢重\n於是乎有子權母而行小大利之\n\n今王廢輕而作重民失其資能無匱乎\n若匱王用將有所乏\n乏則將厚取於民民不給將有逺志是\n離民也且夫備有未至而設之\n有至而後救之\n是不相入也可先而不備謂\n之怠可後而先之謂之召灾\n周固羸國也天未厭禍焉而又離民以佐灾無乃\n不可乎將民之與處而離之\n將灾是備禦而召之則何以經國\n國無經何以出令令之不從上之患也故聖王樹徳\n於民以除之夏書有之曰闗石龢均王\n府則有\n詩亦有之曰瞻彼旱鹿榛楛濟濟\n愷悌君子干禄愷悌\n夫旱鹿之\n榛楛殖故君子得以易樂干禄焉若夫山林匱\n竭林鹿散亡藪澤肆既民力彫\n盡田疇荒蕪資用乏匱君子\n將險哀之不暇而何易樂之有焉且絶民用以\n實王府猶塞川原而為潢汚也其竭\n也無日矣若民離而財匱灾至\n而備亡王其若之何吾周官之於灾備也\n其所怠棄者多矣而又奪之資以益\n其灾是去其藏而翳其人也王其圖之\n王弗聽卒鑄大錢\n二十三年王將鑄無射而為之大林\n\n單穆\n公曰不可作重幣以絶民資又鑄大鐘以鮮其繼\n若積聚既喪又鮮其繼生何以殖\n且夫鐘不過以動聲若\n無射有林耳不及也\n夫鐘聲以為耳也耳所不及非鐘聲\n也猶目所不見不可以為目也\n夫目之察度也不\n過步武尺寸之間其察色也不過墨\n文尋常之間耳之察龢也在清\n濁之間其察清濁也不過\n一人之所勝是故先王之制鐘也大不出鈞重\n不過石律度量\n衡於是乎生\n小\n大器用於是乎出故\n聖人慎之今王作鐘也聽之弗及比之不\n度鐘聲不可以知龢制度不\n可以出節無益於樂而鮮民財將焉用之\n夫樂不過以聽耳而美不過以觀目若聽樂而震觀\n美而眩患莫甚焉夫耳目心之樞機也\n故必聽龢而視正聽龢則聰視正則明\n聦則言聽明則徳昭聽言昭徳則能思慮純\n固以言徳於民民歆而徳之則歸心焉\n上得民心以殖義方是以作無不濟求\n無不獲然則能樂夫耳内龢聲而口出美言\n以為憲令而布諸民正之以度量民\n以心力從之不倦成事不貳樂之至也口内味\n而耳内聲聲味生氣氣在口\n為言在目為明言以信名明以時動\n名以成政動以殖生\n政成生殖樂之至也若視聽不龢而有震眩則味入\n不精不精則氣佚氣佚則不龢\n於是乎有狂悖之言有\n眩惑之明有轉易之名有過慝之度\n出令不信刑政\n放紛動不順時民無據依不知所力各有離心\n上失其民作則不濟求則不獲其何以能樂三\n年之中而有離民之器二焉國其危哉\n王弗聽問之伶州鳩對曰臣之守官弗及\n也臣聞之琴瑟尚宫\n鍾尚羽石尚角匏\n竹利制大不踰宫細不過\n羽夫宫音之主也第以及羽聖人保樂\n而愛財財以備器樂以殖財\n故樂器重者從細\n輕者從大是以金尚羽石尚角瓦\n絲尚宫匏竹尚議革木一聲\n夫政象樂樂從和和從平\n聲以龢樂律以平聲\n金石以動之\n絲竹以行之詩以道之\n歌以詠之匏以宣之瓦以\n贊之革木以節之物得其常曰樂極極\n之所集曰聲聲應相保曰龢\n細大不踰曰平如是而鑄\n之金磨之石繫之絲木越\n之匏竹節之鼓\n而行之以遂八風\n\n於是乎氣無滯隂亦無\n散陽隂陽序次風\n雨時至嘉生繁祉人民龢利物備而樂成上下不罷\n故曰樂正今細過其主妨於正\n用物過度妨於財正害財\n匱妨於樂細抑大陵不容於耳非龢\n也聽聲越逺\n非平也妨正匱財聲不\n龢平非宗官之所司也夫有龢平之聲則\n有蕃殖之財於是乎道之以中徳詠之以中\n音徳音不愆以合神人\n神是以寧民是以聽若夫匱財用罷民力\n以逞淫心聽之不龢比之不度無益於教而離\n民怒神非臣之所聞也王不聴卒鑄大鐘\n二十四年鐘成伶人告龢\n王謂伶州鳩曰鐘果龢矣對曰未可知也\n王曰何故對曰上作器民備樂\n之則為龢今財亡民罷莫不怨恨臣不\n知其和也且民所曹好鮮其不濟\n也其所曹惡鮮其不廢也故諺曰衆心成城\n衆口鑠金今三\n年之中而害金再興焉懼一之廢也\n王曰爾老耄矣何知二十五年王\n崩鐘不龢\n王將鑄無射問律於伶州鳩對曰律所以立\n均出度也\n古\n之神瞽考中聲而量之以制\n度律均鐘百官軌儀\n紀之\n以三平之以六\n成於十二\n天之道也夫六中之色也故名之曰黄鐘\n\n所以宣養六氣九徳也\n\n由是第之二曰大蔟\n所以金奏贊\n陽出滯也\n三曰姑洗所以修潔百物考神納賓也\n黜散越也\n元間大吕\n助宣物也\n\n二間夾鐘出四隙之細也\n\n三間中吕宣中氣也\n\n四\n間林鐘和展百事俾莫不任肅純恪也\n\n五間南吕贊陽秀\n也\n六間應鐘均利器用俾應復也\n\n律吕不易無姦物也\n細鈞有鐘無鎛昭其大也\n大鈞有鎛無鐘\n甚大無鎛鳴其\n細也大昭小鳴和之道\n也龢平則久久固則純\n純明則終終復則樂\n所以成政也故先王貴之\n王曰七律者何\n對曰昔武王伐殷嵗\n在鶉火\n月在天駟\n日在析木之津\n辰在斗柄\n星在天黿\n\n星與日辰之位皆在北維\n顓頊之所建也帝嚳受之\n\n我姬氏出自天黿\n\n及析木者有建\n星及牽牛焉\n則我皇妣大姜之姪\n伯陵之後逢公之所馮神也\n\n嵗之所在則我\n有周之分野也月之所在\n辰馬䢉祥也\n我太祖后稷之所經\n緯也王欲合是五\n位三所而用之\n自鶉及駟七列也\n南北之揆七同也\n凡神人\n以數合之以聲昭之\n數合聲龢然後可同也故以七同其數而\n以律龢其聲於是乎有七律\n王以二月癸亥夜陳未畢而雨\n以夷則之上宫畢之\n\n當辰辰在戍上故長夷則之\n上宫名之曰羽\n所以藩屏民則也\n王以黄鐘之下宫布戎于牧之野\n\n故謂之厲所以厲六師也\n以大蔟之下宫布令于商昭顯文徳厎紂之多辠\n\n故謂之宣所以\n宣三王之徳也反及嬴内以無射之上\n宫布憲施舍於百姓\n故謂之嬴亂所以優柔容民也\n\n景王既殺下門子\n賓孟適郊見雄雞自㫁其尾\n問之侍者曰憚其犧也\n遽歸告王\n曰吾見雄雞\n自㫁其尾而人曰憚其犧也吾以為信畜矣\n人犧實難已犧何害\n抑其\n惡為人用也乎則可也人異\n於是犧者實用人也\n王弗應田于鞏使公\n卿皆從將殺單子未克而崩\n\n敬王十年劉文公與萇弘欲城成周為之告晉\n\n魏獻子為政\n説萇弘而與之將合諸侯\n衛彪傒適周聞之見單穆公曰萇劉\n其不沒乎周詩有之曰天之所支不可壞也\n其所壞亦不可支也昔武王充殷而作此\n詩也以為飫歌名之曰支以遺後之人使永監焉\n夫禮之立成者為飫昭明大節而已少\n典與焉\n是以爲之日惕其欲教民戒也\n然則夫支之所道者必盡知天地之爲也\n不然不足以遺後之人今萇劉欲支天之所\n壊不亦難乎自幽王而天奪之明使迷亂棄徳而即\n慆淫以亡其百姓其壊之也久矣而又將補\n之殆不可矣水火之所犯猶不可救而况\n天乎諺曰從善如登從惡如崩昔孔甲亂\n夏四世而殞玄王勤\n商十有四世而興\n帝甲亂之七世而殞\n后稷勤周十有五世而興\n幽王亂之十有四世守府之\n謂多胡可興也\n夫周髙山廣川大藪也故能生\n之良材而幽王\n蕩以為魁陵糞土溝瀆其有悛乎\n單子曰其咎\n孰多曰萇叔必速及夫將以道補者也\n夫天道道可而省不\n萇叔反是以誑劉子必有三殃違天一也\n反道二也誑人三也周若無咎萇叔必\n為戮雖晉魏子亦將及焉若得天福其當\n身乎若劉氏則必子孫實有禍\n夫子而棄常法以從其私欲\n用巧變以崇天灾\n勤百姓以為己名其殃大矣是嵗也魏獻\n子合諸侯之大夫於翟泉遂田于大\n陸焚而死及范中行之難萇弘與之晉\n人以為討二十八年殺萇弘\n\n及定王劉氏亡\n"}
{"id": "KR2e0001_004", "series": "KR2e0001", "text": "長勺之役曹劌問所以戰於嚴公\n\n公曰余不愛衣食於民不\n愛牲玉於神對曰夫惠\n本而後民歸之志民和而後神\n降之福若布德于民而平均其政\n事君子務治而小人務力動不違時器不過用\n財用不匱莫不共祀是以用民無不聽求\n福無不豐今將惠以小賜祀以獨恭\n小賜不咸獨恭不優不咸民弗歸也不優\n神弗福也將何以戰夫民求不匱於財而神求優裕\n於享者也故不可以不本\n公曰余聽獄雖不能察必以情斷之對曰是\n則可矣夫茍中心圖民知雖不\n及必將至焉\n嚴公如齊觀社曹劌諫曰\n不可夫禮所以正民也是故先王制諸矦使五年四\n王一相朝也\n\n終則講於㑹以正班爵\n之義帥長幼之\n序訓上下之則制財用之節其\n閒無由荒怠夫齊棄大公之法而觀民於社\n君爲是舉而往觀之非故業也\n何以訓民土發而社助時也\n收攟而烝納要也\n今齊社而往觀旅非先王之訓\n也天子祀上帝諸矦㑹之受命焉\n諸矦祀先王先公卿大夫\n佐之受事焉臣不聞諸矦之相㑹祀也祀又不\n法君舉必書書而不法後嗣\n何觀公不聽遂如齊\n嚴公丹桓宫之楹而刻其桷\n\n匠師慶言於公曰臣聞聖王公之先\n封者遺後之人法使無䧟於惡其爲後世\n昭前之令聞也使長監於世故\n能攝固不解以久今先君儉而君侈之令\n德㬱矣公曰吾屬欲美之對\n曰無益於君而㬱前之令德臣故曰庶可以己乎\n公弗聽\n哀姜至公使大夫宗婦覿用幣\n宗人夏父展曰非故也\n公曰君作故對曰君作而\n順則故之逆則亦書其逆也臣從有司\n懼逆之書於後也故不敢不告夫\n婦贄不過棗㮚以告䖍也\n男則玉帛禽鳥以章物也\n今婦\n執幣是男女無别也男女之别國之大節也不可無\n也公弗聽\n魯饑臧文仲言於嚴公\n曰夫爲四鄰之援結諸矦之信重\n之以婚姻申之以盟誓固國之艱急是爲\n鑄名器藏寶財固民之殄病\n是待今國病矣君盇以名器請糴于齊\n公曰誰使對曰國有饑饉卿出告糴古之制也\n辰也備卿辰請如齊公使往從者曰君不命吾\n子吾子請之其爲選事乎文仲曰賢者\n急病而讓夷居官者當事不避難在位者恤民\n之患是以國家無違今我不如齊非急病也\n在上不恤下居官而惰非事君也文仲以鬯圭與玉\n磬如齊告糴曰天灾流行\n戾于敝邑饑饉荐降民羸幾卒\n大懼殄周公大公之命祀\n\n職貢業事之不共而獲戾不腆先\n君之敝器敢告滯積以紓執事\n以救敝邑使能共職豈唯\n寡君與二三臣實受君賜其周公大公及百辟神祇\n實永饗而賴之齊人\n歸其玉而予之糴\n齊孝公來伐\n臧文仲欲以辭告病焉問\n於展禽對曰獲聞之處大敎\n小處小事大所以禦亂也不聞以辭若\n爲小而崇以怒大國使加已亂亂在\n前矣辭其何益文仲曰國急矣百物唯其可者\n將無不趨也願以子之辭行\n賂焉其可乎展禽使乙喜以膏沐犒師\n曰寡君不佞不能事疆埸\n之司使君盛怒以暴露於敝邑\n之野敢犒輿師齊矦見使者曰魯國恐乎\n對曰小人恐矣君子則不公曰室如縣磬野無青\n草何恃而不恐\n對曰恃二先君之所職業昔者成王命我先君周文\n公及齊先君大公曰女股肱周室以夾輔先王\n賜女土地質之以犧牲世世子孫無相害也\n今君來討敝邑之罪其亦使聽從而釋之\n必不泯其社稷豈其貪壤地而棄先王之\n命其何以鎭撫諸矦恃此以不恐齊矦乃許爲平而\n還\n温之㑹晉人執衛成公歸之于\n周使醫鴆之\n不死\n醫亦不誅臧文仲言於僖\n公曰夫衞君殆無罪矣刑五而已無有\n隱者隱乃諱也大刑用甲兵\n其次用斧鉞\n中刑用刀鋸其\n次用鑽笮薄刑用鞭扑以威民也\n故大者陳之原野小者致之市朝\n五刑三次是無隱也\n今晉人鴆衞矦不死亦不討其使\n者諱而惡殺之也有諸矦之請必免之\n臣聞之班相恤也故能有親夫\n諸矦之患諸矦恤之所以訓民也君盇請\n衞君以示親於諸矦且以動晉夫晉新得諸\n矦使亦曰魯不棄其親其亦不可以惡\n公說行玉二十瑴乃免衞矦\n自是晉聘於魯加於諸矦一等爵同\n則厚其好貨衛矦聞其臧文仲之爲也\n使納賂焉辭曰外臣之言不越境不敢及君\n晉文公解曹地以分諸矦\n僖公使臧文仲往宿於重館\n重館人告曰晉始伯而欲固\n諸矦故解有罪之地以分諸矦\n諸矦莫不望分而欲親晉皆將爭先晉不以\n故班亦必親先者吾子不可以不速行魯之班\n長而又先諸矦其誰望之若少\n安恐無及也從之獲地於諸矦爲多反旣復命爲之\n請曰地之多也重館人之力也臣聞之曰善有章雖\n賤賞也惡有釁雖貴罰也今一言而辟\n境其章大矣請賞之乃出而爵之\n海鳥曰爰居止於魯東門之外二日\n臧文仲使國人祭之展禽曰越哉臧孫之\n爲政也夫祀國之大節也而節\n政之所成也故愼制祀以爲國典今無\n故而加典非政之宜也夫聖王之制\n祀也法施於民則祀之以死勤事則祀之\n以勞定國則祀之能\n禦大灾則祀之能扞大患則祀之非是\n族也不在祀典昔烈山氏之有天下也\n其子曰柱能殖百穀百𬞞\n夏之興也周棄繼之故祀以爲稷\n共工氏之伯九有也\n其子曰后土能平九土\n故祀以爲社黃帝能成命\n百物以明民共財顓頊能脩之\n帝嚳能序三辰以固民\n\n堯能單均刑法以儀民\n舜勤民事而野死\n鯀鄣洪水而殛死\n禹能以德脩鯀之功\n契爲司徒而民輯\n冥勤其官而水死\n湯以寛治民而除其邪\n稷勤百穀而山死\n文王以文昭武王去民之穢\n故有虞氏禘黃帝而祖顓頊郊堯而宗舜\n\n夏后\n氏禘黃帝而祖顓頊郊鯀而宗禹\n商人禘舜而祖契郊冥而宗\n湯周\n人禘嚳而郊稷祖文王而宗武王\n\n幕能帥顓頊者也有虞氏\n報焉杼能帥禹\n者也夏后氏報焉上甲微能\n帥契者也商人報焉髙圉大王能帥\n稷者也周人報焉凡\n禘郊宗祖報此五者國之典祀也加之以社稷\n山川之神皆有功烈於民者也及前哲令德之人所\n以爲明質也及天之三辰\n民所以瞻仰也及地之五行所以生殖也\n及九州名山川澤所以出財用也\n非是不在祀典今海鳥至已不知而祀之以爲國典\n難以爲仁且知矣夫仁者講功而知\n者處物無功而祀之非仁也不知而不問\n非知也今兹海其有灾乎夫廣川之鳥獸恒知而避\n其灾也是歳也海多大風冬煗文仲聞柳下\n季之言曰信吾過也季子之言不可不\n法也使書以爲三筴\n文公欲弛孟文子之宅\n使謂之曰吾欲利子於外\n之寛者對曰夫位政之建也\n署位之表也車服表之章也\n宅章之次也禄次之食也\n君議五者以建政爲不易之故也\n今有司來命易\n臣之署與其車服而曰將易而次爲寛利也\n夫署所以朝夕䖍君命也臣立先\n臣之署服其車服爲利故而易其次是辱君\n命也不敢聞命若罪也則\n今命臣更次於外\n爲有司之以班命事也無乃違乎\n請從司徒以班徙次公亦弗\n取\n夏父弗忌爲宗烝將躋僖\n公\n\n宗\n有司曰非昭穆也\n曰我爲宗伯明者爲昭其次\n爲穆何常之有有司曰夫宗廟\n之有昭穆也以次世之長幼而等胄之親䟽也\n夫祀昭孝也各致齊敬於其皇\n祖昭孝之至也故工史書世\n宗祝書昭穆猶恐\n其踰也今將先明而後祖自玄王\n以及主癸莫若湯自稷以及王季莫若\n文武商周之烝也未嘗躋湯與文武爲踰\n也魯未若商周而改其常無乃不可乎弗聽遂\n躋之展禽曰夏父弗忌必有殃夫宗有司之言順矣僖\n又未有明焉犯順不祥以逆訓民亦不祥易神之\n班亦不祥不明而躋之亦不祥犯鬼道二\n犯人道二能無殃乎侍者曰若有殃焉在抑\n刑戮也其夭札也曰未可知也\n若血氣強固將壽寵得没雖壽而没不\n爲無殃旣其葬也焚煙徹于上\n莒大子僕殺紀公以\n其寶來奔宣公使僕人\n以書命季文子曰\n夫莒大子不憚以吾故殺其君而以寶來其愛我甚\n矣爲我予之邑今日必授無逆命矣里革\n遇之而更其書曰夫\n莒大子殺其君而竊其寶來不識窮固又求自邇\n爲我流之於夷今日必通無逆命矣\n明日有司復命\n公詰之僕人以里革對公執之\n曰違君命者女亦聞之乎對曰臣以死奮筆奚\n啻其聞之也\n臣聞之曰毁則者爲賊掩賊者爲臧竊寶\n者爲軌用軌之財者爲姦使君爲\n臧姦者不可不去也臣違君命者亦不可不殺也公\n曰寡人實貪非子之罪也乃舍之\n宣公夏濫於泗淵里\n革斷其罟而棄之曰古者大寒降土蟄發\n\n水虞於是乎講罛罶取名魚登川禽而嘗之􁙓\n廟行諸國人助宣氣也\n\n鳥獸孕水蟲成獸虞於\n是乎禁罝羅矠魚鼈以爲夏槁\n助生阜也\n鳥獸成水蟲孕水虞於是乎禁罝䍡\n設穽鄂\n以實廟庖畜功用也\n且夫山不槎櫱澤不伐夭\n魚禁鯤鮞獸長麑䴠鳥翼\n鷇卵蟲舍蚳蝝\n蕃庶物也古之訓也今魚方别孕不敎魚長\n又行網罟貪無蓺也公聞之曰吾過\n而里革匡我不亦善乎是良罟也爲我得法使\n有司藏之使吾無忘諗師存侍\n曰藏罟不如寘里革於側之不忘也\n子叔聲伯如晉謝季文子\n\n郤犨欲與之邑弗受也\n歸鮑國謂之曰子何辭苦成叔\n之邑欲信讓邪抑知其不可乎\n對曰吾聞之不厚其棟不能任重重\n莫如國棟莫如德夫苦成叔家欲任兩\n國而無大德其不存也亡無日矣譬之\n如疾余恐易焉苦成氏有三亡少德而多寵位\n下而欲上政無大功而欲大禄皆怨府\n也其君驕而多私勝敵而\n歸必立新家立新家\n不因民不能去舊因民非多怨民無\n所始爲怨三府可謂多矣\n其身之不能定焉能予人邑鮑國曰\n我信不若子若鮑氏有釁吾不圖矣\n今子圖逺以讓邑必常立矣\n晉人殺厲公邊人以告成公在\n朝公曰臣殺其君誰之過也大夫莫\n對里革曰君之過也夫君人者其威大矣\n失威而至於殺其過多矣且夫君也者將\n牧民而正其邪者也若君縱私回而棄民事民\n旁有慝無由省之益邪多矣若以邪臨民陷\n而不振用善不肯專則不能使至於殄滅而\n莫之恤也將安用之桀奔南巢\n紂踣于京厲㳅于彘幽\n滅于戲皆是術也夫\n君也者民之川澤也行而從之美惡皆君之由民何\n能爲焉\n季文子相宣成無衣帛之妾無食粟之馬仲孫它諫\n曰子爲魯上卿相二君矣妾不衣\n帛馬不食粟人其以子爲愛且不華國乎\n文子曰吾亦願之然吾觀國人其父兄之食麤\n而衣惡者猶多矣吾是以不敢人之父兄食麤衣惡\n而我美妾與馬無乃非相人者乎且吾聞以德榮爲\n國華不聞以妾與馬文子以告孟獻\n子獻子囚之七日自是子服之妾\n衣不過七升之布馬餼不過稂莠\n文子聞之曰過而能改者民之上也使\n爲上大夫\n"}
{"id": "KR2e0001_005", "series": "KR2e0001", "text": "叔孫穆子聘於晉晉悼公饗之\n樂及鹿鳴之三而後拜樂三\n晉矦使行人問焉\n曰子以君命鎭撫敝邑不\n腆先君之禮以辱從者不腆之樂以節之\n吾子舍其大而加禮於其細敢問何禮也\n對曰寡君使豹來繼先君之好君以諸\n矦之故況使臣以大禮夫先樂金奏肆夏繁遏\n渠天子所以饗元矦也\n皇皇\n者華君敎使臣曰每懷靡及\n\n諏謀度詢必咨於周敢不拜敎\n臣聞之曰懷和爲每懷\n咨才爲諏咨事爲謀\n咨義爲度咨親爲詢忠\n信爲周君況使臣以大禮重之\n以六德敢不重拜\n季武子爲三軍\n\n叔孫穆子曰不可天子作師公帥之以征不德\n\n元矦作師卿帥之以承天子\n\n諸矦有卿無軍帥敎衛以贊元矦\n\n自伯子男有大夫無卿\n帥賦以從諸矦\n是以上能征下下無姦慝今我小矦\n也處大國之閒繕貢賦以共從\n者猶懼有討若爲元矦之所\n以怒大國無乃不可乎弗從遂作中軍\n自是齊楚代討於魯襄昭皆如楚\n\n諸矦伐秦及涇莫濟\n晉叔嚮見叔孫穆\n子曰諸矦謂秦不恭而討之及涇而止於秦何益\n穆子曰豹之業及匏有苦葉矣不知其它\n\n叔嚮退召舟虞與司馬曰夫苦匏不材於\n人共濟而已魯叔\n孫賦匏有苦葉必將涉矣具舟除隧不共有\n法是行也魯人以莒人先濟\n諸矦從之\n襄公如楚及漢聞康王卒欲還\n叔仲昭伯曰君之來也非\n爲一人也爲其名與\n其衆也今王死其名未改\n其衆未敗何爲還諸大夫皆欲還子服惠伯曰不知\n所爲姑從君乎叔仲曰子之\n來也非欲安身也爲國家之利也故不憚勤逺而聽\n於楚非義楚也畏其名與衆也夫\n義人者固慶其喜而弔其憂況畏而服焉\n聞畏而往聞喪而還苟芈姓實嗣其誰代之任喪\n王大子又\n長矣執政未改予爲先君來死而去之\n其誰曰不如先君\n將爲喪舉聞喪而還其誰曰非侮也\n事其君而任其政其\n誰由已貳\n求說其侮而亟於前之人其讎不滋大乎\n說侮不懦執政不\n貳帥大讎以憚小國其誰云待之\n若從君而走\n患則不如違君以辟難且夫君子計成而後行\n二三子計乎有禦楚之術而有守國之備乎則可也\n若未有不如往也乃遂行反及方城聞季武子\n襲卞公欲還出楚師以伐魯\n榮成伯曰不可君之\n於臣其威大矣不能令於國而恃諸矦諸矦其誰暱\n之若得楚師以伐魯魯旣不違夙之取卞也必\n用命焉守必固矣\n若楚之充魯諸姬不獲闚焉而況君乎\n彼無亦置其同類以服東夷而大攘諸夏將天下是\n王而何德於君其予君也\n若不克魯君以蠻夷伐之而又求入\n焉必不獲矣不如予之夙之事君也不敢\n不悛醉而怒醒而喜庸何傷\n君其入也乃歸\n襄公在楚季武子取卞使季冶逆\n追而予之璽書以告曰卞\n人將叛臣討之旣得之矣公未言榮成子曰\n子股肱魯國社稷之事子實制之唯子所\n利何必卞卞有罪而子征之子之隷也又何謁\n焉子冶歸致禄而不出\n曰使予欺君謂予能也能而欺其\n君敢享其禄而立其朝乎\n虢之㑹楚公子圍二人執戈先\n焉蔡公孫歸\n生與鄭罕虎見叔孫穆子\n穆子曰楚公子甚美不大夫矣\n抑君也鄭子皮曰有執戈之前吾惑之\n蔡子家曰楚大國也公子圍其令尹也有執戈\n之前不亦可乎穆子曰不然天子有虎賁習武訓也\n諸矦有旅賁禦\n灾害也大夫有\n貳車備承事也士有陪乗告奔走也\n今大夫而設諸矦之服有其心矣\n若無其心而敢設服以見諸矦之大夫乎將不入矣\n夫服心之文也如龜焉\n灼其中必文於外若楚公子不爲君必死不合諸矦\n矣公子圍反殺郟敖而代之\n\n虢之㑹諸矦之大夫尋盟末退季武子伐莒\n取鄆莒人告于㑹楚人將以叔孫穆子爲戮\n晉樂王鮒求貨於穆子\n曰吾爲子請於楚穆子不予梁其踁謂穆子曰有\n貨以衞身也出貨而可以免子何愛焉\n穆子曰非汝所知也承君命以㑹大事而國有\n夫棟折而榱崩吾懼壓焉\n故曰雖死於外而庇宗於内可也\n今旣免大恥而不忍小忿可以爲能乎乃出見之\n平丘之㑹晉昭公使叔嚮辭昭公弗與盟\n\n子服惠伯曰晉信蠻夷而棄兄弟其\n執政貳也貳必失諸矦豈唯魯然\n夫失其政者必毒於人魯懼及焉不\n可以不恭必使上卿從之季平子曰然則意\n如乎若我往晉必患我誰爲\n之貳子服惠伯曰椒旣言之矣敢逃難\n乎椒請從晉人執平子子服惠伯見韓宣子\n曰夫盟信之要也晉爲盟主是主\n信也若盟而棄魯矦信抑闕矣昔欒氏之亂齊\n人閒晉之禍伐取朝歌\n我先君襄公不敢寧處使\n叔孫豹悉帥弊賦踦跂畢行無有處人\n以從軍吏次於雝俞與邯鄲勝擊齊之左\n掎止晏萊焉\n齊師退而後敢還非以求逺也以魯之\n水之怪曰龍\n罔象土之怪曰墳羊\n\n季康子問於公父文伯之母\n曰主亦有以語\n肥也對曰吾能老而已何以語子康\n子曰雖然肥願有聞於主對曰吾聞之先\n姑曰君子能勞後世有繼\n子夏聞之曰善哉商聞之曰古之嫁者不\n及舅姑謂之不幸夫婦學於舅姑者也\n公父文伯飲南宫敬叔酒以\n露睹父爲客羞鼈焉小\n睹父怒相延食鼈辭曰將使鼈長\n而後食之遂出文伯之母聞之怒曰吾聞之先\n子曰祭養尸饗養上賓\n鼈於何有而使夫人怒也遂逐之五\n日魯大夫辭而復之\n公父文伯之母如季氏康子在其朝與\n之言弗應從之及􁙓門弗應而入康子辭於\n朝而入見曰肥也不得聞命無乃罪乎\n曰子弗聞乎天子及諸矦合民事於外朝\n合神事於内朝自卿以下\n合官職於外朝合家事於内朝\n􁙓門之内婦人治其業焉上下同之\n夫外朝子將業君之官職焉内朝子將庀季氏之\n政焉皆非吾所敢言也\n公父文伯退朝朝其母其母方績文伯曰以歜之家\n而主猶績懼千季孫之怒也\n其以歜爲不能事主乎其母歎曰魯其亡乎使僮\n子備官而未之聞邪居吾語女\n昔聖王之處民也擇瘠土而處之勞其民而\n用之故長王天下\n夫民勞則思思則善心生逸則淫淫\n則忘善忘善則惡心生沃土之民不材淫也\n瘠土之民莫不嚮義勞也是故天子\n大采朝日與三公九卿祖識地德\n\n日中考政與\n百官之政事師尹惟旅牧相宣序民事\n\n少采夕月與太史司載糾虔天刑\n\n日入監九御使潔\n奉禘郊之粢盛而後卽安\n諸矦朝脩天子之業命晝考其國職夕省其\n典刑夜儆百工使無慆淫而後卽安\n卿大夫朝考其職晝講其庶政夕序其\n業夜庀其家事而後卽安士朝而受業\n晝而講貫夕而習復夜而計過無憾而\n後卽安自庶人以下明而動晦而休\n無日以怠王后親織玄紞\n公矦之夫人加之以紘綖\n卿之内子爲大帶\n命婦成祭服列士之妻加之以\n朝服自\n庶士以下皆衣其夫社而賦事烝而獻\n功男女效績愆則\n有辟古之制也君子勞心小人勞力先王之\n訓也自上以下誰敢淫心舍力今我寡也爾又在下位\n朝夕處事猶恐忘先人之業況有怠\n惰其何以避辟吾冀而朝夕脩我曰必\n無廢先人爾今曰胡不自安以\n是承君之官余懼穆伯之絕祀也\n仲尼聞之曰弟子志之季氏之婦不淫矣\n公父文伯之母季康子之從祖叔母也康子\n往焉䦱門與之言皆不踰閾\n祭悼子康子\n與焉酢不受徹俎不宴\n宗不具不繹\n\n繹不盡飫則退\n\n仲尼聞之以爲别於男女之禮矣\n公父文伯之母欲室文伯饗其宗老\n而爲賦緑衣之三章\n老請\n守龜卜室之族師亥聞之曰善\n哉男女之饗不及宗臣\n宗室之謀不過宗人\n\n謀而不犯微而昭矣\n詩所以合意歌所以詠詩也今詩\n以合室歌以詠之度於法矣\n公父文伯卒其母戒其妾曰吾聞之好内女死之好\n外士死之今吾子夭死吾惡其以好内聞也二三婦\n之辱共先祀者請無瘠色無洵\n涕無搯膺無憂容有降服無加服\n從禮而靜是昭吾子也仲尼聞之曰女\n知莫如婦男知莫如夫公父氏\n之婦知也夫\n欲明其子之令德也\n公父文伯之母朝哭穆伯而莫哭文伯\n仲尼聞之曰季氏之\n婦可謂知禮矣愛而無私上下有章\n呉伐越墮會稽\n獲骨焉節專車呉子使來好聘\n且問之仲尼曰無以吾命賓發幣於\n大夫及仲尼仲尼爵之旣\n徹俎而宴客執骨而問曰\n敢問骨何爲大仲尼曰丘聞之昔禹致羣神\n於會稽之山防風氏後至禹\n殺而戮之其骨節專車\n此爲大矣客曰敢問誰守爲神仲尼曰山川之靈足\n以紀綱天下者其守爲神\n社稷之守爲公侯\n皆屬於王者客曰防風氏何守也仲尼曰汪芒氏之\n君也守封隅之山者也\n爲漆姓在虞夏商爲汪芒氏於周爲長翟\n今爲大夫客曰人長之極幾何仲\n尼曰僬僥氏長三尺短之至也長者不過\n十之數之極也\n仲尼在陳有隼集于陳矦之庭而死楛矢貫之石砮\n其長尺有咫\n陳惠公使人以隼如仲尼之館問之\n仲尼曰隼之來也逺矣此肅愼氏之矢也\n昔武王充商通道于九\n夷百蠻使各以其方賄來貢\n使無忘職業於是肅愼氏貢楛矢石\n砮其長尺有咫先王欲昭其令德之致逺也以示後\n人使永監焉故銘其栝曰肅愼氏之貢矢\n以分大姬配虞胡公而封諸陳\n古者分同姓以珍玉展親也\n分異姓以逺方之職貢使無忘服也故分\n陳以肅愼氏之貢君若使有司求諸故府其可\n得也使求得之金櫝如之\n\n齊閭丘來盟\n子服景\n伯戒宰人曰䧟而入於恭\n閔馬父笑景伯問之\n對曰笑吾子之大滿也昔正考父校商之名頌\n十二篇於周大師以那爲首\n\n其輯之亂\n\n曰自古在昔先民有作温恭朝夕執事有恪\n\n先聖王之傳恭猶不敢專稱曰自古古曰在昔\n昔曰先民今吾子之戒吏人曰䧟而入於恭\n其滿之甚也周恭王能庇昭穆之闕而爲恭\n\n楚恭王能知其過而爲恭\n今吾子\n之敎官寮\n曰陷而後恭道將何爲\n季康子欲以田賦\n\n使冉有訪諸仲尼仲\n尼不對私於冉有曰求來汝不聞乎先王制\n土藉田以力而砥其逺邇\n\n賦里以入而量其有無\n任\n力以夫而議其老幼\n於是乎有鰥寡孤疾有軍旅之\n出則徵之無則已其歳\n收田一井出稯禾秉芻缶米不是過也\n先王\n以爲足若子季孫欲其法也則有周公之藉矣\n若欲犯法則茍而賦又何訪焉\n\n"}
{"id": "KR2e0001_006", "series": "KR2e0001", "text": "桓公自莒反于齊\n\n使鮑叔爲宰辭曰臣\n君之庸臣也君加惠於臣使不凍餧則是君之\n賜也若必治國家者則非臣之所能也若必治國家\n者則管夷吾乎臣之所不若\n夷吾者五寛惠柔民弗若也治國\n家不失其柄弗若也忠信可結於百姓弗若也\n制禮義可法於四方弗若也執枹鼓立於軍門使百\n姓加勇焉弗若也桓公曰夫管夷\n吾射寡人中鉤是以濱於死\n鮑叔對曰夫爲其君動也君若宥而反\n之夫猶是也桓公曰若何\n鮑子對曰請諸魯桓公曰\n施伯魯君之謀臣也夫知吾將用\n之必不予我矣若之何鮑子對曰使人請諸魯曰寡\n君有不令之臣在君之國欲以戮於羣臣故請之則\n予我矣桓公使請諸魯如鮑叔之言嚴公以問施伯\n施伯對曰此非欲戮之也欲用其政也夫管子天下\n之才也所在之國則必得志於天下令彼在齊\n則必長爲魯國憂矣嚴公曰若何施伯對曰殺而以\n其屍授之嚴公將殺管仲齊使者請曰寡君欲\n親以爲戮若不生得以戮於羣臣\n猶未得請也請生之於是嚴公使束縛以予\n齊使齊使受而以退比至三釁三浴之\n桓公親逆之于郊而與之坐問焉曰\n昔吾先君襄公築臺以爲髙位田狩畢弋\n不聽國政卑聖侮士而唯\n女是崇九妃六嬪\n陳妾數百食\n必粱肉衣必文繡戎士凍餧戎車待游車之裂戎士\n待陳妾之餘優笑在前賢材在後\n是以國家不日引不月長恐宗廟\n之不埽除社稷之不血食敢問爲此若何管子\n對曰昔吾先王昭王穆王世法文武逺績以成名\n\n合羣叜比校民之有道者\n設象以爲民紀\n式權以相應\n比綴以度\n竱本肈末勸之以賞賜糾之以\n刑罰班序顚毛以爲民紀統\n桓公曰爲之若何管\n子對曰昔者聖王之治天下也參其國而伍其鄙\n\n定民之居成民之事\n陵爲之終而愼用其六柄焉\n桓公曰成民之事若何管子對曰四民者勿使雜處\n雜處則其言哤其事易公曰處\n士䢉工商若何管子對曰昔聖王之處士也使就閒\n燕處工就官府處商就市井處䢉\n就田野令夫士羣萃而州處閒燕則父與父\n言義子與子言孝其事君者言敬其幼者言悌少而\n習焉其心安焉不見異物而遷焉是故其父\n兄之敎不肅而成其子弟之學不勞而能夫是\n故士之子恒爲士令夫工羣萃而州處審其四時\n辨其功苦權節其用\n論比協材\n旦莫從事施於四方以飭其子弟\n相語以事相示以巧相陳以功少\n而習焉其心安焉不見異物而遷焉是故其父兄之\n教不肅而成其子弟之學不勞而能夫是故工之子\n恒爲工令夫商羣萃而州處察其四時\n而監其鄕之資以知其市之賈負任\n儋何服牛軺馬\n以周四方以其所有易其所無市賤鬻貴\n旦莫從事於此以飭其子弟相語以利相示以\n賴相陳以知賈少而習焉其心安焉不見異物\n而遷焉是故其父兄之敎不肅而成其子弟之學不\n勞而能夫是故商之子恒爲商令夫䢉羣萃而州處\n察其四時權節其用耒耜枷芟\n及寒擊菒除田\n以待時耕及耕深耕而疾耰\n之以待時雨時雨旣至挾其槍刈\n耨鎛以旦莫從事於田野脫\n衣就功首戴茅蒲身衣襏襫\n霑體塗足暴其髮膚盡其四支之\n敏以從事於田野少而習焉其心安焉不見異\n物而遷焉是故其父兄之敎不肅而成其子弟之學\n不勞而能夫是故䢉之子恒爲䢉野處而不暱\n其秀民之能爲士者必足賴也有司\n見而不以告其罪五有司已於事\n而竣桓公曰定民之居若何管子對曰制\n國以爲二十一鄉\n桓公曰善管子於是制國以爲二十一鄕\n工商之鄕六\n士鄕十五\n公帥五鄕焉\n國子帥五鄕焉髙子帥五鄕焉\n參國起案以爲三官臣立\n三宰工立三族\n市立三鄕澤立三虞\n山立三衡桓\n公曰吾欲從事於諸矦其可乎管子對曰\n未可國未安桓公曰安國若何管子對曰脩舊法\n擇其善者而業用之遂滋民與無財\n而敬百姓則國安矣桓公曰諾遂脩舊法\n擇其善者而業用之遂滋民與無財而敬百姓國旣\n安矣桓公曰國安矣其可乎管子對曰未可君若正\n卒伍脩甲兵則大\n國亦將正卒伍脩甲兵則難以速得志矣君有攻伐\n之器小國諸矦有守禦之備則難以速得志矣君若\n欲速得志於天下諸矦則事可以隱令可以寄政\n桓公曰爲之若何管\n子對曰作内政而寄軍令焉桓公\n曰善管子於是制國五家爲軌軌爲之長\n十軌爲里里有司四里爲連連爲之長十連爲\n鄕鄕有良人焉以爲軍令\n五家爲軌故五人爲伍軌長帥之\n十軌爲里故五十人爲小戎里有司帥之\n四里爲連\n故二百人爲卒連長帥之十連爲鄕故二千人爲旅\n鄕良人帥之五鄕一帥故萬人爲一軍五鄕之帥帥\n之三軍\n故有中軍之鼓有國子之鼓有髙子之鼓春以獀振\n旅秋以獮治兵\n是故卒伍整於里軍旅整於郊内敎旣\n成令勿使遷徙伍之人祭祀同福死喪同恤\n禍灾共之人與人相疇家與家相疇世同\n居少同游故夜戰聲相聞足以不乖晝戰目相視足\n以相識其歡欣足以相死居同樂行同和死\n同哀是故守則同固戰則同彊君有此士也三萬人\n以方行於天下以誅無道以屏周室天下\n大國之君莫之能禦也\n正月之朝鄕長復事\n君親問焉曰於子之鄕有居處好學慈孝\n於父母聦慧質仁發聞於鄕里者有則以\n告有而不以告謂之蔽明其罪五有司已於事而竣\n桓公又問焉曰於子之鄕有拳勇股肱之力秀\n出於衆者有則以告有而不\n以告謂之蔽賢其罪五有司已於事而竣桓公又問\n焉曰於子之鄕有不慈孝於父母不長弟於鄕里驕\n躁淫暴不用上令者有則以告有而不以告謂\n之下比其罪五有司已於事而竣是故鄕長退\n而脩德進賢桓公親見之遂使役官桓公令官\n長期而書伐以告且\n選選其官之賢者而復用之曰有人居我官有\n功休德惟愼端慤以待時使民以勸綏謗言\n足以補官之不善政桓公召而與\n之語訾相其質足以比成事\n誠可立而授之設之以國家之患而\n不疚退問其鄕以觀\n其所能而無大厲升以爲上卿之贊\n謂之三選國子髙子退而\n脩鄕鄕退而脩連連退而脩里里退而脩軌軌退而\n脩伍伍退而脩家是故匹夫有善可得而舉也匹夫\n有不善可得而誅也政旣成鄕不越長\n朝不越爵罷士無伍\n罷女無家夫是故民皆勉爲善\n與其爲善於鄕也不如爲善於里與其爲善於里也\n不如爲善於家是故士莫敢言一朝之便皆\n有終歳之計莫敢以終歳之議皆有終身之功桓公\n曰伍鄙若何管子對曰\n相地而衰征則民不移\n政不旅舊則民不偷\n山澤各致其時則民不茍\n陸阜陵墐井田疇均則民不\n憾\n無奪民時則百姓富犧牲不略則牛羊遂\n桓公曰定民之居若何管子對曰制鄙三十家爲邑\n邑有司十邑爲卒卒有卒帥十\n卒爲鄕鄕有鄕帥三鄕爲縣縣有縣帥十縣爲屬屬\n有大夫五屬故立五大夫各使治一屬焉\n立五正各使聽一屬焉是故正之政聽屬\n牧政聽縣下政聽鄕\n桓公曰各保治爾所無或淫怠而不聽治者\n正月之朝五屬大夫復事桓公擇是寡功者而讁之\n曰制地分民如一何故獨寡功教不善則政不\n治一再則宥三則不赦桓公又親問焉曰\n於子之屬有居處爲義好學慈孝於父母聦慧質仁\n發聞於鄕里者有則以告有而不以告謂之蔽明其\n罪五有司巳於事而竣桓公又問焉曰於子之屬有\n拳勇股肱之力秀出於衆者有則以告有而不以告\n謂之蔽賢其罪五有司巳於事而竣桓公又問焉曰\n於子之屬有不慈孝於父母不長弟於鄕里驕躁淫\n暴不用上令者有則以告有而不以告謂之下比其\n罪五有司巳於事而竣五屬大夫於是退而脩屬屬\n退而脩縣縣退而脩鄕鄕退而脩卒卒退而脩邑邑\n退而脩家是故匹夫有善可得而舉也匹夫有不善\n可得而誅也政旣成以守則固以征則彊\n桓公曰吾欲從事於諸矦其可乎管子對曰未可鄰國未\n吾親也君若欲從事於天下諸矦則親鄰國\n桓公曰若何管子對曰審吾疆埸而反其\n㑴地正其封疆無受其資\n而重爲之皮幣以驟聘覜於諸矦以安四\n鄰則四鄰之國親我矣爲游士八十人\n奉之以車馬衣裘多其資幣使周游於四方以\n號召天下之賢士皮幣玩好使人鬻之四方\n以監其上下之所好\n擇其淫亂者而先征之桓公問曰夫\n軍令則寄諸内政矣齊國寡甲兵爲之若何\n管子對曰輕過而移諸甲兵\n桓公曰爲之若何管子對曰制重罪贖以犀甲一\n㦸輕罪贖以鞼盾一㦸\n小罪讁以金分\n宥閒罪\n索訟者三禁而不可上下坐成以束矢\n\n美金以鑄劒㦸試諸\n狗馬惡金以鑄鉏夷斤欘\n試諸壤土甲兵大足桓公曰吾欲南伐何\n主管子對曰以魯爲主反其㑴地堂濳\n使海於有蔽渠弭於有渚\n環山於有牢\n桓公曰吾欲西伐何主管\n子對曰以衞爲主反其㑴地臺原姑與漆里使\n海於有蔽渠弭於有渚環山於有牢桓公曰吾欲北\n伐何主管子對曰以燕爲主反其㑴地柴夫\n吠狗使海於有蔽渠弭於有渚環山於有牢四\n鄰大親旣反㑴地正封疆地南至于􁑩陰\n西至于濟北至于河東至于紀酅\n有革車八百乗\n\n擇天下之甚淫\n亂者而先征之卽位數年東南多有淫亂者萊莒徐\n夷呉越一戰帥服三十一國遂\n南征伐楚濟汝踰方城望汶山\n反胙于絳\n\n嶽濱諸矦莫不來\n服而大朝諸矦於陽榖兵車之\n屬六乗車之會三\n\n諸矦甲不解纍兵不解翳弢無弓服無\n矢隱武事行文道帥諸矦而朝天\n子葵丘之會天子使宰孔致胙于\n桓公曰余一人之命有事于文\n武使孔致胙且有後命曰以爾自卑勞實\n謂爾伯舅無下拜桓公\n召管子而謀管子對曰爲君不君爲臣不臣亂之本\n也桓公懼出見客曰天威不違顔咫尺\n小白余敢承天子之命曰爾無下拜恐\n隕越于下以爲天子羞遂下拜升受命賞服\n大路龍旂九旒渠門赤旂\n\n諸矦稱順焉桓公憂天下諸矦魯\n有夫人慶父之亂\n二君殺死國絶無嗣\n桓公聞之使髙子存之翟\n人攻邢桓公築夷儀以封之\n男女不淫牛馬選具翟\n人攻衞衞人出廬于曹\n桓公城楚丘以封之\n其畜散而無育\n桓公與之繫馬三百天下諸矦稱\n仁焉於是天下諸矦知桓公之爲已動也\n是故諸矦歸之譬若市人桓公知諸矦之歸已也故\n使輕其幣而重其禮故天下諸矦罷馬\n以爲幣縷纂以爲奉\n鹿皮四个諸矦之使垂櫜而\n入稛載而歸故拘之以利結\n之以信示之以武故天下小國諸矦旣許桓公\n莫之敢背就其利而信其仁畏其武桓公知天下\n諸矦多與已也故又大施忠焉可爲動者\n爲之動可爲謀者爲之謀軍譚遂而不有也諸矦稱\n寛焉\n通齊國之魚鹽于東萊\n使關市幾而不征\n以爲諸矦利諸矦稱廣焉築葵兹\n晏負夏領釡丘以禦戎翟之地所以\n禁暴於諸矦也築五鹿中牟葢與牡丘\n以衞諸夏之地所以示權於中國也\n敎大成定三革隱五刃\n朝服以濟河而無怵惕焉\n文事勝矣是故大國慙愧小國附協\n唯能用管夷吾􁐀戚隰朋賓胥無鮑叔牙之屬而伯\n功立\n"}
{"id": "KR2e0001_007", "series": "KR2e0001", "text": "唯其所在則致死焉報生以死報\n賜以力人之道也臣敢以私利廢人之\n道君何以訓矣且君知成之從也\n未知其待於曲沃也\n從君而貳君焉用之遂鬪而死\n獻公卜伐驪戎\n史蘇占之\n曰勝而不吉公曰何謂也對曰遇兆挾以銜骨齒牙\n爲猾\n戎夏交捽\n之官有二辠焉何以事君大\n罰將及不唯無肴抑君亦樂其\n吉而備其凶凶之無有備之何害若其有之備之爲\n瘳臣之不信國之福也何敢憚罰\n飲酒出史蘇告大夫曰夫有男戎必有女戎\n若晉以男戎勝戎而戎亦必以女戎勝晉其\n若之何里充曰何如史蘇曰昔夏桀伐有\n施有施人以妹喜女焉\n妹喜有寵於是乎與伊尹比而亡夏\n殷辛伐有蘇\n有蘇氏以妲己女焉\n妲己有寵於是乎與膠鬲比而亡殷\n周幽王伐有襃有襃人以襃姒女焉\n襃姒有寵\n生伯服於是乎與虢石甫比\n逐大子宐咎而立伯服大\n子出奔申申人繒人召西戎以伐周周\n於是乎亡\n今晉寡德而安俘女\n又增其寵雖當三季之王不亦可乎\n且其兆云挾以銜骨齒牙爲猾我卜伐驪龜往離\n散以應我夫若是賊之兆也\n非吾宅也離則有之不\n跨其國可謂挾乎不得其君\n能銜骨乎若跨其國而得其\n君雖逢齒牙以猾其中其誰云弗從\n諸夏從戎非敗而何從\n政者不可以不戒亡無日矣郭偃曰夫三季王之亡\n也宐民之主也縱惑不疚\n肆侈不違流志而行\n無所不疚是以及亡而不獲追鑑\n今晉國之方偏矦也\n其土又小大國在側\n雖欲縱惑未獲專也大家鄰國將師保之\n多而驟立不其集亡雖驟立\n不過五矣且夫口三五之門也是\n以讒口之亂不過三五且夫挾小鯁也可\n以小戕而不能喪國\n當之者戕焉於晉何害雖謂之\n挾而猾以齒牙口弗堪也\n其與幾何晉國懼則甚矣亡猶未也商之\n衰也其銘有之曰嗛嗛之德不\n足就也不可以矜而祗取憂也\n嗛嗛之食不足狃也不能爲膏而祗離\n咎也雖驪之亂其離咎而已其何能服\n吾聞以亂得聚者\n非謀不卒時非人不\n免難非禮不終年\n非義不盡齒\n非德不及世\n非天不離數\n今不據其安不可\n謂能謀行之以齒牙不\n可謂得人廢國而向已不可謂\n禮不度而迂求不可謂義\n以寵賈怨不可謂德\n少族而多敵不可謂天\n德義不行禮義不則\n棄人失謀天亦不贊\n吾觀君夫人也若爲亂其猶隷䢉也\n雖獲沃田而勤易之將弗充饗爲人而已\n士蔿曰戒莫如豫豫而後給\n夫子戒也抑\n二大夫之言其皆有焉旣驪姬不充\n晉正於秦五立而後平\n\n獻公伐驪戎充之滅驪子獲\n驪姬以歸立以爲夫人生奚齊其娣生卓子\n驪姬請使申生處曲沃以速縣\n\n重耳處蒲城夷吾處屈奚\n齊處絳以儆無辱之故\n公許之史蘇朝告大夫曰二三大夫其戒之乎\n亂本生矣日君以驪姬爲夫人民之疾心固皆至矣\n昔者之伐也起百姓以爲百姓也\n是以民能欣之故莫不盡忠\n極勞以致死今君起百姓以自封也民外不得\n其利而内惡其貪則上下旣有判矣然\n而又生男其天道也天彊其毒民疾其態其亂生哉\n吾聞君子好好而惡惡樂樂而安安是以能有常\n伐木不自\n其本必復生塞水不自其源必復流滅禍不自其基\n必復亂今君滅其父而畜其子禍之基也畜其\n子又從其欲子思報父之恥而信其欲雖好色\n必惡心不可謂好好其色必授之情彼\n得其情以厚其欲從其惡心必敗國且深亂亂\n必自女戎三代皆然驪姬果作難殺大\n子而逐二公子君子曰知難本矣\n\n驪姬生奚齊其娣生卓子公將黜大子申生而\n立奚齊里充丕鄭荀息相見里充曰夫史蘇之言將\n及矣其若之何荀息曰吾聞事君者竭力以役事不\n聞違命君立臣從何貳之有\n丕鄭曰吾聞事君者從其義不阿其惑也惑\n則誤民民誤失德是棄民也民之有\n君以治義也義以生利利以豐民若\n之何其民之與處而棄之也必立大子里充曰我不\n佞雖不識義亦不阿惑吾其靜也三大夫乃别\n烝于武公公稱疾不與使奚齊涖\n事猛足乃言於大子曰\n伯氏不出奚齊在廟\n子盇圖乎大子曰\n吾聞之羊舌大夫曰事君以敬事父以\n孝受命不遷爲敬敬順所安爲孝棄\n命不敬作令不孝又\n何圖焉且夫閒父之愛而嘉其況有不忠焉\n廢人以自成有不貞焉孝敬忠貞君父之所安也\n棄安而圖逺於孝矣吾其止也\n獻公田見翟柤之氛歸􁙓不\n寐郤叔虎朝公語之\n對曰牀策之不安邪抑驪姬之不存側邪\n公辭焉出遇士蔿曰今夕君不寐必爲翟柤也\n夫翟柤之君好專利而不忌其臣競諂以求\n媚其進者壅塞其退者距違\n其上貪以忍其下偷以幸\n有縱君而無諫臣有冒上而無忠下\n君臣上下各厭其私以縱其回民各有心\n無所據依以是處國不亦難乎君若伐之可充\n也吾不言子必言之士蔿以告公說乃伐翟\n柤郤叔虎將乗城其徒曰棄政而役非其任也\n郤叔虎曰旣無老謀而又無壯事何以\n事君被羽先升遂充之\n\n公之優曰施通於驪姬驪姬問焉曰吾\n欲作大事而難三公子之徒如何\n對曰蚤處之使知其極\n夫人知有極鮮有慢心\n雖其慢乃易殘也驪姬曰\n吾欲爲難安始而可優施曰必於申生\n其爲人也小心精潔而大志重\n又不忍人精潔易辱重僨可疾\n不忍人必自忍也辱之近\n行驪姬曰重無乃難遷乎優施曰知辱\n可辱可辱遷重若不知辱亦必不知固秉\n常矣今子内固而外寵\n且善不莫不信若外單善而\n内辱之無不遷矣\n且吾聞之甚精必愚精爲易辱愚不知避難雖\n欲無遷其得之乎是故先施讒於申生\n驪姬賂二五使言於公曰夫\n曲沃君之宗也蒲與\n二屈君之疆也不可以\n無主宗邑無主則民不威疆埸無主則啓戎心\n戎之生心民慢\n其政國之患也若使大子主曲沃而二公子主蒲與\n屈乃可以威民而懼戎且旌君伐使俱曰翟\n之廣莫於晉爲都\n晉之啓土不亦宐乎公說乃城曲沃大子\n處焉又城蒲公子重耳處焉又城二屈公子夷吾處\n焉驪姬旣逺大子乃生之言大子由是得辠\n十六年公作二軍\n公將上軍大子將下軍以伐霍\n師未出士蔿言於諸大夫曰夫大子君之貳\n也恭以俟嗣何官之有今君分之土而官之\n是左之也吾將諫以觀之乃言於公曰夫大\n子君之貳也而帥下軍無乃不可乎公曰下軍上軍\n之貳也寡人在上申生在下不亦可乎士蔿對曰下\n不可以貳上公曰何故對曰\n貳若體焉上下左右以相心目用而不倦\n身之利也上貳代舉\n下貳代履周旋變動以役心目故能治\n事以制百物若下攝上與上攝下周旋不\n變以違心目其反爲物用也何事能治\n故古之爲軍也軍有左右闕從補之成\n而不知是以寡敗若以下貳上闕而不變\n敗弗能補也變非聲章弗能移也\n聲章過數則有釁有釁則敵入\n敵入而凶救敗不暇誰能退敵\n敵之如志國之憂也可以陵小難以征大\n君其圖之公曰寡人有子而制焉\n非子之憂也對曰夫大子國之棟也棟成乃制之不\n亦危乎公曰輕其所任雖危\n何害士蔿出語人曰大\n子不得立矣改其制而不患其難輕其任而不憂其\n危君有異心又焉得立行之充也將以害之\n若其不充其因以辠之雖充與不無所避辠與其勤\n而不入不如逃之君得其欲大子逺死\n且有令名爲呉大伯不亦可乎\n大子聞之曰子輿之爲我謀忠矣\n然吾聞之爲人子者患不從不患無名\n爲人臣者患不勤不患無禄今我不才而得勤\n與從又何求焉焉能及呉大伯乎大子遂行\n充霍而反讒言彌興優施敎驪姬夜半而泣謂\n公曰吾聞申生甚好仁而彊甚寛惠而慈於民\n皆有所行之今謂君惑於我必亂國\n夫無乃以國故而行彊於君君未\n終命而不没君其若之何盇殺我無以一妾亂百\n姓公曰夫豈惠其民而不惠於其父乎驪\n姬曰妾亦懼矣吾聞之外人之言曰爲仁與爲國不\n同爲仁者愛親之謂仁爲國者利國之謂仁\n故長民者無親衆以爲親苟衆利而百\n姓和豈能憚君以衆故不敢愛親衆況厚之\n彼將惡始而美終以晩葢者\n也凡民利是生殺君而\n厚利衆衆孰沮之殺親無惡於人人孰去之苟\n交利而得寵志行而衆說欲其甚矣孰不惑焉\n雖欲愛君惑不釋也今夫以君\n爲紂若紂有良子而先喪紂\n無章其惡而厚其敗\n鈞之死也無必假手於武王而其世\n不廢祀至于今吾豈知紂之善不哉君\n欲勿恤其可乎若大難至而恤之其何及矣公\n懼曰若何而可驪姬曰君盇老而授之政\n彼得政而行其欲得其所索乃其釋君且君其圖之\n自桓叔以來孰能愛親\n\n唯無親故能兼翼公曰不可與政我以武與\n威是以臨諸矦未没而亡政不可謂武有子而不勝\n不可謂威我授之政諸矦必絶能絶於我必能害我\n失政而害國不可忍也爾勿憂吾將圖之驪姬曰以\n皐落翟之朝夕苛我邊鄙使無日以牧\n田野君之倉稟固不實又恐削封\n疆君盇使之伐翟以觀其果於衆也與衆之信輯睦\n焉若不勝翟雖濟其辠可也\n若勝翟則善用衆矣求必益廣乃可厚圖也\n且夫勝翟諸矦驚懼吾邊鄙不儆倉廩盈四鄰服封\n疆信君得其賴又知可不其利多矣君其圖\n之公說是故使申生伐東山衣之偏裻之衣\n佩之金玦僕人贊聞之曰大\n子殆哉君賜之竒竒生怪怪生無常無常\n不立使之出征先以觀之故告\n之以離心而示之以堅忍之權\n則必惡其心而害其身矣惡其心必内險\n之害其身必外危之危自中起難哉\n且是衣也狂夫阻之衣也\n其言曰盡敵而反\n雖盡敵其若内讒何申生勝翟而反讒言作於\n中君子曰知微\n十七年冬公使大子伐東山里克諫曰\n臣聞臯落氏將戰君其釋申生也\n公曰行也對曰非故也君行大子居以監國也\n君行大子從以撫軍也今君居大子\n行未有此也公曰非子之所知也寡人聞之立大子之\n道三身鈞以年年同以愛愛疑決\n之以卜筮子無謀吾父子之閒吾以\n此觀之公不說里充退見大子大子\n曰君賜我偏衣金玦何也里充曰孺子懼乎衣躬之\n偏而握金玦令不偷矣孺子何懼\n夫爲人子者懼不孝不\n懼不得\n且吾聞之敬賢於請孺子勉\n之乎君子曰善處父子之閒矣大子\n遂行狐突御戎先友爲右\n衣偏衣而佩金玦出而告先友曰君\n與我此何也先友曰中分而金玦之權在此行也孺\n子勉之狐突歎曰以尨衣純\n而玦之以金銑者寒之甚矣胡可恃也\n雖勉之敵其可盡乎先友曰衣\n躬之偏握兵之要在\n此行也勉之而已矣偏躬無慝兵要逺灾\n親以無灾又何患焉至于稷桑\n翟人出逆申生欲戰狐突諫曰不可\n突聞之國君好艾大夫殆\n好内適子殆社稷危\n若惠於父而逺於死\n惠於衆而利社稷其可以圖之乎\n況其危身於翟以起讒於内也申生曰\n不可君之使我非歡也抑欲測吾心也\n是故賜我竒服而告我權又有甘言焉\n言之大甘其中必苦譖在中矣君故生\n心雖蝎譖焉避之不若戰也\n不戰而反我辠滋厚我戰雖死猶\n有令名焉果戰敗翟於稷桑而反讒言益起\n狐突杜門不出君子曰善深謀\n"}
{"id": "KR2e0001_008", "series": "KR2e0001", "text": "反自稷桑處五年驪姬\n謂公曰吾聞申生之謀愈深日吾固告君\n曰得衆衆弗利焉能勝翟今矜\n翟之善其志益廣狐突不順故不出\n吾聞之申生甚好信而彊\n又失言於衆矣雖欲有退衆將責焉\n言不可食衆不可弭是以深謀君若不圖\n難將至矣公曰吾不忘也抑未有以致罪焉驪姬告\n優施曰君旣許我殺大子而立奚齊矣吾難里充柰\n何優施曰吾來里充一日而已\n子爲我具特羊之饗吾以從之\n飲酒我優也言無郵驪姬許諾乃具使優施飲\n里充酒中飲優施起舞謂里充妻曰主孟啗我\n我敎兹睱豫事君\n乃歌曰暇豫之吾吾不如鳥烏\n人皆集於苑已獨\n集於枯里充笑曰何\n謂苑何謂枯優施曰其母爲夫人其子爲君可不謂\n苑乎其母旣死其子又有謗可不謂枯乎枯且有傷\n優施出里充辟奠不飱而􁙓\n夜半召優施曰曩而言戲乎抑有所聞之乎\n曰然君旣許驪姬殺大子而立奚齊謀旣成矣\n里充曰吾秉君以殺大子吾不忍\n通復故交吾不敢中立其免乎優施\n曰免旦而里充見丕鄭曰\n夫史蘇之言將及矣優施告我君謀成矣將立奚齊\n丕鄭曰子謂何曰吾對以中立丕鄭曰惜也\n不如曰不信以䟽之\n亦固大子以攜之\n多爲之故以變其志志少䟽乃可閒也\n今子曰中立況固其謀彼有成\n矣難以得閒里充曰往言不可及且人中心唯\n無忌之何可敗也子將何如\n丕鄭曰我無心是故事君者君爲我心制不在我\n里充曰殺君以爲廉\n\n長廉以驕心因\n驕以制人家吾不敢\n抑撓志以從君爲廢人以自利也\n利方以求成人吾不能將伏\n也明日稱疾不朝三旬難乃成驪\n姬以君命命申生曰今夕君夢見齊姜必速祠而歸\n福申生許諾乃祭于曲沃歸福于絳\n公田驪姬受福乃寘鴆于酒置堇于\n肉公至召申生獻公祭之地地墳\n申生恐而出驪姬與犬肉犬斃飲小臣\n酒亦斃公命殺杜原款申生\n奔新城杜原款將死使小臣圉告于\n申生曰款也不才寡知不敏\n不能敎導以至于死不能深知君之心度棄\n寵求廣土而竄伏焉小心狷\n介不敢行也\n是以言至而無所訟之故陷於大難乃逮于讒\n然款也不敢愛死唯與讒人均是惡也\n吾聞君子不去情不反讒讒行\n身死可也猶有令名焉死不遷情彊也守\n情說父孝也殺身以成志仁也死不忘君敬也\n孺子勉之死必遺愛死民之思不亦可乎\n申生許諾人謂申生曰非子之罪何不\n去乎申生曰不可去而罪釋必歸於君是惡君也\n章父之惡而笑諸矦吾誰鄕而入\n内困於父母外困於諸矦是重困也\n棄君去罪是逃死也吾聞之仁不惡君知不重困勇\n不逃死若罪不釋去而必重去而罪重不知逃死而\n惡君不仁有罪不死無勇去而厚惡惡不可重死不\n可避吾將伏以俟命驪姬見申生而哭之曰\n有父忍之況國人乎忍父而求好人\n人孰好之殺父以求利人人孰利之皆民之所惡也\n難以長生驪姬退申生乃雉經于新城之廟\n將死乃使猛足言於狐突曰申生有罪不聽伯氏\n以至于死申生不敢愛\n其死雖然吾君老矣國家多難伯氏不出柰吾君何\n伯氏苟出而圖吾君申生受賜以至于死雖\n死何悔是以謚爲共君驪姬旣\n殺太子申生又譖二公子曰重耳夷吾與知共君之\n事公令奄楚刺重耳重耳逃于翟\n令賈華刺夷吾夷吾逃于\n梁\n盡逐羣公子乃立奚\n齊焉始爲令國無公族焉\n二十二年公子重耳出亡及柏谷卜適齊楚\n狐偃曰無卜焉\n夫齊楚道逺而望大不可\n以困往道逺難通望大難走\n困往多悔困且多悔不可以走望若以\n偃之慮其翟乎夫翟近晉而不通愚陋\n而多怨走之易達不通可以竄惡多怨\n可以共憂今若休憂於翟以觀晉國且以監諸矦之\n爲其無不成乃遂之翟處\n一年公子夷吾亦出奔\n曰盇從吾兄竄於翟乎冀芮曰不可後\n出同走不免於罪且夫偕出偕入難聚\n居異情惡\n不若走梁梁近於秦秦親吾君吾君老矣\n子往驪姬懼必援於秦以吾存也\n且必告悔告悔是吾免也乃遂之梁居二\n年驪姬使奄楚以環釋言\n四年復爲君\n虢公夢在廟有神人面\n白毛虎爪執鉞立於西阿公懼而走神曰無\n走帝命曰使晉襲于爾門公拜稽首覺召史\n嚚占之對曰如君之言則蓐收也\n天之刑神也天事官成\n公使囚之且使國人賀夢舟\n之僑告其諸族曰衆謂虢亡不乆吾乃今知\n之君不度而賀大國之襲於己何瘳\n吾聞之曰大國道小國襲\n焉曰服小國敖大國襲焉曰誅民疾君之\n侈也是以遂於逆命今嘉其夢侈必展\n是天奪之鑒而益其疾民疾其態天\n又誑之大國來誅出令而逆宗國旣\n卑諸矦逺已内外無親其誰云救之\n吾不忍俟也將行以其族適晉六年虢乃亡\n\n伐虢之役師出於虞宫之竒諫而不\n聽出謂其子曰虞將亡矣唯\n忠信者能留外宼而不害除闇以應外\n謂之忠定身以行事謂之\n信今君施其所惡於人闇不除矣\n以賄滅親身不定矣\n夫國非忠不立非\n信不固旣不忠信而留外宼宼知其釁而歸圖焉\n已自拔其本矣何以能乆吾不去懼及焉\n以其孥適西山三月虞乃亡\n獻公問於十偃曰攻虢何月也對\n曰童謠有之曰丙之晨龍㞑伏辰\n\n均服振振取虢之旂\n鶉之賁賁天策焞焞火中成軍虢公其奔\n是以北伐山戎南伐楚西爲\n此㑹也譬之如室旣鎭其甍矣又何加焉\n吾聞之惠難徧也施難報也不徧不報卒於怨讎\n夫齊矦將施惠如出責是之不果奉\n而暇晉是皇雖後之會將在東矣\n君無懼焉其有勤也公乃還\n宰孔謂其御曰晉矦將死矣景霍以爲城\n而汾河涑澮以爲淵戎翟之\n民實環之汪是土也苟違其違誰能懼之􁕁\n今晉矦不量齊德之豐否不度\n諸矦之勢釋其閉脩而輕於行道\n失其心矣君子失心鮮不夭昏是\n歳也獻公卒八年爲淮之會\n桓公在殯宋人伐之\n\n二十六年獻公卒里充將殺奚齊先告\n荀息曰三公子之徒將殺孺子子將如何\n荀息曰死吾君而殺其孤吾有\n死而已吾蔑從之矣里充曰子死孺子立死不\n亦可乎子死孺子廢焉用死哉荀息曰昔君問臣事\n君於我我對以忠貞君曰何謂也我對曰可以利公\n室力有所能無不爲忠也葬死者養生者死人復生\n不悔生人不愧貞也吾言旣往矣豈\n能欲行吾言而又愛吾身乎雖死焉辟之里充\n告丕鄭曰三公子之徒將殺孺子子將何如丕鄭曰\n荀息謂何對曰荀息曰死之丕鄭曰子勉之夫\n二國士之所圖無不遂也我爲子行\n之子帥七輿大夫以待我\n我使翟以動之援\n秦以搖之立其薄者\n可以得重賂厚者可使無\n入國誰之國也里充曰不\n可充聞之夫義者利之足也貪者怨\n之本也廢義則利不立厚貪則怨\n生夫孺子豈獲罪於民將以驪姬之惑蠱君而誣國\n人讒羣公子而奪之利使君迷亂信而亡之\n殺無罪以爲諸矦笑使百姓莫不\n有藏惡於其心中恐其如壅大川潰而不可救\n禦也是故將殺奚齊而立公子之在外者以定\n民弭憂於諸矦且爲援庶幾曰諸\n矦義而撫之百姓欣而奉之國可以固今殺君\n而賴其富貪且反義貪則民怨反義則富不爲\n賴賴富而民怨亂國而身殆懼爲諸矦\n載不可常也丕鄭許諾於是殺奚齊卓子\n及驪姬而請君于秦旣殺奚齊荀息將死之人曰不\n如立其弟而輔之荀息立卓子里充又殺卓子荀息\n死之君子曰不食其言矣旣殺奚齊卓子里充\n及丕鄭使屠岸夷告公子重耳於翟曰國亂\n民擾得國在亂治民在擾子盇\n入乎吾請爲子鉥重耳告舅犯曰里充欲納我\n舅犯曰不可夫堅樹在始始不固本終必\n槁落夫長國者唯知哀樂喜怒之節是以導民\n不哀喪而求國難因亂以入殆以喪得國則必樂\n喪樂喪必哀生因亂以入則必喜亂喜亂必\n怠德是哀樂喜怒之節易也何以導民民\n不我導誰長重耳曰非喪誰代非亂\n誰納我舅犯曰偃也聞之喪亂有小\n大大喪大亂之剡也不可犯也父母死爲大喪\n讒在兄弟爲大亂今適當之是故難公子重耳出見\n使者曰子惠顧亡人重耳父生不得供備洒埽之臣\n死又不敢莅喪以重其罪且辱大夫敢辭\n夫固國者在親衆而善鄰在因\n民而順之茍衆所利鄰國之所立大\n夫其從之重耳不敢違吕甥及郤稱亦使蒲城午\n告公子夷吾于梁曰子厚賂秦人\n以求入吾主子夷吾告冀芮曰吕甥欲納\n我冀芮曰子勉之國亂民擾大夫\n無常不可失也非亂何入非危何安\n幸茍君之子唯其索之方亂以擾孰適\n禦我大夫無常茍衆所置孰能勿從子盇盡國以賂\n降衷罪人充伏其辜羣臣莫敢寧處將待\n君命君若惠顧社稷不忘先君之好辱收其\n逋遷裔胄而建立之以主其祭祀且塡\n撫其國家及其民人雖四鄰諸矦之聞之也其誰不\n儆懼於君之威而欣喜於君之德終君之重愛受君\n之重況而羣臣受其大德晉國其誰非君\n之羣隷臣也秦穆公許諾反使者乃召大\n夫子明及公孫枝曰夫晉\n國之亂吾誰使先若夫二公子而立之\n以爲朝夕之急大夫子明曰君\n使縶也縶敏且知禮敬以知微敏能竄謀\n知禮可使敬不隊命微知可否君\n其使之乃使公子縶弔公子重耳于翟曰寡君使縶\n弔公子之憂又重之以喪寡人聞之得\n國常於喪失國常於喪時不可\n失喪不可久公子其圖之重耳告舅犯舅犯曰不可\n亡人無親信仁以爲親\n是故置之者不殆父死在堂而求利人孰\n仁我人實有之我以徼幸人孰信我\n不仁不信將何以長利\n公子重耳出見使者曰君惠弔亡臣又重有\n命重耳身亡父死不得與於哭泣之位又何敢\n有它志以辱君義再拜不稽首起而哭\n退而不私公子縶退弔公子夷吾于梁如弔\n公子重耳之命夷吾告冀芮曰秦人勤我矣冀\n芮曰公子勉之亡人無狷潔狷潔不行\n重賂配德公子盡之無愛財人實有\n之我以徼幸不亦可乎公子夷吾出見使者再拜稽\n首起而不哭退而私於公子縶曰中大夫里充與我\n矣吾命之以汾陽之田百萬\n嬖大夫丕鄭與我矣吾命之以負葵之田七\n十萬君苟輔我蔑天命矣吾\n必遂矣亡人苟入掃除宗廟定社稷亡人何國\n之與有君實有郡縣\n且入河外列城五豈\n謂君無有亦爲君之東游津梁之上無有難急也\n亡人之所懷\n挾纓瓖以望君之塵垢者黃\n金四十鎰白玉之珩六雙\n不敢當公子請納之左右公\n今晉矦不量齊德之豐否\u0001\n子縶反致命穆公穆公曰吾與公子重耳重耳仁再\n拜不稽首不没爲後也起而哭愛其父也退而\n不私不没於利也公子縶曰君之言過矣\n君若求置晉君而載之置仁不亦可乎君若求\n置晉君以成名於天下則不如置不仁以滑其\n中且可以進退臣聞之仁有置武有置\n仁置德武置服是故先置公子夷吾寔爲\n惠公\n穆公問冀芮曰公子誰恃於晉對曰臣聞之亡人無\n黨有黨必有讎夷吾之少也不\n好弄戲不過所復怒不及色及其長也弗\n改是故出亡無惡於國而衆安之不然夷吾不佞其\n誰能恃乎君子曰善以微勸\n"}
{"id": "KR2e0001_009", "series": "KR2e0001", "text": "惠公入而背内外之賂\n輿人誦之曰佞之見佞果喪其田\n詐之\n見詐果喪其賂\n得國而狃終逢其咎喪田不懲\n禍亂其興旣里丕死\n禍公隕於韓\n郭偃曰善哉夫衆口禍福之門也\n是以君子省衆而動監\n戒而謀謀度而行故無不濟\n内謀外度考省不倦日考而習戒備畢矣\n\n惠公卽位出共世子而攺葬之臭達於外\n\n國人誦之曰貞之無報也孰是\n人斯而有是臭也\n貞爲不聽\n信爲不誠國斯無刑媮居幸\n生不更厥貞大命其傾\n威兮懐兮各聚爾有以待\n所歸兮猗兮違兮心之哀兮\n歲之二七其靡有微兮\n若翟公子吾是之依兮鎮撫國家爲\n王妃兮郭偃曰甚哉善之難也\n君攺葬共君以爲榮也而惡滋章夫人美於中必播\n於外而越於民民實戴之\n惡亦如之故行不可不愼也必或知之\n十四年君之冡嗣其㬱乎其數\n告於民矣公子重耳其入乎其魄兆於民矣\n若入必伯諸矦以見天子其光耿於民矣\n數言之紀也魄意之術也\n光明之燿也紀言以敘之述意以導之\n明燿以炤之不至何待欲先導者行乎\n將至矣\n惠公旣殺里充而悔之曰芮也使寡人過殺我社稷\n之鎮郭偃聞之曰不謀而諫者冀芮也\n不圖而殺者君也\n不謀而諫不忠不圖而殺不祥不忠受君之罰\n不祥罹天之禍受君之罰死戮罹天\n之禍無後志道者勿忘將及矣\n及文公入秦人殺冀芮而施之\n\n惠公卽位乃背秦賂使丕鄭聘於秦且謝之而\n殺里充曰子殺二君與一大夫爲子\n君者不亦難乎丕鄭如秦謝緩賂乃謂穆公曰\n君厚問以召吕甥郤稱冀芮而止之\n以師奉公子重耳臣之屬内作晉君必出\n穆公使泠至報問\n且召三大夫鄭也與客將事\n冀芮曰鄭之使薄而報厚其言我於秦也必\n使誘我弗殺必作難是故殺丕鄭及七輿\n大夫共華賈華叔堅騅歂纍虎特宫\n山祁皆里丕之黨也丕豹出奔秦丕鄭之自\n秦反也而聞里充死見共華曰可以入乎共華曰二\n三子皆在而不及子使於秦可\n哉丕鄭入君殺之共賜謂共華曰\n子行乎其及也共華曰夫子之入吾謀\n也將待及賜曰孰知之共華曰不可知\n而背之不信謀而困人不知困而不死無勇\n任大惡三行將安入子其行矣我姑待死\n丕鄭之子曰豹出奔秦謂穆公曰晉君大失其衆背\n君賂殺里充而忌處者衆固不說今又\n殺臣之父及七輿大夫此其黨半國矣君若伐之其\n君必出穆公曰失衆安能殺人\n且夫禍唯無斃足者不處\n處者不足勝敗若化\n以禍爲違孰能出君爾\n俟我\n晉饑乞糴於秦丕豹曰晉君無禮於\n君衆莫不知往年有難今又荐饑\n已失人又失天其殃也多矣君其\n伐之勿予糴公曰寡人其君是惡其民何罪天殃流\n行國家代有補之􁀔饑道也不可以廢道於天\n下謂公孫枝曰予之乎公孫枝曰君有施\n於晉君晉君無施於其衆今旱而聽於君其天道也\n君若弗予而天予之苟衆不說其君之\n不報也則有辭矣\n不如予之以說其衆衆說必咎其君其君不聽然\n後誅焉雖欲禦我誰與是故汎舟於河歸糴於晉\n秦饑公令河上輸之粟虢射曰\n弗予賂地而予之糴無損於怨而厚於宼\n不若勿予公曰然慶鄭曰不可巳賴其地\n而又愛其實忘善而背德雖我必擊之\n弗予必擊我公曰非鄭之所知也遂不予六年\n秦歲定帥師㑴晉至於韓\n公謂慶鄭曰秦寇深矣奈何慶\n鄭曰君深其怨能淺其寇乎非鄭之所知也君其訊\n射也公曰舅所病也卜右\n慶鄭吉公曰鄭也不孫以家僕\n徒爲右步揚御戎梁由靡御\n韓簡虢射爲右以承公\n公禦秦師令韓簡視師曰師少於我鬪士衆\n公曰何故簡曰以君之出也處巳入也\n煩巳饑食其糴三施而無報故來今又擊之秦\n莫不愠晉莫不怠鬪士是故衆公曰然\n今我不擊歸必狃一夫不可狃\n況國乎公令韓簡挑戰曰昔君之惠寡人未\n之敢忘寡人有衆能合之弗能離也君若\n還寡人之願也君若不還寡人將無所避穆公衡雕\n戈出見使者曰昔君之未入寡人之憂\n也君入而列未成寡人未敢忘今君旣定而列\n成君其整列寡人將身見客還公孫枝進\n諫曰昔君之不納公子重耳而納晉君是君之不置\n德而置服也置而不遂擊而不勝其若爲諸矦\n笑何君盇待之乎穆公曰然昔吾之不納\n公子重耳而納晉君是不置德而置服也然公子重\n耳實不肻吾又奚言哉殺其内主背其外賂\n彼塞我施若無天乎云若有天吾\n必勝之君輯大夫就車君鼓而進之晉師\n潰戎馬濘而止公號慶鄭曰載我\n慶鄭曰忘善而背德又廢吉卜何我之\n載鄭之車不足以辱君避也梁由靡御韓簡輅\n秦公將止之慶鄭曰釋來救君亦不充救\n遂止於秦穆公歸至于王城合大夫\n而謀曰殺晉君與逐出之與以歸與復之孰利公子\n縶曰殺之利逐之恐構諸矦以歸則國\n家多慝復之則君臣合作恐爲君憂\n不若殺之公孫枝曰不可恥大國之士於中原又殺\n其君以重之子思報父之仇臣思報君之讎雖微秦\n國天下孰不患公子縶\n曰吾豈將徒殺之吾將以公子重耳代之晉君\n之無道莫不聞公子重耳之仁莫不知戰勝大國武\n也殺無道而立有道仁也勝無後害知也公孫枝曰\n恥一國之士又曰余納有道以臨汝無乃不可乎\n若不可必爲諸矦笑戰而笑諸矦不可謂\n武殺其弟而立其兄兄德我而忘其親不可謂仁若\n勿忘是再施而不遂也不可謂知君曰然則若何公\n孫枝曰不若以歸以要晉國之成復其君而\n質其適子使子父代處秦國可以無害是故歸\n惠公而質子圉秦始知河東之政\n\n公在秦三月聞秦將成乃使郤乞告\n吕甥吕甥教之言令國人於朝曰君\n使乞告二三子曰秦將歸寡人寡人不足以辱社稷\n二三子其攺置以代圉也\n且賞以說衆衆皆哭焉作轅田\n\n吕甥致衆而告之曰吾君慙焉其亡之不恤\n而羣臣是憂不亦惠乎君猶在外\n若何衆曰何爲而可吕甥曰以韓之病兵\n甲盡矣若征繕以輔孺子以爲君援\n雖四鄰之聞之也喪君有君羣臣輯睦\n兵甲益多好我者勸惡我者懼庶有益乎衆皆說焉\n作州兵吕甥逆君於秦穆公\n訊之曰晉國和乎對曰不和公曰何故對曰其\n小人不念其君之罪而悼其父兄子弟之死喪者\n不憚征繕以立孺子曰必報吾讎寧事齊楚齊\n楚又交輔之其君子思其君且知其罪曰必事\n秦有死無它故不和比其和之而來故乆公曰而無\n來吾固將歸君國謂君何對曰小人曰不免君子則\n不公曰何故對曰小人忌而不思願從\n其君而與報秦是故云其君子則不曰\n吾君之入也君之惠也能納之則能執之能執之則\n能釋之德莫厚焉惠莫大焉納而不遂廢而不起以\n德爲怨君其不然秦君曰然乃攺館晉君\n饋七牢焉\n公未至蛾晳謂慶鄭曰君之止子之罪也\n今君將來子何俟慶鄭曰鄭也聞之曰軍敗死之\n將止死之二者不行又重之以誤人而喪其君\n君之明也臣行君明國之利也君雖\n弗刑必自殺也蛾晳諫曰臣聞之奔刑之臣不\n若敎之以報讎君盇赦之以報于秦梁由靡曰\n不可我能行之秦豈不能且\n戰不勝而報之以賊不武出戰不克入處不安不知\n成而反之不信\n失刑亂政不威\n出不能用入不能治敗國且殺孺子\n不若刑之君曰斬鄭無使自殺家僕徒\n曰有君不忌有臣死刑其聞賢於刑之梁由靡\n趣行事乎丁丑斬慶鄭乃入絳十五年惠\n公卒懐公立秦乃召重耳於楚\n而納之晉人殺懐公於髙梁而授重耳實爲文\n公\n"}
{"id": "KR2e0001_010", "series": "KR2e0001", "text": "文公在翟十二年\n狐偃曰日吾來此也\n非以翟爲榮可以成事也吾曰奔\n而易達困而有資休以擇利可以戾也\n今戾乆矣戾乆將底底箸滯淫\n誰能興之盇速行乎吾不適齊楚避其遠也\n蓄力一紀可以遠矣齊矦長矣而\n欲親晉管仲沒矣多讒在\n側謀而無正衷而思始\n夫必追擇前言求善以終厭邇逐\n遠遠人入服不爲郵矣㑹其季年可也\n兹可以親皆以爲然乃\n行過五鹿乞食於野人野人舉塊以與\n之公子怒將鞭之子犯曰天賜也民以土服又\n何求焉天事必象十有二年必獲此\n土二三子志之歲在壽星及鶉尾其\n有此土乎\n\n天以命矣復於壽星必獲諸矦\n\n天之道也由是始之有\n此其以戊申乎所以申土也\n再拜稽首受而載之遂適齊齊矦\n妻之甚善焉有馬二十乘將\n死於齊而巳矣曰民生安樂誰知其它桓公卒\n孝公卽位諸矦畔齊子犯\n知齊之不可以動而知文公之安齊而有終\n焉之志也欲行而患之與從者謀於桑下\n蠶妾在焉莫知其在也妾告姜氏姜氏\n殺之而言於公子曰從者\n將以子行其聞之者吾巳除之矣子必從之不可以\n貳貳無成命詩云上帝臨女無貳爾心\n先王其知\n之矣貳將可乎子去晉難而極\n於此自子之行晉無寧歲民無成君\n天未喪晉無異公子有晉國\n者非子而誰子其勉之上帝臨子矣貳必有咎\n公子曰吾不動矣必死於此姜曰不然周詩曰\n莘莘征夫每懐靡及\n夙夜征行不遑啓處猶懼無及\n況其順身縱欲懐安將何及矣\n人不求及其能及乎日月不處人誰獲安西\n方之書有之曰懐與安實疚大事\n鄭詩云仲可懐也人之多言亦可\n畏也\n昔管敬仲有言小妾聞之曰畏威如疾民\n之上也從懐如流民之下也\n見懐思威民之中也\n畏威如疾乃能威民威在民上弗畏有刑\n從懐如流去威遠矣故謂之下\n其在辟也吾從中也\n鄭詩之言吾其從之此大夫管仲\n之所以紀綱齊國禆輔先君而成霸者也子而棄之\n不亦難乎齊國之政敗矣晉之無道乆矣從者\n之謀忠矣時日及矣公子幾矣君\n國可以濟百姓而釋之者非人也敗不可處\n時不可失忠不可棄懐不可從子必速行吾聞\n晉之始封也歲在大火閼伯之星也實紀商\n人\n商之饗國三十一王瞽史之\n記曰唐叔之世將如商數今未半也\n亂不長世公子唯子子必有\n晉若何懐安公子弗聽姜與子犯謀醉而載之以行\n醒以戈逐子犯曰若無所濟吾食舅氏之肉其知厭\n乎舅犯走且對曰若無所濟余未知死所誰能與豺\n狼爭食若充有成公子無\n亦晉之柔嘉是以甘食偃之肉腥臊\n將焉用之遂行過衞衞文公有邢翟之虞不能禮焉\n\n寗莊子言於公曰夫禮\n國之紀也親民之結也善德之建\n也國無紀不可以終民無結不可以\n固德無建不可以立此三者君之所愼也今君棄之\n無乃不可乎晉公子善人也而衞親也君不禮焉棄\n三德矣臣故\n云君其圖之康叔文之昭也唐叔武之穆也\n周之大功在武天胙將\n在武族茍姬未絶周室而俾守天聚者必武族\n也武族唯晉實昌晉㣧公子實德晉仍無道\n天胙有德晉之守祀必公子也若復而脩其德鎮\n撫其民必獲諸矦以討無禮君弗蚤圖衞而在討小\n人是懼敢不盡心公弗聽自衞過曹曹共公亦不禮\n焉聞其骿脅欲觀其狀止其舍\n諜其將浴設微薄而觀之僖負羇之妻\n言於負羇曰吾觀晉公子賢人也其從者皆\n國相也以相一人必得晉國得晉國而討無禮曹其\n首誅也子盇蚤自貳焉僖負羇餽飱寘璧焉\n公子受飱反璧負羇言於曹伯曰夫晉\n失此二者是不禮賔不憐窮也守天之聚將施於宜\n宜而不施聚必有闕玉帛酒食猶糞土也愛\n糞土以毀三常失位而闕聚是之不\n難無乃不可乎君其圖之公弗聽公子過宋與\n司馬公孫固相善公孫固言於\n襄公曰晉公子亡長㓜矣而好\n善不厭父事狐偃師事趙衰而長事賈它狐偃\n其舅也而惠以有謀趙衰其先君之戎御趙氏之弟\n也而文以忠貞\n賈它公族也而多識以恭敬\n此三人者實左右之公子居則下之動\n則咨焉成㓜而不倦殆有禮矣樹於有禮\n必有艾商頌曰湯降不遲聖敬日躋\n降有禮之謂也\n君其圖之襄公從之贈以馬二十乗公子過鄭\n鄭文公亦不禮焉叔詹諌曰臣聞之\n親有天用前訓禮兄弟資窮困\n天所福也今晉公子有三胙焉天將啓之同\n姓不婚惡不殖也狐氏出自唐叔\n狐姬伯行之子也實生重耳\n成而儁才離違而得所\n乆約而無釁一也同出九人唯重耳在\n離外之患而晉國不靖二也晉矦日載其怨外\n内棄之重耳日載其德狐趙謀之三也在周頌\n曰天作髙山大王荒之\n荒大之也大天所作可謂親有天\n矣晉鄭兄弟也吾先君武公與晉文矦勠力一心股\n肱周室夾輔平王\n平王勞而德之而賜之盟質曰世相起也\n若親有天獲三胙者可謂大天\n若用前訓文矦之功武公之業可謂前訓\n若禮兄弟晉鄭之親王之遺命可謂兄弟\n若資窮困亡在長幼還軫諸矦可謂\n窮困棄此四者以徼天禍\n無乃不可乎君其圖之弗聽叔詹\n曰若不禮焉則請殺之諺曰黍稷無成不能爲榮\n黍不爲黍不能蕃廡稷不\n爲稷不能蕃殖所生不疑唯德之基\n公\n弗聽遂如楚楚成王以周禮享之九獻庭實旅百\n\n公子欲辭子\n犯曰天命也君其饗之亡人而國薦之\n非敵而君設之非天誰\n啓之心旣饗楚子問於公子曰子若充復晉國何以\n報我公子再拜稽首對曰子女玉帛則君有之\n羽旄齒革則君地生焉\n其波及晉國者君之餘也又何以\n報王曰雖然不榖願聞之\n對曰若以君之靈得復晉國晉楚治兵㑹于中\n原其避君三舍\n若不獲命其左執鞭弭右屬櫜鞬\n以與君周旋\n令尹子玉\n曰請殺晉公子弗殺而反晉國必\n懼楚師王曰不可楚師之懼我不脩也我之\n不德殺之何爲天之胙楚誰能懼之楚不可胙冀州\n之土其無令君乎且晉公子敏而有文\n約而不謟三材傅之天胙之矣\n天之所興誰能禦之子玉曰則請止狐偃\n王曰不可曹詩曰彼已之子不遂其媾郵之也\n夫郵而效之郵又甚焉效郵非\n義也於是懐公自秦逃歸秦\n伯召公子於楚楚子厚幣以送公子于秦秦\n伯歸女五人懐嬴與焉\n公子使奉匜沃盥旣而揮之\n嬴怒曰秦晉匹也何以卑我公子懼降服\n囚命秦伯見公子曰寡人之\n適此爲才子圉之辱備嬪嬙焉\n欲以成婚而懼離其惡名非此則無故\n不敢以禮致之歡之故也\n公子有辱寡人之罪\n唯命是聽公子欲辭\n司空季子曰同姓爲兄弟\n\n黄帝之子二十五人其\n同姓者二人而巳唯青陽與夷鼓皆爲巳姓\n青陽方雷氏之甥也夷鼔彤魚\n氏之甥也\n其同生而異姓者四母之子别爲十二\n姓凡黄帝之子二十五宗\n其得姓者十四人爲十二姓\n姬酉祁巳滕葴任荀僖姞儇依\n是也唯青陽與倉林氏同于黄帝故皆爲姬姓\n同德之難也如是\n昔少典取于有蟜氏生黄帝炎帝\n\n黄帝以姬水成炎帝以姜水成\n成而異德故黄帝爲姬炎帝爲姜二帝用師以相濟\n也異德之故也異姓則異德\n異德則異類異類雖近男女相及以生民也\n同姓則同德同德則同心\n同心則同志同志雖逺男女不相及畏黷敬也\n黷則生怨怨亂毓灾灾毓滅姓是故取妻避\n其同姓畏亂灾也故異德合姓同德合義\n義以道利利以阜姓姓利相\n更成而不遷乃能攝固保其土房\n今子於子圉道路之人也取其所棄以\n濟大事不亦可乎公子謂子犯曰何如對曰將奪其\n國何有於妻唯秦所命從也\n\n謂子餘曰何如對曰禮志有之曰\n將有請於人必先有入焉欲人之愛巳也\n必先愛人欲人之從巳也必先從人無德於人而求\n用於人罪也今將婚媾以從\n秦受好以愛之聽從以德之\n懼其未可也又何疑焉乃歸女而納幣且逆之\n他日秦伯將饗公子公子使子犯從子\n犯曰吾不如衰之文也請使衰從乃使子餘從\n秦伯饗公子如饗國君之禮子餘相如賔\n卒事秦伯謂其大夫曰爲禮而不終恥也\n中不勝貌恥也華而不實恥也\n不度而施恥也施而不濟恥也\n恥門不閉不可以封非此\n用師則無所矣二三子敬乎\n明日燕秦伯賦采叔\n子餘使公子降拜秦伯降辭子\n餘曰君以天子之命服命重耳重耳敢有安志敢不\n降拜成拜卒登子餘使公子賦黍苗\n河水秦伯賦六\n月\n子餘使公子降拜\n秦伯降辭子餘曰君稱所以佐天子匡王國者以命\n重耳重耳敢有惰心敢不從德公子親筮之曰\n尚有晉國得貞屯悔豫皆八\n也\n筮史占之皆曰不吉\n閉而不通爻無\n爲也司空季子曰吉是\n在易皆利建矦\n不有晉國以輔王室安能建矦我命筮曰尚有晉\n國筮告我曰利建矦得國之務也吉孰大焉震\n車也坎水也坤土\n也屯厚也豫樂也車班外内順以訓之\n泉原以資之\n土厚而\n樂其實不有晉國何以當之震\n雷也車也坎勞也水也衆也主\n雷與車而尚水與衆車有震武也\n衆而順文也文\n武具厚之至也故曰屯其繇曰元亨利貞勿用\n有攸往利建矦\n主震雷長也故曰元\n衆而順嘉也故曰亨内有震\n雷故利貞車\n上水下必伯小\n事不濟壅也故曰勿用有攸往\n一夫之行也\n衆順而有武威故曰利建矦坤母也震\n長男也母老子彊故曰豫其繇曰利建矦行師\n居樂出威之謂也是\n二者得國之卦也十月惠公卒十二月秦伯\n納公子\n\n及河子犯授公子載璧曰臣從君還軫\n巡於天下惡其多矣臣猶知之而況君乎不忍\n其死請由此亡公子曰所不與舅氏同心者有\n如河水沈璧以質\n董因迎公於河\n公問焉曰吾其濟乎對曰歲在大梁將集天行\n元年始受實沈之星也\n\n實沈之虚晉人是居所以興也\n\n今君當之無不濟矣君之\n行也歲在大火大火閼伯之星也是謂大辰\n辰以成\n善后稷是相唐叔以封\n瞽史記曰嗣續其祖如穀之\n滋必有晉國\n臣筮之得㤗之八\n曰是謂天地配\n亨小往大來今\n及之矣何不濟之有且以辰出而以參入皆晉祥也\n而天之大紀也\n濟且秉成必霸諸矦子孫賴之君無\n懼矣公子濟河召令狐曰衰桑泉皆降\n晉人懼懐公奔髙梁吕甥冀芮帥師甲午軍于\n廬柳秦伯使公子縶如師\n師退次于郇辛丑狐偃及秦晉大夫\n盟于郇壬寅公入于晉師甲辰秦伯還\n丙午入于曲沃丁未入于絳卽位于武宫戊申剌\n懐公于髙梁\n初獻公使寺人勃鞮伐公於蒲城\n文公踰垣勃鞮斬其袪及入勃鞮求見公辭焉\n曰驪姬之讒爾射予于屏内困余于蒲\n城斬余衣袪又爲惠公從余于渭濵\n命曰三日若宿而至若\n干二命以求殺余余於伯楚屢困何舊\n怨也退而思之異日見我對\n曰吾以君爲巳知之矣故入猶未之\n知又將出矣事君不貳是謂臣好惡\n不易是謂君君君臣臣是謂明訓明訓能\n終民之主也二君之世蒲人翟人余何有焉\n除君之所惡唯力所及\n何貳之有今君卽位其無蒲翟乎伊\n尹放太甲而卒以爲明王\n管仲賊桓公而卒以爲矦伯\n乾時之役申孫之矢集于桓鉤\n鉤近於袪而無怨言佐相以終\n　成令名今君之德宇何不寛𥙿也惡其所好\n其能乆矣君實不能明訓而\n棄民主余辠戾之人也又何患焉\n且不見我君其無悔乎於是吕甥冀芮畏偪悔納\n公謀作亂將以已丑焚公宫\n公出救火而遂殺之伯楚知之\n故求見公公懼遽見之曰豈不如女言然是吾\n惡心也吾請去之伯楚以吕郤之謀告公\n公懼乗馹自下脫㑹秦伯于王城\n告之亂故及已丑公宫火二子求公\n不獲遂如河上秦伯誘而殺之\n文公之出也豎頭須守藏者也不從\n公入乃求見公辭焉以沐謂謁者曰\n沐則心覆心覆則圖反宐吾不得\n見也從者爲羈紲之僕居者爲社\n稷之守何必辠居者國君而讎匹夫懼者衆矣謁者\n以告公遽見之\n元年春公及夫人嬴氏至自王城\n\n秦伯納衞三千人實紀綱之僕\n公屬百官賦職任功棄責薄\n歛施舍分寡救乏振滯匡困\n資無輕關易道通\n商寛農茂穡勸分\n省用足財利器明德\n以厚民性舉善援能官方定\n物正名育類昭\n舊族愛親戚明賢良尊貴寵\n賞功勞事耇老禮賔旅友故舊\n胥籍狐箕欒郤栢先羊舌董韓寔掌近官\n諸姬之良掌其中官異姓之能掌\n其遠官公食貢大夫食邑士食田庶人\n食力工商食官\n皁隷食職官宰食加\n政平民阜財用不匱\n冬襄王避昭叔之難居于鄭地汜\n\n使來告難亦使告于秦子犯曰民\n親而未知義也君盇納王以教之義\n若不納秦將納之則失周矣何以求\n諸矦不能脩身而又不能宗人人將焉依\n繼文之業定武之功\n啓土安疆於此乎在矣君其務之\n公說乃行賂于草中之戎與麗土之翟以求東\n道二年春公以二軍下次于陽樊\n右師取昭叔于温殺之于隰城\n左師迎王于鄭王入于成周遂定之\n于郟王饗醴命公胙侑\n公請隧弗許\n曰王章也\n不可以二王無若政何賜公南陽陽樊\n温原州陘絺鉏欑茅之田陽人不服\n公圍之將殘其民倉葛呼曰君補王闕以順\n禮也陽人未狎君德而未敢承\n命君將殘之無乃非禮乎陽有夏商之嗣典有周室\n之師旅樊仲之官守\n焉其非官守則皆王之父兄甥舅\n也君定王室而殘其姻族民將焉放敢私布之\n於吏唯君圖之公曰君子也乃出陽人\n又公伐原令以三日之糧三日而原不降\n公令䟽軍而去之諜出曰原不過一二日矣\n軍吏以告公曰得原而失信何以使人夫信民之\n所庇也不可失也乃去之及盟門而原請降\n\n文公立四年楚成王伐宋\n公率齊秦伐曹衞以救宋\n宋人使門尹班告急於晉公告大夫曰\n宋人告急舍之則宋絶告楚則不許\n我我欲擊楚齊秦不欲其若之何先軫\n曰不若使齊秦主楚怨\n公曰可乎先軫曰使宋舍我而賂齊秦\n藉之告楚我分曹衞之地以賜宋人\n楚愛曹衞必不許齊秦\n齊秦不得其請必屬怨焉然後用之蔑不欲矣\n公說是故以曹田衞田賜宋人\n令尹子玉使\n宛春來告曰請復衞矦而封曹臣亦釋宋之\n圍舅犯愠曰子玉無禮哉臣取二君取一必擊\n之先軫曰子與之\n我不許曹衞之請是不許釋宋也宋衆無乃彊乎\n是楚一言而有三施子一言而有三怨\n怨巳多矣難以擊人不若私許復曹衞以攜\n之執宛春以怒楚既單而後圖之\n公說是故拘宛春於衞子玉釋宋圍從晉師楚師\n陳晉師退舍軍吏請曰以君避臣辱也\n且楚師老矣必敗何故退\n子犯曰二三子忘在楚乎偃也\n聞之戰鬪直爲壯曲爲老\n未報楚惠而抗宋我曲楚直其衆莫不生氣不\n可謂老若我以君避臣而不去彼亦曲矣退三舍避\n楚楚衆欲止子玉不肻至于城濮果戰楚衆大敗\n君子曰善以德勸\n文公誅觀狀以伐鄭反其埤\n\n鄭人以名\n寶行成公弗許曰予我詹而師還\n詹請往鄭伯弗許詹固請\n曰一臣可以赦百姓而定社稷君何愛於臣也鄭人\n以詹予晉人晉人將亨之詹曰臣碩獲盡辭而\n死固所碩也公聽其辭詹曰天降鄭禍使淫觀狀棄\n禮違親臣曰不可夫晉公子賢明其左\n右皆卿才若復其國而得志於諸矦禍無赦矣今禍\n及矣尊明勝患知也殺身贖國忠也乃就\n亨據鼎耳而疾號曰自今以往知忠以事君者與詹\n同乃命弗殺厚爲之禮而歸之鄭人以詹伯爲\n將軍\n晉國饑公問於箕鄭曰救饑何以對曰信公\n曰安信對曰信於君心信於名\n信於令信於事公曰然則若何對\n曰信於君心則美惡不踰信於名則上下不\n干信於令則時無廢功信於事則民\n從事有業於是乎民知君心貧而不懼藏出如\n入何匱之有公使爲箕及\n清原之蒐使佐新上軍\n公問元帥於趙衰對曰郤縠可行年五十矣\n守學彌惇夫先王之法志德義之府\n也夫德義生民之本也能惇篤者不忘百姓也\n請使郤縠公從之公使趙衰爲卿辭曰欒枝貞慎\n先軫有謀胥臣多聞皆可以爲輔臣弗\n若也乃使欒枝將下軍先軫佐之取五\n鹿先軫之謀也郤縠卒使先軫代之\n胥臣佐下軍\n公使原季爲卿辭曰夫三德\n者偃之出也\n\n以德紀民其章大矣不可廢也使狐\n偃爲卿辭曰毛之知賢於臣其齒又長毛也\n不在位不敢聞命乃使狐毛將上軍狐偃佐之\n狐毛卒使趙\n衰代之辭曰城濮之役先且居之\n佐軍也善軍伐有賞善\n君有賞能其官有賞\n且居有三賞不可廢也\n且臣之倫箕鄭胥嬰先都在乃使\n先且居將上軍公曰趙衰三讓\n其所讓皆社稷之衞也廢讓是廢德也以趙衰之\n故蒐于清原作五軍使\n趙衰將新上軍箕鄭佐之胥嬰將新下軍先都佐之\n子犯卒蒲城伯請佐\n公曰趙衰三讓不失義讓推\n賢也義廣德也德廣賢至有何患矣請令衰也從子\n乃使趙衰佐新上軍\n\n文公學讀書於臼季三日曰吾不能行也咫\n聞則多矣對曰然而多聞以待能者不猶愈\n乎\n文公問於郭偃曰始也吾以國爲易今\n也難對曰君以爲易其難也將至矣\n君以爲難其易也將至矣\n文公問於胥臣曰吾欲使陽處父傅讙也而敎誨之\n其能善之乎對曰是在讙也籧\n篨不可使俛戚施不可使仰僬\n僥不可使舉侏儒不可使援\n矇􁡳不可使視嚚瘖不可使言\n聾聵不可使聽\n僮昏不可使謀質將善而賢良贊之則濟\n可竢也若有違質\n教將不入其何善之爲臣聞昔者大任\n娠文王不變少􁉆于豕牢而得文王不\n加病焉\n文王在母不憂在傅弗勤處師弗\n煩事王不怒敬友二虢\n而惠慈二蔡刑于大姒\n比于諸弟詩云刑于寡妻至\n于兄弟以御于家邦於是\n乎用四方之賢良及其卽位也詢于八虞\n而咨于二虢\n度於閎夭而謀於南宫諏於蔡\n原而訪於辛尹重之以\n周召畢榮億寧百神而柔和\n萬民故詩曰惠于宗公神罔時恫\n是則文王非\n專敎誨之力也公曰然則教無益乎對曰胡爲\n　文益其質故人生而學非學不入\n公曰奈夫八疾何對曰官師之所材也\n戚施直鎛籧篨蒙璆\n侏儒扶盧矇􁄚脩聲\n聾聵司火僮昏嚚瘖僬僥\n官師所不材也以實裔土夫教者因體\n能質而利之者也若川然有\n原以卬浦而後大\n文公卽位二年欲用其民子\n犯曰民未知義盇納天子以示之義\n乃納襄王于周公曰可矣乎對曰民未知信\n盇伐原以示之信乃伐原曰可\n矣乎對曰民未知禮盇大蒐備師尚禮以示之\n乃大蒐于被廬作三軍\n使郤縠將中軍以爲大政\n郤溱佐之子犯曰可矣\n遂伐曹衞出穀戍釋宋圍敗楚師於\n城濮於是乎遂伯\n\n"}
{"id": "KR2e0001_011", "series": "KR2e0001", "text": "􁀋季使舍於冀野冀缺耨其妻饁之\n敬相待如賓從\n而問之冀芮之子也與之歸旣復命而進之曰臣得\n賢人當以告文公曰其父有辠可乎\n對曰國之良也滅其前惡是故\n舜之刑也殛鯀其舉也興禹今君之所聞也\n齊桓親舉管敬子其賊也公曰子何以知其\n賢也對曰臣見其不忘敬也夫敬德之恪也恪於德\n以臨事其何不濟公見之使爲下軍大夫\n子之皃濟其言匱非其實也若中不\n濟而外彊之其卒將復中外\n易矣若外内類而言反之瀆其信也夫\n言以昭信奉之如機歷時而發之胡\n可瀆也今陽子之情譿矣以濟葢也\n且剛而主能不本而犯怨之\n所聚也吾懼未獲其利而及其難是\n故去之期年乃有賈季之難陽子死之\n\n趙宣子言韓獻子於靈公以爲司馬\n河曲之役\n趙孟使人以其乗車干行\n獻子執而戮之衆咸曰韓厥必不沒矣其\n主朝升之而莫戮其車\n其誰安之宣子召而禮之曰吾聞事君者比而\n不黨夫周以舉義比也舉以其私黨\n也夫軍事無犯犯而不隱義也吾言汝於君懼\n汝不能也舉而不能黨孰大焉事君而黨吾何以從\n政吾故以是觀汝汝勉之茍從是行也\n臨長晉國者非汝其誰皆告諸大夫\n曰二三子可以賀我矣吾舉厥也而中吾乃今知免\n於罪矣\n宋人殺昭公趙\n宣子請師於靈公以伐宋公曰非晉國之急也對曰\n大者天地其次君臣所以爲明訓也\n今宋人殺其君是反天地而逆民則也天必\n誅焉晉爲盟主而不脩天罰將懼及焉公許之\n乃發令于太廟召軍吏而戒樂正\n令三軍之鐘鼔必備趙同曰國有大役\n不鎮撫民而備鐘鼓何也宣子曰大罪伐之小\n罪憚之襲㑴之事陵也是故\n伐備鐘鼓聲其罪也戰以錞于丁寧儆其民\n也襲\n㑴密聲爲蹔事也今宋人殺其君罪莫大焉\n明聲之猶恐其不聞也吾備鐘鼓爲君故也\n乃使旁告於諸矦治兵振旅鳴鐘鼓以至于宋\n\n靈公虐趙宣子驟諫公患之使\n鉏麑賊之晨往則􁙓門辟矣盛服將\n朝蚤而假寐麑退歎而言曰趙孟敬哉\n夫不忘恭敬社稷之鎮也賊國之鎮不\n忠受命而廢之不信享一名於此不若死\n觸廷之槐而死\n靈公將殺趙盾不充\n趙穿攻公於桃園\n逆公子黒臋而立之寔爲成公\n\n郤獻子聘于齊齊頃公使婦\n人觀而笑之郤獻子怒\n歸請伐齊范武子退自朝曰爕乎吾聞之\n干人之怒必獲毒焉夫郤子之怒甚矣不\n逞於齊必發諸晉國不得政何\n以逞怒余將致政焉以成其怒無以内\n易外也爾勉從二三子以承君命唯敬\n乃老\n范文子莫退於朝武子曰何莫也對曰有秦客廋辭\n於朝大夫莫\n之能對也吾知三焉武子怒曰大夫非不能也\n讓父兄也爾童子何知而三掩人於朝\n吾不在晉國亡無日矣擊之以杖折委笄\n靡笄之役韓獻子將斬人\n郤獻子駕將救之至則\n旣斬之矣郤獻子請以徇其僕曰子不將救之乎獻\n子曰敢不分謗乎\n靡笄之役郤獻子傷曰余病喙\n張矦御曰三軍之心在此車矣\n其耳目在於旗鼓車無退表鼓\n無退聲軍事集矣吾子忍之不\n可以言病受命於廟受脤於社\n甲胄而效死戎之政也病未若\n死祗以解志乃左并轡右援枹而鼓之馬逸不\n能止三軍從之齊師大敗逐之三周華不注之\n山\n靡笄之役郤獻子師勝而反范文子後入武\n子曰爕乎女亦知吾望爾也乎對\n曰夫師郤子之師也其事臧\n若先則恐國人之屬耳目於我也故不敢武子\n曰吾知免矣\n靡笄之役郤獻子見公曰子之力也夫對曰充\n也以君命命三軍之士三軍之士用命充也何力之\n有焉范文子見公曰子之力也夫對曰爕也受命於\n中軍以命上軍之士上軍之士用命爕也何力之有\n焉欒武子見公曰子之力也\n夫對曰書也受命於上軍以命下軍之士下軍之士\n用命書也何力之有焉\n靡笄之役也郤獻子伐齊齊矦來\n獻之以得隕命之禮\n\n曰寡君使充也不腆弊\n邑之禮爲君之辱敢歸諸下執政以憖御人\n苖棼皇曰郤子勇而不\n知禮矜其伐而恥國君其與\n幾何\n梁山崩以傳召伯宗\n遇大車當道而覆立而辟之曰辟傳\n對曰傳爲速也若竢吾辟之則加遲矣不\n如捷而行伯宗喜問其居曰絳人也伯宗\n曰何聞曰梁山崩而以傳召伯宗伯宗問曰將若何\n對曰山有朽壊而自崩將若何\n夫國主山川故川涸山崩君爲\n之降服出次乗縵不舉策\n於上帝\n國三日哭以禮焉雖伯宗亦其如\n是而巳其若之何問其名不告請以見弗許伯\n宗及絳以告而從之\n伯宗朝以喜歸其妻曰子皃有喜何也曰\n吾言於朝諸大夫皆謂我知似陽子對\n曰陽子華而不實主言而無謀是以難及其身\n子何喜焉伯宗曰吾飲諸大夫酒而與之語爾試聽\n之曰諾旣飲其妻曰諸大夫莫子若也然而民不能\n戴其上乆矣難必及子子盇亟索士\n憖庇州犂焉得畢陽\n及欒弗忌之難諸大夫害伯宗將謀而殺之\n畢陽實送州犂\n于荆\n"}
{"id": "KR2e0001_012", "series": "KR2e0001", "text": "趙文子冠見欒武子武子\n曰美哉昔吾逮\n事莊主華則榮矣實之\n不知請務實乎見中行宣子宣\n子曰美哉惜也吾老矣\n見范文子文子曰而今可以戒矣夫賢\n者寵至而益戒不足者爲寵驕故興王賞\n諫臣逸王罰之吾聞古之王者政德旣成又聽於民\n於是乎使工誦諫於朝\n在列者獻詩使勿兠風聽臚\n言於市辨妖祥於謡\n考百事於朝問謗譽於路\n有邪而正之盡戒之術也先王疾是驕也見郤\n駒伯駒伯曰美哉然而壯不若老者多矣\n見韓獻子獻子曰戒之此謂成人成\n人在始與善始與善善進善不善蔑由至矣始\n與不善不善進不善善亦蔑由至矣如草木之産也\n各以其物人之有冠猶宫室之有牆屋也糞除\n而巳何又加焉見知武子武子曰吾子勉之\n成宣之後而老爲大夫非恥乎\n\n成子之文宣子之忠其可忘乎夫成子道前志以佐\n先君道法而卒以政可不謂文乎\n夫宣子盡諫於襄靈以諫取惡\n不憚死進也可不謂忠乎吾子勉之有宣子之忠而\n納之以成子之文事君必濟見苦成叔子\n叔子曰抑年少而執官者衆吾安容子\n見温季子季子曰誰之不如可以求乎\n見張老而語之張老曰善\n矣從欒伯之言可以滋范叔之敎可以大韓子\n之戒可以成物備矣志在子若\n夫三郤亡人之言也何稱述焉知子之道善矣\n是先主覆露子也\n厲公將伐鄭范文子\n不欲曰若以吾意諸矦皆畔則晉可爲也唯有\n諸矦故擾擾焉凡諸矦難之本也得鄭憂\n滋長安用鄭郤至曰然則王者多憂乎文\n子曰我王者也乎哉夫王者成其德而逺人\n以其方賄歸之故無憂今我寡德而求王\n者之功故多憂子見無土而欲富者樂乎哉\n\n厲公六年伐鄭且使苦成叔及欒黶興齊\n魯之師楚恭王帥\n東夷救鄭楚半陳公令擊之\n欒書曰君使黶也興齊魯之師請俟之郤至曰不可\n楚師將退我擊之必以勝歸夫陳不違\n忌一閒也\n夫南夷與楚來而弗與陳二閒也\n夫楚與鄭陳而不與整三閒也且\n其士卒在陳而譁四閒也夫衆聞譁則必懼五\n閒也鄭將顧楚楚將顧夷莫有鬪心不可失也公說\n於是敗楚師於鄢陵欒書是以怨郤至\n鄢之戰郤至以韎韋之跗注三逐楚平王卒\n\n見王必下奔退戰王使工尹襄\n問之以弓曰方事之殷有韎\n韋之跗注君子也屬見不穀而下無乃傷乎\n郤至甲胄而見客免胄而聽命曰君之\n外臣至以寡君之靈閒蒙甲胄不敢當\n拜君命之辱爲使者故敢三肅之君\n子曰勇以知禮\n鄢陵之役大夫欲爭鄭范文子不欲曰吾聞人\n臣者能内睦而後圖外不睦内而圖外必有内\n爭盇姑謀睦乎考訊其阜以出則怨靖\n\n鄢陵之役晉伐鄭荆救之大夫欲戰范文子不\n欲曰吾聞君人者刑其民成而後振武於外\n是以内龢而外威今吾司寇之刀鋸日弊\n而斧鉞不行内\n猶有不刑而況外乎夫戰刑也刑之過也\n過由大而怨由細故以惠誅\n怨以忍去過細無怨而大不過而後可\n以武刑外之不服者今吾刑外乎大人而忍\n於小民將誰行武武不行而勝幸也幸\n以爲政必有内憂且唯聖人能無外患又無内憂距\n非聖人必偏而後可偏而在外猶可救\n也疾自中起是難盇姑釋荆與鄭以爲外患\n乎\n鄢陵之役晉伐鄭荆救之欒武子將上軍范文子將\n下軍欒武子\n欲戰范文子不欲曰吾聞之唯厚德者能受多福無\n德而服者衆必自傷也稱晉之德諸矦皆\n叛國可以少安\n唯有諸矦故擾擾焉凡諸矦難之本也且唯聖人\n能無外患又無内憂距非聖人不有外患必有内憂\n盇姑釋荆與鄭以爲外患乎諸臣之内相與必將輯\n睦今我戰又勝荆與鄭吾君將伐知而多\n力怠教而重斂大其私暱而益婦\n人田不奪諸大夫田則焉\n取以益此諸臣之委室而徒退者將與幾人\n戰若不勝則晉國之福也戰若勝亂地之秩\n者也其産將害大盇姑無戰乎\n欒武子曰昔韓之役惠公不復舍\n邲之役三軍不振旅\n箕之役先軫不復命\n晉國固有太恥三今我任晉國之政\n不損晉恥又以違蠻夷以重之雖有\n後患非吾所知也范文子曰擇福莫若重擇禍\n莫若輕福無所用輕禍無所用重\n晉國固有大恥與其君臣不相聽以爲諸矦笑也\n盇\n姑以違蠻夷爲恥乎欒武子不聽遂與荆人戰於鄢\n陵大勝之於是乎君伐知而多力怠教而重斂\n大其私暱殺三郤而尸諸朝納\n其室以分婦人於是乎國人弗蠲\n遂殺諸翼葬之翼東門之外以車一乗\n\n厲公之所以死者唯無德\n而功烈多服者衆也\n\n鄢陵之役荆厭晉軍軍吏\n患之將謀范匄自公族趨過之\n曰夷竈堙井非退而何\n范文子執\n戈逐之曰國之存亡天命也童子何知焉且不及而\n言姦也必爲戮苖棼皇曰善\n逃難哉既退荆師於鄢陵將穀\n范文子立於戎馬之前\n曰君㓜弱諸臣不佞吾何福以及此吾聞之天\n道無親唯德是授吾庸知天之不授晉且以勸荆乎\n君與二三臣其戒\n之夫德福之基也無德而福隆猶無基而厚墉\n也其壊也無日矣\n反自鄢范文子謂其宗祝曰君驕㤗而有\n烈夫以德勝者猶懼失之而況驕㤗乎君多私\n今以勝歸私必昭昭私難必作\n吾恐及焉凡吾宗祝爲我祈死先難爲免\n七年夏范文子卒冬難作始於三郤\n卒於公旣戰獲王子發鉤\n欒書謂王子發鉤曰子告君曰郤至使\n人勸王戰及齊魯之未至也\n且夫戰也微郤至王必不免\n吾歸子發鉤告公公告欒書欒\n書曰臣固聞之郤至欲爲難使苦成叔緩齊魯\n之師巳勸君戰戰敗將納孫周事不成\n故免楚王然戰而擅舍國君而受其問不亦大罪乎\n且今君若使之於周必見孫周公曰諾欒書使\n人謂孫周曰郤至將往必見之郤至聘於周公使覘\n之見孫周是故使胥之昧與夷陽午刺郤至苦\n成叔及郤錡郤錡謂郤至曰君\n不道於我我欲以吾宗與吾黨夾而攻之雖死必敗\n國國敗君必危其可乎郤至曰不可至聞之武人不\n亂知人不詐仁人不黨夫利\n君之富富以聚黨利黨以危君君\n之殺我也後矣且衆何罪鈞之死不若聽君之\n命是故皆自殺\n既刺三郤欒書殺厲公乃納孫周而立\n之是爲悼公\n長魚蟜既殺三郤乃脅欒中行\n而言於公曰不殺此二子者憂必及君\n公曰一旦而尸三卿不可益也對曰臣聞之亂\n在内爲軌在外爲姦禦軌以德禦姦以刑\n今治政而内亂不可謂德除鯁而避强不\n可謂刑德刑不立姦軌並至臣脆弱弗能忍俟\n也乃犇翟三月厲公殺\n\n欒武子中行獻子圍公於匠麗氏乃召韓\n獻子獻子辭曰殺君以求威非吾所能爲也\n威行為不仁事廢爲不知享一利\n亦得一惡非所務也昔者吾畜於趙氏\n孟姬之讒吾能違兵\n\n人有言曰殺老牛莫之敢尸而況君乎二\n三子不能事君安用厥也中行偃欲伐之欒書曰不\n可其身果而辭順順無不行果無不徹\n犯順不祥伐果不充\n夫以果戾順行民不犯也吾雖\n欲攻之其能乎乃止\n\n"}
{"id": "KR2e0001_013", "series": "KR2e0001", "text": "既殺厲公欒武子使知武子彘恭子如周迎悼公\n庚午大夫逆于\n清原公言於諸大夫曰孤始願不及此孤\n之及此天也抑人之有元君將稟命焉\n若稟而棄之是焚穀也其稟不材是穀不\n成也穀之不成孤之咎也成而焚之\n二三子之虐也孤欲長處其願出令將不敢不成\n二三子爲令之不從故求元君而訪焉\n孤之不元廢也其誰怨元而以\n虐奉之二三子之制也若欲奉元以濟大義將\n在今日若欲暴虐以離百姓反易民常亦在今日\n圖之進退願由今日\n大夫對曰君鎮撫羣臣而大庇䕃之無乃不堪君\n訓而陷於大戮以煩刑史辱君之\n允令敢不承業乃盟而入辛巳朝于武\n宫定百事立百官\n育門子選賢良\n興舊族出滯賞畢\n故刑赦囚繫宥\n閒罪薦積德逮鰥寡\n振廢淹養老幼\n恤孤疾年過七十者公親見之稱\n曰王父王父不敢不承\n二月乙酉公卽位使吕\n宣子佐下軍曰邲之役吕錡佐知莊子\n於上軍\n獲楚公子穀臣與連尹襄老以免子\n羽\n\n鄢之役親䠶楚王而敗楚師\n以定晉國而無後\n其子孫不可不崇也使彘恭子將新\n軍曰武子之季文子之母弟也\n武子宣法以定晉國至於今是用文\n子勤身以定諸矦至於今是賴\n夫二子之德其可忘乎故以彘季屛其宗使\n令狐文子佐之曰昔充潞之\n役秦來圖敗晉功魏顆以其身卻退秦師于輔氏親\n止杜回其勲銘于景鍾\n\n至于今不育其子不可不興\n也君知士貞子之帥志博聞而宣惠於敎也使\n爲太傅知右行辛之能\n以數宣物定功也使爲司空\n知欒糾之能\n御以和於政也使爲戎御知\n荀賓之有力而不暴也使爲戎右\n欒伯請公族大夫\n公曰荀家惇惠荀禬文敏黶也果敢\n無忌鎮靖使兹四\n人者爲之夫膏粱之性難正也\n故使惇惠者教之使文敏者道\n之使果敢者諗之使鎮靖者脩之\n惇惠者敎之則徧而不倦文敏者道之則\n婉而入果敢者諗之則過不隱鎮靖者脩之則\n壹使兹四人者爲公族大夫公知祁奚之果而\n不淫也使爲元尉知羊舌職\n之聦敏肅給也使佐之知\n魏絳之勇而不亂也使爲元司馬\n知張老之知而不詐也使爲元候\n知鐸遏宼之恭敬而信彊也使爲輿尉\n知藉偃之惇率舊職而共給也使爲輿司\n馬知程鄭端而不淫且好\n諫而不隱也使爲贊僕\n始合諸矦於虚朾以救宋\n使張老延君譽于四\n方且觀道逆者吕宣\n子卒公以趙文子爲文也而能恤\n大事使佐新軍三年公始合\n諸矦\n四年諸矦會於雞丘於是乎布令\n結援脩好申盟而還令狐文\n子卒公乃以魏絳爲不犯使佐新\n軍使張老爲司馬\n使范獻子爲候奄公\n譽達於戎五年諸戎來請服使魏莊子盟\n之於是乎始復伯\n四年會諸矦於雞丘魏絳爲中軍司馬公子揚\n干亂行於曲梁魏絳斬其僕\n公謂羊舌赤曰寡人屬諸矦魏\n絳戮寡人之弟爲我勿失赤對曰臣聞\n絳之志有事不避難有罪不避刑其將來辭\n言終魏絳至授僕人書而伏劒士魴\n張老交止之僕人授公公讀書曰臣誅於揚干\n不忘其死日君乏使使臣狃中軍之司馬\n臣聞師衆以順爲武軍事有死無犯爲敬\n君合諸矦臣敢不敬君不說\n請死之公跣而出曰寡人之言兄弟之禮\n也子之誅軍旅之事也請無重寡人之過反役與之\n禮食令之佐新軍\n\n祁奚辭於軍尉公問焉曰孰可對曰臣之\n子午可人有言曰擇臣莫若君擇子莫若父午之少\n也婉以從令游有鄉處有所好學而不戲\n其壯也彊志而用命守業而不\n淫其冠也和安而好敬柔惠小物\n而鎮定大事有直質而無流心\n非義不變非上不舉若臨大事其可\n以賢於臣也臣請薦所能擇而君比義焉\n公使祁午爲軍尉没平公軍無秕\n政\n五年無終子嘉父使孟樂因魏莊子納虎豹之皮以\n龢諸戎\n公曰戎翟無親而好得不若伐之\n魏絳曰勞師於戎而失諸華\n雖有功猶得獸而失人也安用之\n且夫戎翟荐處貴貨而易土與之貨而\n獲其土其利一也邊鄙耕農不儆其利二也戎翟事\n晉四鄰莫不震動其利三也君其圖之公說故\n使魏絳撫諸戎於是乎遂伯\n韓獻子老\n使公族穆子受事於朝\n\n辭曰厲公之\n亂無忌備公族不能死臣聞之曰無功\n庸者不敢居髙位今無忌知不能匡君使\n至於難仁不能救勇不能死敢辱君朝以忝韓宗請\n退也固辭不立悼公聞之曰難雖不能死君而能讓\n不可不賞也使掌公族大夫\n悼公使張老爲卿辭曰臣不如魏絳夫絳之\n知能治大官其仁可以利公室不忘其\n勇不疚於刑其學不廢其先人之職若在\n卿位外内必平且雞丘之會其官不犯而辭\n順不可不賞也公五命之固辭乃使爲司馬使魏絳\n佐新軍\n十二年公伐鄭軍於蕭魚\n鄭伯嘉來納女工妾三十人女樂二八\n\n歌鍾二肆及寶鎛\n輅車十五乗\n公賜魏絳女樂一八歌鐘一肆曰子敎寡人\n和戎翟而正諸華於今八年七合諸矦寡人無不得\n志請與子共樂之\n\n魏絳辭曰夫和戎翟臣之幸也八年七合\n諸矦君之靈也二三子之勞也臣焉得之\n公曰微子寡人無以待戎無以濟河\n二三子何勞焉子其受之君子曰能志善也\n悼公與司馬矦升臺而望曰樂夫\n對曰臨下之樂則樂矣德義之樂則未也\n公曰何謂德義對曰諸矦之爲日在君側\n以其善行以其惡戒可謂德義矣公曰孰能對曰羊\n舌肸習於春秋\n乃召叔嚮使傅太子彪\n晉語第十三國語\n"}
{"id": "KR2e0001_014", "series": "KR2e0001", "text": "平公六年箕遺及黄淵嘉父作\n亂不充而死\n\n公遂逐羣賊\n謂陽畢曰自穆矦以\n至於今亂兵不輟\n民志無厭禍敗無巳離民且速宼恐及吾\n身若之何陽畢對曰本根猶樹\n枝葉益長本根益茂是以難巳也今若大其柯\n去其枝葉絶其本根可以少閒公\n曰子實圖之陽畢曰圖在明訓明訓在威權\n威權在君君掄賢人之後有常位\n於國者而立之亦掄逞志虧君\n以亂國者之後而去之是遂威而逺權\n民畏其威而懷其德莫能勿從若從則民\n心皆可畜畜其心而知其欲惡民孰偷生\n若不偷生則莫思亂矣且夫欒氏之誣\n晉國也乆矣\n欒書實覆宗殺厲公以厚其家\n若滅欒氏則民威矣今吾\n若起瑕原韓魏之後而賞立之則民懐矣\n威與懐各當其所則國安矣君\n治而國安欲作亂者誰與君曰欒書立吾先君\n欒盈不獲罪如何陽畢曰\n夫正國者不可以暱於權行權不可\n以隱於私暱於權則民不道\n行權隱於私則政不行政不行何以道民民之不道\n亦無君矣則其爲暱與隱也復産害矣且勤君\n身君其圖之若愛欒盈則明逐羣\n賊而以國倫數而遣之厚戒箴國以待之\n彼若求逞志而報於君罪孰大焉滅之猶\n少彼若不敢而逺逃乃厚其外交而勉之\n以報其德不亦可乎公許諾盡\n逐羣賊而使祁午及陽畢適曲沃逐欒盈\n欒盈出奔楚遂令於國人曰自文公以來有力於\n先君而子孫不育者將授立之得之者賞\n居三年欒盈晝入爲賊于絳\n范宣\n子以公入于襄公之宫欒盈不\n充出奔曲沃遂刺欒盈滅欒氏\n是以没平公之身無内亂也欒懐子\n之出執政使欒氏之臣勿從從\n欒氏者爲大戮施欒氏之臣辛俞行\n吏執而獻之公公曰國有大令何故犯之對曰臣順\n之也豈敢犯之執政曰無從欒氏而從君是明令必\n從君也臣聞之曰三世仕家君之\n再世以下主之事君以死事主以勤君之明令\n也自臣之祖以無大援於晉國世隷欒氏於今三世\n矣臣故不敢不君今執政曰不從君者爲大戮臣敢\n忘其死而叛其君以煩司宼\n公說固止之不可厚賂之辭曰臣嘗\n陳辭矣心以守志辭以行之所以事君也若受君賜\n是隋其前言君問而陳辭未退\n而逆之何以事君君知其不可得也乃遣之\n叔魚生其母視之曰是虎目\n而豕喙鳶肩而牛腹谿\n壑可盈是不可饜也必以賄死\n遂弗視揚食我生\n叔向之母聞之往及堂聞其號也乃還曰\n其聲豺狼之聲也終滅羊舌氏之宗者必是子也\n\n魯襄公使叔孫穆子來聘范宣子問焉\n曰人有言曰死而不朽何謂也穆\n子未對宣子曰昔匄之祖自虞以上爲陶唐氏\n在夏爲御龍氏\n在商爲豕韋氏\n\n在周爲唐杜氏\n周卑晉繼之爲范氏其此之謂\n乎\n對曰以豹之所聞\n此之謂世禄非不朽也魯先大夫臧文仲其\n身没矣其言立於後世此\n之謂死而不朽\n范宣子與龢大夫爭田久而無成\n宣子欲攻之問於伯華\n伯華曰外有軍内有事赤也外事也不敢\n㑴官且吾子之心有出焉可徵訊也\n問於孫林父\n周卑晉繼之爲范氏其此之謂\n孫林父曰旅人所以事子\n也唯事是待問於張老\n張\n老曰老也以軍事承子非戎則非吾所知也問\n於祁奚祁奚曰公族之不恭公室\n之有回内事之邪大夫之貪是吾罪也\n若以軍官從子之私懼子之應且憎也\n問於藉偃藉偃曰偃以斧鉞\n從於張孟曰聽命焉若夫子之命也何二之有\n釋夫子而舉是反吾子也\n問於叔魚叔\n魚曰待吾爲子戮之叔向聞之見宣子曰聞子與龢\n未寧徧問於大夫又無決盇訪之訾祏\n訾祏實直而博直能端辯之博能上下比之\n且吾子之家老也吾聞國家有大事必順於典\n刑而訪咨於耇老而後行之司馬矦見\n曰聞吾子有龢之怒吾以爲不信諸矦皆有二心是\n之不憂而怒龢大夫非子之任也祁午見\n曰晉爲諸矦盟主子爲正卿若能靖端諸矦使服\n聽命於晉晉國其誰不爲子從何必龢\n盇密和和大以平小乎宣子問於\n訾祏訾祏對曰昔隰叔子違周難於晉國\n生子輿爲理以正於朝\n朝無姦官爲司空以正於國國無敗績世及武\n子佐文襄爲諸矦諸矦無二心\n及爲卿以輔\n成景軍無敗政及爲成師居太傅\n\n端刑法輯訓典國無姦民\n後之人可則是以受隨范及文子成晉\n荆之盟豐兄弟之\n國使無有閒隙\n是以受郇櫟今吾子嗣位於朝無姦行於\n國無邪民於是無四方之患而無外内之憂賴三子\n之功而饗其禄位今既無事矣而非龢\n於是加寵將何治爲宣子說乃益\n龢田而與之和\n訾祏死范宣子謂獻子曰鞅乎昔者吾有\n訾祏也吾朝夕顧焉以相晉國且爲吾家今吾\n觀女也專則不能謀則無與將若之何對曰鞅\n也居處恭不敢安易敬學而好仁和\n於政而好其道謀於衆不以賈好\n私志雖衷不敢謂是也必長者之由\n宣子曰可以免身\n平公說新聲\n\n師曠曰公室其將卑乎\n君之明兆於衰矣夫樂以開山川之風\n以耀德於廣逺也風德以廣之\n風山川以逺之\n風物以聽之\n脩詩以詠之脩禮以節之夫德廣逺而有時節\n是以逺服而邇不遷\n平公射鴳不死使豎襄搏之失公怒\n拘將殺之叔向聞之夕君告之叔向曰君必殺\n之昔吾先君唐叔射兕于徒林殪以爲大甲\n以封于晉今君嗣吾\n先君唐叔射鴳不死搏之不得是揚吾君之恥者也\n君其必速殺之勿令逺聞君忸怩顔乃趣\n赦之\n皆君之臣也班爵同何以黜朱也撫劒就\n之叔向曰秦晉不和久矣今日之事幸而集子\n孫饗之不集三軍之士暴骨夫\n子貟道賓主之言無私子常易之姦以事君者\n吾所能禦也拂衣從之人救之平公聞之曰晉\n其庶乎吾臣之所爭者大師曠侍曰公室懼卑\n其臣不心競而力爭\n諸矦之大夫盟于宋楚令尹\n子木欲襲晉軍曰若盡晉\n師而殺趙武則晉可弱也文子聞之謂叔\n向曰若之何叔向曰子何患焉忠不可暴信不\n可犯忠自中而信自身其爲德也深\n矣其置本也固矣故不可抈也今我以忠謀諸\n矦而以信覆之荆之逆諸矦也亦云\n是以在此若襲我是自背其信而塞其忠\n也信反必弊忠塞無用安能害我\n且夫合諸矦以爲不信諸矦何望焉此行也荆敗我\n諸矦必叛之子何愛於死死\n而可以固晉國之盟主何懼焉是行也\n以蕃爲軍攀輦卽利而舍\n候遮扞衞不行\n\n楚人不敢謀畏晉之信也\n自是没平公無楚患矣\n宋之盟楚人固請先歃叔向謂\n趙文子曰夫伯王之勢在德不在先歃子若能以忠\n信贊君而裨諸矦之闕歃雖後諸矦將\n戴之何爭於先若違於德而以賄成事今雖先\n歃諸矦將棄之何欲於先昔成王盟諸矦于岐陽\n楚爲荆蠻置茅蕝設望表與鮮牟守燎故\n不與盟\n今將與狎主諸矦之盟唯有德也子務\n德無爭先務德所以服楚也乃先楚人\n虢之會魯人食言\n楚令尹圍將以魯\n叔孫穆子爲戮樂王鮒求貨焉弗與\n趙文子謂叔孫曰夫楚令尹有欲於楚\n少懦於諸矦諸矦之故求治之不求致也\n其爲人也剛而尚寵若\n及必弗避也子盇逃之不幸必及\n於子對曰豹也受命於君以從諸矦之盟爲社稷也\n若魯有罪而受盟者逃魯必不免是吾\n出而危之也若爲諸矦戮者魯誅盡矣必不加師請\n爲戮也夫戮出於身實難自它及之何害\n茍可以安君利國美惡一也文子將請之於楚\n樂王鮒曰諸矦有盟未退而魯背之安用齊盟\n縱不能討又免其受盟者晉何以爲盟主矣\n必殺叔孫豹文子曰有人不難以死安利其國可\n無愛乎若皆䘏國如是則大不喪威而小不見陵矣\n若是道也果可以敎訓何敗國之有吾聞之曰\n善人在患弗救不祥惡人在位弗去亦不祥必免\n叔孫固請於楚而免之\n趙文子爲室斵其椽而礱之張老夕焉\n而見之不謁而歸文子聞之駕而往曰\n吾不善子亦告我何其速也對曰天子之室斵\n其椽而礱之加密石焉諸矦礱\n之大夫斵之士首之備其物義也\n從其等禮也今子貴而忘義富而\n忘禮吾懼不免何敢以告文子歸令之勿礱也匠人\n請皆斵之文子曰止爲後世之見之也其\n斵者仁者之爲也其礱者不仁者之爲也\n趙文子與叔向游于九京曰死者若可\n作也吾誰與歸叔向曰其陽子乎文子曰\n夫陽子行廉直於晉國不免其身其\n知不足稱也叔向曰其舅犯乎文子曰舅犯見\n利不顧其君其仁不足稱也\n其隨武子\n乎納諫不忘其師言身不失其友\n事君不援而進不阿而退\n\n秦后子來奔趙文子見之問曰秦\n君道乎對曰不識文子曰公子辱於\n敝邑必避不道也對曰有焉文子曰猶可以乆\n乎對曰鍼聞之國無道而年榖龢孰\n鮮不五稔文子視日曰朝\n夕不相及誰能俟五文子出后子謂其徒\n曰趙孟將死矣夫君子寛惠以恤後猶恐不濟今\n趙孟相晉國以主諸矦之盟思長世之德歷逺年之\n數猶懼不終其身今忨日而㵣歳怠偷甚矣\n非死逮之必有大咎冬趙文子卒\n平公有疾秦景公使醫龢視之出曰疾不可\n爲也是謂逺男而近女惑以生蠱\n非鬼非食惑以喪志良\n臣不生天命不佑若君不死必失\n諸矦趙文子聞之曰武從二三子以佐君爲\n諸矦盟主於今八年矣内無苛慝諸矦不二\n子胡曰良臣不生天命不佑對曰自今之謂和\n聞之曰直不輔曲明不規闇\n榣木不生危松柏不生埤\n夫文蟲皿爲蠱吾是以云文子\n曰君其幾何對曰若諸矦服不過三年不服不過十\n年過是晉之殃也是歳趙文\n子卒諸矦叛晉十年平公薨\n秦后子來仕其車千乗楚公子干來仕\n其車五乗叔向爲\n太傅實賦禄韓宣子問二公子之禄焉\n對曰大國之卿一旅之田上\n大夫一卒之田夫二公子者上大\n夫也皆一卒可也宣子曰秦公子富若之何其鈞之\n也對曰夫爵以建事禄以食爵德以\n賦之功庸以稱之若何其以富賦禄也夫絳之\n富商韋藩木楗以過于朝唯其功庸\n少也而能金玉其車文錯\n其服\n能行諸矦之賄而無尋尺之禄\n無大績於民故也且楚秦匹也若之何其\n回於富也乃均其禄\n鄭簡公使公孫成子來聘\n平公有疾韓宣子贊授客館客問君疾對\n董伯爲尸五日公見\n子産賜之莒鼎\n\n叔向見韓宣子宣子憂貧叔向賀之宣子曰吾有卿\n之名而無其實無以從二三子吾\n是以憂子賀我何故對曰昔欒武子無一卒之田\n其官不備其宗器宣其\n德行順其憲則使越于諸矦諸矦親之戎狄懐\n之以正晉國行刑不疚以免於難\n及桓子驕泰奢侈貪欲無蓺略則行\n志假貸居賄宜及於難而賴武之德以\n没其身及懷子改桓之行而脩武之德可\n以免於難而離桓之罪以亡于楚夫郤昭子\n其富半公室其家半三軍恃其富寵以泰于國\n其身尸於朝其宗滅于絳不然夫八郤五大夫\n三卿其寵大矣一朝而滅莫之\n哀也唯無德也今吾子有欒武子之貧吾以爲能其\n德矣是以賀若不憂德之不建而患貨之不足\n將弔不暇何賀之有宣子拜稽首焉曰起也將亡賴\n子存之非起也敢專承之其自桓叔以下嘉\n吾子之賜\n"}
{"id": "KR2e0001_015", "series": "KR2e0001", "text": "士景伯如楚叔魚為贊理\n邢侯與雝子爭田\n雝子\n納其女於叔魚以求直及蔽獄之日\n叔魚抑邢侯邢侯殺叔魚與雝子於朝韓宣\n子患之叔向曰三姦同罪請殺其生者而戮其死者\n宣子曰若何對曰鮒也鬻獄雝子賈之以\n其子邢侯非其官也而干之夫以回鬻國\n之中與絶親以買直與非司寇而擅殺其罪\n一也邢侯聞之逃遂施邢侯氏而尸叔魚與\n雝子於市\n中行穆子率師伐翟圍鼓\n鼔人或請以城畔穆子不受軍吏曰可\n無勞師而得城子何不爲穆子曰非事君之禮也夫\n以城來者必將求利於我夫守而二心姦之大\n者也賞善罰姦國之憲法也許而弗予失吾信也若\n其予之賞大姦也姦而盈祿善將若何且夫翟\n之憾者以城來盈願晉豈其無是我以鼓\n教吾邊鄙貳也夫事君者量力而進不能則\n退不以安賈貳令軍吏呼城儆將攻\n之未傅而鼔降\n中行伯既充鼓以鼓子宛支來\n令鼔人各\n復其所非寮勿從鼓子之臣曰夙沙釐以其孥\n行軍吏執之辭曰我君是事非事土也名\n曰君臣豈曰土臣今君實遷臣何賴於鼓\n穆子召之曰鼔有君矣爾止事君吾定而祿\n爵對曰臣委質於翟之鼓未委質於晉之鼓\n也臣聞之委質為臣無有二心委質\n而策死古之法也君有烈名臣無\n畔質敢即私利以煩司寇而亂舊法其若不虞\n何\n穆子歎而謂其左右曰吾何德之務\n而有是臣也乃使行既獻言\n於頃公與鼔子田於河隂\n使夙沙釐相之\n范獻子聘於魯問具山敖山\n魯人以其鄉對獻子曰不為具敖乎對曰先\n君獻武之諱也獻子\n歸徧戒其所知曰人不可以不學吾適魯而名其二\n諱為笑焉唯不學也人\n之有學也猶木之有枝葉也木有枝葉猶庇䕃人而\n况君子之學乎\n董叔將取於范氏叔向曰范氏富\n盇已乎曰欲為繫援焉它\n日董祁愬於范獻子曰不吾敬\n也獻子執而紡於庭之槐叔向過之曰子盇為\n我請乎叔向曰求繫既繫矣求援既援矣欲而得之\n又何請焉\n趙簡子曰魯孟獻子有鬭臣五人我無一何也\n叔向曰子不\n欲也若欲之肸也待交捽可也\n梗陽人有獄將不勝請納賂於魏獻子\n獻子將許之\n閻沒謂叔寛\n曰與子諫乎吾主\n以不賄聞於諸侯今以梗陽之賄殃之\n不可二人朝而不退獻子將食問誰在庭曰閻\n明叔襃在召之使佐食比已食三歎既飽獻子\n問焉曰人有言曰唯食可以忘憂吾子一食之閒而\n三歎何也同辭對曰吾小人也貪饋之始至懼其不\n足故歎中食而自咎也曰豈主之食而有不足是以\n再歎主之既食願以小人之腹為君子之心屬厭而\n已是以三歎獻子曰善乃辭\n梗陽人\n下邑之役董安于多\n\n趙簡子賞之辭固賞\n之對曰方臣之少也進秉筆贊為名命稱於前世義\n於諸侯而主弗志及臣之壯\n也耆其股肱以從司馬苛慝不産及臣之\n長也端委韠帶以隨宰人民無二心\n今臣一旦為狂疾而曰必賞女\n是以狂疾賞也不如亡趨而出乃釋之\n趙簡子使尹鐸為晉陽請曰以為\n繭絲乎抑為保鄣乎簡子\n曰保鄣哉尹鐸損其户數簡子誡襄子\n曰晉國有難而無以尹鐸為少無以晉\n陽為逺必以為歸\n趙簡子使尹鐸為晉陽曰必墮其壘培\n吾將往焉若見壘培是見寅與吉射也\n尹鐸往而增之簡子如晉陽見壘怒\n曰必殺鐸也而後入大夫辭之不\n可曰是昭余讎也郵無正進\n曰昔先主文子少釁於難\n從姬氏於公宫\n有孝德以\n出在公族有恭徳以升在位有武徳以\n羞為正卿有溫德以成其名譽失趙氏之\n典刑而去其師保基於其身以充\n復其所及景子長於公宫\n未及教訓而嗣立矣亦能纂脩\n其身以受先業無謗於國順德以學子擇言以\n教子擇師保以相子今吾子嗣位有文之典刑有景\n之教訓重之以師保加之以父兄子皆䟽之\n以及此難夫尹鐸曰思樂而喜思難而懼人之\n道也委土可以為師保吾何為不增\n是以脩之庶曰可以鑑而鳩趙宗乎若\n罰之是罰善也罰善必賞惡臣何望矣簡子説曰微\n子吾幾不為人矣以免難之賞賞尹鐸\n初伯樂與尹鐸有怨以\n其賞如伯樂氏曰子免吾死敢不歸禄\n辭曰吾為主圖非為子也怨若怨焉\n鐵之戰趙簡子曰鄭人擊我吾伏弢衉血鼔音不衰\n\n今日之事莫我若也衞莊公為右\n曰吾九上九下擊人盡殪\n今日之事莫我加也郵無正御\n曰吾兩鞁將絶吾能止之今日之\n事我上之次也駕而乘材兩鞁皆絶\n衞莊公禱曰曾孫蒯聵以諄趙鞅之故\n敢昭吿于皇祖文王烈祖康叔\n文祖襄公昭考靈公\n夷請無筋無骨無面傷\n無敗用無隕懼死不敢請簡子\n曰志父寄也\n趙簡子田于螻史黯聞之以犬待于門\n簡子見之曰何為曰有所得\n犬欲試之兹囿簡子曰何為不告對曰君行臣\n不從不順主將適螻而麓不聞\n臣敢煩當日\n簡子乃還\n少室周為趙簡子右聞牛談有\n力請與之戲弗勝致右焉簡子許\n之使少室周為宰曰知賢而讓可以訓矣\n趙簡子歎曰吾願得范中行之良臣史黯侍\n曰將焉用之簡子曰良臣人之所願也又何問焉對\n曰臣以為不良故也夫事君者諫過而賞善\n薦可而㬱不\n獻能而進賢擇才而薦之朝夕\n誦善敗而納之道之以文行之以順勤之以力致之\n以死聽則進不則退今范中行氏之臣不能匡\n相其君使至於難君出\n在外又不能定而棄之則何良之為\n若弗棄則主焉得之夫二子之良將勤營其君使復\n立於外死而後止何日以來若來乃非\n良臣也簡子曰善吾言實過矣\n趙簡子問於壯馳兹曰東方之士孰為\n瘉壯馳兹拜曰敢賀簡子曰未應吾問何賀對\n曰臣聞之國家之將興也君子自以為不足其亡也\n若有餘今主任晉國之政而問及小人又求賢人吾\n是以賀\n趙簡子歎曰雀入于海為蛤雉入于淮為蜃\n黿鼉魚鼈莫不能化唯人\n不能哀夫竇犨侍曰臣聞之君子哀無人\n不哀無賄哀無徳不哀無寵哀名之不令不哀年\n之不登夫中行范氏不恤庶難而欲擅晉國今\n其子孫將耕於齊宗廟之犧為畎畞之勤\n很對曰宵之很在面瑤之很在心心很敗國\n面很不害瑤之賢於人者五其不逮者一美鬢\n長大則賢射御足力則賢伎蓺畢給則賢\n巧文辯惠則賢彊毅果敢則賢如是而甚不\n仁以其五賢陵人而以不仁行之其誰能待之\n若果立瑤也知宗必滅弗聽知果别族于太史為輔\n氏及知氏之亡唯輔果在\n知襄子為室美士茁夕焉\n知伯曰室美夫對曰美則美矣抑臣亦有懼也知伯\n曰何懼對曰臣以秉筆事君志有之曰髙山峻原不\n生草木松柏之地其土不\n肥今土木勝臣懼其不安人也\n室成三年而知氏亡\n\n還自衞三卿宴于藍臺\n知襄子戲韓康子而侮叚規\n知伯國聞之諫曰主不備\n難必至矣曰難將由我我不為難誰敢興之對曰\n異於是夫郤氏有車轅之難\n趙有孟姬之讒\n\n欒有叔祁之愬\n范中行有函冶之難\n皆主之所\n知也夏書有之曰一人三失怨豈在明\n不見是圖周書有之曰怨不在大亦\n不在小夫君子能勤小物故無大患今\n主一宴而恥人之君相又弗備曰不敢興難\n無乃不可乎夫誰不可喜而誰不可懼蜹蛾蠭䘍皆\n能害人况君相乎弗聽自是五年乃有晉陽之難\n叚規反首難而殺知伯于師\n遂滅知氏\n晉陽之圍\n張談曰先主為重\n器也為國家之難盇姑無愛\n寶於諸侯乎襄子曰吾無使也張談曰地\n也可襄子曰吾不幸有疾不夷於先子\n不徳而賄夫地也求\n飲吾欲是養吾疾而干吾祿也\n吾不與皆斃襄子出曰吾何走乎從者\n曰長子近且城厚完襄子曰罷民力以完之\n又斃以守之其誰與我從者曰邯鄲\n之倉庫實襄子曰浚民之膏澤以實之\n又因而殺之其誰與我其晉陽乎先主之所屬也\n尹鐸之所寛也民必龢矣\n乃走晉陽晉師圍而灌之沈竈產\n鼃民無畔意\n"}
{"id": "KR2e0001_016", "series": "KR2e0001", "text": "桓公為司徒\n甚得周衆與東土之人問於史\n伯曰王室多故余懼及焉其何所可以\n逃死史伯對曰王室將卑戎狄必昌不可偪也\n當成周者南有荆蠻申呂應鄧陳蔡隨唐\n北有衞\n燕翟鮮虞路洛泉徐蒲\n西有虞虢晉隗霍楊魏芮\n東有齊魯曹宋滕薛鄒莒\n是非王之支子母弟甥舅也\n則皆蠻荆戎翟之人也\n非親則頑不可入也\n其濟洛河潁之間乎是其\n子男之國虢鄶為大\n虢叔恃勢鄶仲恃險\n是皆有驕侈怠慢之心而加\n之以貪冒君若以周難之故寄孥與賄焉不敢不許\n周亂而弊是驕而貪必將背君君若以成\n周之衆奉辭伐罪無不克矣若\n充二邑鄢蔽補丹依㽥歴莘君之土也\n若前莘後河右洛左濟主芣騩而食溱\n洧脩典刑以\n守之唯是可以少固公曰南方不可乎\n對曰夫荆子熊嚴生子四人伯霜仲雪\n叔熊季紃\n叔逃難於濮而蠻季紃是立薳氏將起之禍又\n不充\n是天啟之心也\n又甚聰明和協葢其先王\n臣聞之天之所啟十世不替夫其子\n孫必光啟土不可偪也且重黎之後也\n夫黎為髙辛氏火正\n\n以淳燿惇大天明地徳光昭四海\n故命之曰祝融其功大矣\n\n夫成天地之大功者其子孫未嘗不章\n虞夏商周是也虞幕能聽協風以成\n樂物生者也\n夏禹能單平水土以品處庶\n類者也商契能和\n合五教以保于百姓者也\n周棄能播殖百穀䟽以衣食民人者也\n其後皆為王公\n侯伯祝融亦能昭顯天\n地之光明以生柔嘉材者也其後\n八姓於周未有侯伯\n佐制物於前代者昆吾為夏伯矣\n\n大彭豕韋為商伯矣\n當周未有\n已姓昆吾蘇顧溫董董姓鬷夷\n豢龍則夏滅之矣\n\n彭姓彭祖豕韋諸稽則商滅之\n矣秃姓舟\n人則周滅之矣妘姓鄔鄶路偪陽\n曹姓鄒莒\n皆為采衞或\n在王室或在夷翟莫之數也\n而又無令聞必不興矣斟姓無後\n融之興者其在芈\n姓乎芈姓夔越不足命也\n蠻芈蠻矣\n唯荆實有昭徳若周衰其必興矣姜嬴荆\n芈實與諸姬代相干也\n姜伯夷之後也嬴伯翳之後也\n伯夷能禮於神以佐堯者也\n伯翳能議百物以\n佐舜者也其後皆不失祀而未有\n興者周衰其將至矣公曰謝西之九州\n何如對曰\n其民沓貪而忍不可因也惟謝郟之\n閒其\n冢君侈驕其民怠沓其君而未及周徳\n若更君而周訓之是易取也\n且可長用也公曰周其弊乎\n對曰殆於必弊者大誓曰民之所欲天必從之\n今王棄髙明昭顯而好\n讒慝暗昧惡角犀豐\n盈而近頑童窮固\n去和而取同\n夫和實生物同則不繼以它平它\n謂之和故能豐長而物生之\n若以同裨同盡乃棄矣\n故先王以土與金木水火雜以成百物\n是以和五味以調口剛四支以衞體\n和六律以聦耳正七體以役心\n平八索以成人\n建九紀以立純徳\n\n合十數以訓百體\n\n出千品具萬方\n計億事材兆物收經入\n行姟極\n\n故王者居九畡之田收經入以食兆民\n周訓而能用之龢樂如一\n夫如是龢之至也\n於是乎先王聘后於異姓求財於有方\n擇臣取諫工而講以多物務和同也\n聲一無聽物一無文\n味一無果物一不講王將棄是\n類而與剸同天奪之明欲無弊得乎夫虢石父\n讒諂巧從之人也而立以為卿士與剸同也\n棄聘后而立内妾好窮固也侏\n儒戚施寔御在側近頑童也周法不\n昭而婦言是行用讒慝也不建立卿士而妖試幸措\n行暗昧也\n是物也不可以久且宣王之時有童謠曰\n檿弧箕服實亡周國於是宣王聞\n之有夫婦鬻是器者王使執而戮之府之\n小妾生女而非王子也懼而棄之此人也\n收以奔襃襃人有獄而以為入\n天之命此久矣其又可為乎訓語有\n之曰夏之衰也襃人之神化為二龍以同于王\n庭而言曰余襃之二君也夏后卜殺\n之與去之與止之莫吉卜請其漦而藏之吉\n乃布幣焉而策吿之\n龍亡而漦在櫝而藏之傳郊之及\n殷周莫之發也及厲王之末發而觀之漦\n流於庭不可除也王使婦人不幃而\n譟之化為玄黿以入于王府\n府之童妾未既齓而遭之\n既笄而孕當宣王時而生\n不夫而育故懼\n而棄之為弧服者方戮在路夫婦哀其夜號也而取\n之以逸逃於襃襃人襃姁有獄而以為大于王\n王遂置之而嬖是女也使至於為后而生\n伯服天之生此久矣其為毒也大\n矣將俟淫徳而加之焉毒之酋腊者其殺\n也滋速申繒西戎方强\n王室方騷將以\n縱欲不亦難乎王欲殺太子以成伯服必求之申\n申人弗卑必伐之若伐申而繒與西戎會\n以伐周周不守矣繒與西戎方將徳申\n申吕方彊其隩愛太子亦\n必可知也王師若在其救之亦必然矣王\n心怒矣虢公從矣凡周存亡不三稔矣\n君若欲避其難速規所矣時至而求用恐無及\n也公曰若周衰諸姬其孰興對曰臣聞之武\n實昭文之功文之胙盡武其嗣乎\n武王之子應韓不在\n\n其在\n晉乎距險而鄰於小若加\n之以徳可以大啟\n公曰姜嬴其孰興對曰夫國太而有徳者近\n興秦仲齊侯姜嬴之儁也且大其將興乎\n\n公説乃東寄孥與賄虢鄶受之十邑皆有寄地\n\n幽王八年而桓公為司徒九年而王室\n始騷十一年而斃\n及平王末而秦晉齊楚代興\n秦景襄於是乎取周土\n\n晉文侯於是乎定天子\n齊莊僖於是乎小伯\n楚蚡冒於是乎始啓濮\n\n"}
{"id": "KR2e0001_017", "series": "KR2e0001", "text": "莊王使士亹傅太子葴\n辭曰臣不材無能益焉王曰賴子之善善之也\n對曰夫善在大子大子欲善善人將至若不欲善善\n則不用故堯有丹朱舜有商均啟有\n五觀\n湯有大甲文王有\n管蔡是五王者皆元徳也而有姦子夫\n豈不欲其善不能故也若民煩可敎訓蠻夷戎\n翟其不賓也久矣中國所不能用也王卒使傅\n之問於申叔時叔時曰教之春秋而為\n之聳善而抑惡焉以戒勸其心\n教之世而為之昭明徳而廢幽昏焉\n以休懼其動\n教之詩而為之道廣顯徳以耀明其志\n教之禮使知上下之則教\n之樂以䟽其穢而鎮其浮\n教之令使訪物官\n教之語使明其徳而知先王之務用明徳於民也\n教之故志使知廢興者而戒懼焉\n教之訓典使知族類行比義焉\n若是而不從動而不悛則文\n詠物以行之求賢良以翼\n之悛而不攝則身勤之多訓典刑\n以納之務慎惇篤以固之攝而不徹則明\n施舍以道之忠明久長以道之信\n明度量以道之義明等級以道\n之禮明恭儉以道之孝明敬戒以道\n之事明慈愛以道之仁明昭利以道之文\n明除害以道之武明精意以道\n之罰明正徳以道之賞明齊肅\n以耀之臨若是而不濟不可為也\n且夫誦詩以輔相之威儀以先後之體皃\n以左右之明行以宣翼之制節義以動行之恭\n敬以臨監之勤勉以勸之孝順以納之忠信以發之\n徳音以揚之教備而不從者非人也其可興乎\n夫子踐位則退自退則敬不則赧\n\n恭王有疾召大夫曰不穀不徳失\n先君之業覆楚國之師不穀之辠也\n若得保其首領以沒唯是春秋所以\n從先君者請為靈若厲\n大夫許諾王卒及葬子囊議諡\n大夫曰君王有命矣子囊曰不可夫事君者先\n其善不從其過赫赫楚國而\n君臨之撫征南海訓及諸夏其寵大矣\n有是寵也而知其\n過可不謂恭乎若先君善則請為恭\n大夫從之\n屈到嗜芰有疾召其宗老而屬之\n曰祭我必以芰及祥宗老將薦芰\n屈建命去之宗老曰夫子屬之子\n木曰不然夫子承楚國之政其法刑在民心而\n藏在王府上之可以比先王下之可以訓後世雖微\n楚國諸侯莫不譽其祭典\n有之曰國君有牛享大夫有羊饋士\n有豚犬之奠庶人有魚炙之薦籩豆脯\n醢則上下共之不羞珍異不陳庶侈\n夫子不以其私欲干國之典遂不用\n湫舉娶於申公子牟\n子牟有辠而亡康王以湫舉爲遣之\n湫舉奔鄭將遂奔晉蔡聲子將如晉\n\n遇之於鄭郊饗之以璧侑曰子尚良\n食二先子其皆相子\n尚能事晉君以為\n諸侯主辭曰非所願也若得歸骨於楚死且不\n朽聲子曰子尚良食吾歸子湫舉降三拜\n納其乘馬聲子受之還見令尹\n子木子木與之語曰子雖兄弟\n故唯東宮與西廣實來諸侯之\n從者畔者半矣若敖氏離矣\n楚師必敗何故去之先軫從之大敗楚師則王孫\n啟之為也昔莊王方弱申公子儀父為師\n王子爕為傅使師崇子孔帥師\n以伐舒爕及儀父施二帥\n而分其室師還至則以王如廬\n\n廬戢黎殺二子而\n復王或譖析公臣於王\n王弗是析公奔晉晉人用之實讒敗楚\n使不規東夏則析公之為也\n\n昔雝子之父\n兄譖雝子於恭王王弗是雝子奔\n晉晉人用之及鄢之役晉將遁矣雍子\n與於軍事謂欒書曰楚師可料也在中軍\n王族而已\n若易中下楚必歆之\n\n襄老獲於邲二子爭之未有成\n恭王使巫臣聘於齊以\n夏姬行\n遂奔晉晉人用之實通吳晉使其子狐庸為行\n人於吳\n而教之射御道之伐楚至于今為患則申公巫臣之\n為也今湫舉取於王子牟子牟得辠而亡執政弗是\n謂湫舉曰女實遣之彼懼而奔鄭緬然引領南\n望曰庶幾赦吾辠又弗圖也乃遂奔晉晉\n人又用之矣彼若謀楚其亦必有豐敗也哉子\n木愀然曰夫子何如召之其來乎對曰亡人得\n生又何不來為子木曰不來則若之何對曰夫子不\n居矣春秋相事以還軫於諸侯\n若資東陽之盜使殺之其可乎\n不然不來矣子木曰不可我為楚卿而賂盜\n以賊一夫於晉非義也子為我召之吾倍其室\n乃使湫鳴召其父而復之\n靈王為章華之臺\n與伍舉升焉曰臺美夫對曰臣聞國君\n服寵以為美安民以為樂聽\n徳以為聰致逺以為明不聞其以土\n木之崇髙彤鏤為美而以金石匏竹之昌\n大囂庶為樂不聞其以\n觀大視侈淫色以為明而以察清濁為聦也\n先君莊王為匏居之臺髙不過望國氛\n大不過容宴豆木不妨守備\n用不煩官府民不廢時務官不易朝常問誰\n宴焉則宋公鄭伯問誰相禮則華元駟騑\n問誰贊事則陳侯蔡\n侯許男頓子其大夫侍之先君是以除亂\n充敵而無惡於諸侯今君為此臺也國民罷焉財用\n盡焉年穀敗焉百官煩焉舉國留之\n數年乃成願得諸侯與始升焉諸侯皆距無有至\n者而後使太宰啟疆請於魯侯\n懼之以蜀之役\n而僅\n得以來使富都那豎贊焉\n而使長鬛之士相焉臣不知其美\n也夫美也者上下外内小大逺邇皆無害焉故曰美\n若於目觀則美縮於財用則匱是聚\n民利以自封而瘠民也胡美之為夫君\n國者將民之與處民實瘠矣君安得肥且\n夫私欲弘侈則徳義鮮少徳義不行則邇者騷離而\n逺者距違天子之貴也唯其以公\n矦為官正而以伯子男為師旅其有美名\n也唯其施令徳於逺近而小大安之也若斂民利以\n成其私欲使民蒿焉忘其安樂而有逺心\n其為惡也甚矣安用目觀故先王之為臺榭也\n榭不過講軍實臺不過望氛祥\n故榭度於大卒之居臺度於\n臨觀之髙其所不奪穡地\n其為不匱財用其事不煩官業其日不廢\n時務瘠磽之地於是乎為之城守之\n木於是乎用之官寮之暇於是乎臨之\n四時之隙於是乎成之故周詩曰經始靈\n臺經之營之庶民攻之不日成\n之經始勿亟庶民子來\n王在靈囿麀鹿攸伏夫\n為臺榭將以教民利也\n不知其以匱之也若君謂此臺美而為之\n正楚其殆矣\n靈王城陳蔡不羮\n使僕夫子晳問於范\n無宇曰吾不服諸夏而\n獨事晉何也唯晉近我逺也今吾城三國賦\n皆千乘亦當晉矣\n又加之以楚諸侯其來乎對曰其\n在志也國為大城未有利者\n昔鄭有京櫟\n衞有蒲戚宋有蕭蒙\n魯有弁費齊有渠丘晉有\n曲沃秦有徵衙叔段以\n京患嚴公鄭幾不封櫟人實\n使鄭子不得其位\n衞蒲戚實出獻公\n宋蕭䝉實殺昭公魯\n弁費實弱襄公\n齊渠丘實殺無知晉曲沃實\n納齊師秦徵衙\n實難桓景皆志\n於諸侯此其不利者也且夫制城邑若體\n性焉有首領股肱至于手拇毛脉大能掉\n小故變而不勤地有髙下天有晦明民\n有君臣國有都鄙古之制也先王懼其不帥故\n制之以義旌之以服行之以禮辨之以\n名書之以文道之以言既其失也\n易物之由夫邊境者國之尾也譬之\n如牛馬處暑之既至䖟䗽之既多而不\n能掉其尾臣亦懼之不\n然是三城也豈不使諸侯之心惕惕焉子晳復\n命王曰是知天咫安知民則是\n言誕也右尹子革侍曰\n民天之生也知天必知民矣是其言可以懼哉三年陳\n蔡及不羮人納棄疾而殺靈王\n\n左史倚相廷見申公子亹\n子亹不出左史謗之舉伯以告子亹怒而出\n曰女無亦謂我老耄而舍我而又謗我左\n史曰唯子老耄故欲見以交儆子若子方壯能\n史不失書矇不失誦以訓御之於是乎\n作懿戒以自儆也\n及其沒也謂之叡聖武公\n子實不叡聖於倚相何害周書曰文\n王至于日中昊不皇暇食惠于小民唯\n政之恭文王猶不敢惰今子老楚國而欲自安也\n以禦數者王將何為\n若常如此楚其難哉子亹懼曰老之過也\n乃驟見左史\n靈王虐白公子張驟諫王患之謂史老曰\n吾欲已子張之諫若何對曰用之實難已\n之易矣若諫君則曰余左執鬼中右執殤宮\n\n凡百箴諫吾盡聞之矣寧聞它言白公又\n諫王如史老之言對曰昔殷武丁能聳其徳至于神\n明以入于河自河徂\n亳於是乎三年黙以思道\n卿士患之曰王言以出令也\n若不言是無所稟令也武丁於是作書\n曰以余正四方余恐徳之\n不類兹故不言如是而又使以象夢求四方\n之賢聖得傅説以來升以爲\n公而使朝夕規諫\n曰若金用女作礪若津水用女作舟若\n天旱用女作霖雨啟乃心沃朕心\n若藥不瞑眩厥疾不瘳\n若跣不視地厥足用傷\n若武丁之神明也其聖之叡廣也其知之不疚\n也猶自謂未乂故三年黙以思道既得道猶不\n敢專制使以象旁求聖人既得以爲輔又恐其荒失\n遺忘故使朝夕規誨箴諫曰必交脩余無余棄也今\n君或者未及武丁而惡規諫者不亦難乎齊桓\n晉文皆非嗣也還軫諸侯不敢淫逸心\n類徳音以得有國近臣諫逺臣謗輿人誦以自\n誥也是以其入也四封不備一同\n而至於有畿田以屬諸\n侯至于今為令君桓文皆然君不度憂於二令\n君而欲自逸也無乃不可乎周詩有之曰弗躬弗親\n庶民弗信臣懼民之不信君也故\n不敢不言不然何急其以言取辠也王病之曰子復\n語不穀雖不能用吾憖寘之於耳\n對曰賴君之用也故言不然巴浦之犀犛兕\n象其可盡乎其又以規為瑱也\n\n遂趨而退歸杜門不出七月乃有乾谿之亂靈\n王死之\n司馬子期欲以其妾為内子\n訪之左史倚相曰吾有妾而愿欲笄之其\n可乎對曰昔先大夫子囊違王之命\n諡子夕嗜芰子木有羊饋而無芰薦\n君子曰違而道穀陽豎愛子反之勞也\n而獻飲焉以弊於鄢\n\n芋尹申亥從靈王之欲以隕於乾谿\n\n君子曰從而逆君子之行欲其道也故\n進退周旋唯道之從夫子木能違若敖之欲以\n之道而去芰薦吾子經楚國而欲薦芰以干之\n其可乎子期乃止\n"}
{"id": "KR2e0001_018", "series": "KR2e0001", "text": "昭王問於觀射父曰周書\n所謂重黎實使天地不通者何也\n\n若無然民將能\n登天乎對曰非此之謂也古者民\n神不雜民之精爽不􁅺貳者而又能\n齊肅衷正其知能上下比義\n其聖能光逺宣朗其明能光照之其聦\n能聽徹之如是則明神降之在男曰覡在\n女曰巫是使制神之處位次主\n而為之牲器時服\n而後使先聖之後之有光烈而能知\n山川之號髙祖之主宗廟之事昭穆之\n世齊敬之勤禮節之宜\n威儀之則容皃之崇忠信之質禋潔之服\n而敬恭明神者以為之祝使名姓之\n後能知四時之生犧\n牲之物玉帛之類采服之儀彛器之量\n次主之度屏攝之位\n同位民瀆齊盟無有嚴威神狎民則不\n蠲其為嘉生不降無物以享禍灾\n荐臻莫盡其氣顓頊受之\n乃命南正重司天以屬神\n命火正黎司地以屬民\n使復舊常無相㑴瀆\n是謂絶地天通其後三苗復九黎之\n徳\n堯復育重黎之後不忘舊者使復典之\n以至于夏商故重黎\n氏世敘天地而别其分主者也其在周程伯\n休父其後也當宣王時失其官守而爲司馬氏\n寵神\n其祖以取威于民曰重實上天黎實下地\n遭世之亂而\n莫之能禦也不然夫天地成而不變\n何比之有\n子期祀平王祭以牛俎於王\n王問於觀射父曰祀牲何及對\n曰祀加於舉天子舉以大牢祀以會\n諸侯舉以特牛祀以大牢\n卿舉以少牢祀以特牛大夫舉以特牲祀以少\n牢士食魚炙祀以特牲庶人食菜祀以魚上下\n有序民則不慢王曰其小大何如對曰郊禘不過繭\n栗烝嘗不過把握王曰何其小\n也對曰夫神以精明臨民者也故求備物不求豐大\n是以先王之祀也以一純二精\n三牲四時五色六律七事八種\n九祭十日十二辰以致之\n百姓千品萬官億醜兆民經入畡\n數以奉之\n明德以昭之龢\n聲以聽之以吿徧至則無不受休\n毛以示物血以吿殺接誠拔取以獻\n具為齊敬也\n敬不可久民力不堪故齊肅以承之王曰\n芻豢幾何對曰逺不過三月近不過浹日\n王曰祀不可以已乎對曰\n祀所以昭孝息民撫國家定百姓也不可\n以已夫民氣縱則底底則滯滯久不震\n生乃\n不殖是用不從其生不殖\n不可以封是以古者先王日祭月享時類歳祀\n諸侯舍日卿\n大夫舍月士庶人舍時天子徧祀羣神品\n物諸侯祀天地三辰及其土之\n山川卿大夫祀其\n禮士庶人不過其祖日月會于龍\n􁀺土氣含收\n天明昌作百嘉備\n舍羣神頻行國於是乎\n烝嘗家於是乎嘗祀百\n姓夫婦擇其令辰奉其犧牲敬其齍盛潔其\n糞除慎其采服禋其酒醴帥其子姓從\n其時享虔其宗祝道其順辭以昭祀其先\n祖肅肅濟濟如或臨之於是乎合其州鄉朋友婚姻\n比爾兄弟親戚於是乎弭其百苛妎其讒慝\n合其嘉好結其親暱\n億其上下以申固其姓上所以教民虔也\n下所以昭事上也天子禘郊之事必自射其牲\n王后必自舂其粢諸侯宗廟之事必自射其牛\n刲羊擊豕夫人必自舂其盛\n況其下之人其誰敢不戰戰兢兢以事百神天子\n親舂禘郊之盛王后親繰其服\n自公以下至於庶人其誰敢\n不齊肅恭敬致力于神民所以攝固者也若之何其\n舍之也王曰所謂一純二精七事者何也對\n曰聖王正端冕以其不違心帥其羣臣精物以臨監\n享祀無有苛慝於神者謂之一純\n玉帛為二精天地民及四時之\n務為七事王曰三事者何也對曰天事武地\n事文民事忠信王曰所謂百\n姓千品萬官億醜兆民經入畡數者何也對曰民之\n徹官百王公之子弟之質能言能\n聽徹其官者而物賜之姓以監其\n官是為百姓姓有\n徹品十於王謂之千品\n五物之官陪屬萬為萬官\n官有十醜為億醜\n天子之田九畡以食兆民\n王取經入焉以食萬官\n\n鬬且廷見令尹子常子常與之語\n問蓄貨聚馬歸以語其弟曰楚其亡乎不然令尹其\n不免乎吾見令尹令尹問蓄聚積實如餓豺狼焉\n殆必亡者也夫古者聚貨不妨民衣食之利聚馬\n不害民之財用國馬足\n以行軍公馬足以稱\n賦不是過也公貨足以賓獻\n家貨足以共用不是過也夫貨馬郵則闕\n於民民多闕則有離畔之心將何以封矣\n昔鬭子文三舍令尹無一日之\n積恤民之故也成王聞子文之朝不及夕也\n於是乎每朝設脯一東糗一筐以羞子文\n至于今令尹秩之成王每出子\n文之祿必逃王止而後復人謂子文曰人生\n求富而子逃之何也對曰夫從政者以庇民也\n民多曠者而我取富焉是勤民以自封也\n死無日矣我逃死非逃富也故莊王之世滅若敖\n氏唯子文之後在至于今處鄖為楚良臣\n\n是不\n先恤民而後已之富乎今子常先大夫之後也\n而相楚君無令名於四方民之羸餧日日已甚\n四境盈壘道殣相望\n盜賊司目民無所放是之不恤\n而蓄聚不厭其速怨於民多矣積貨滋多蓄怨\n滋厚不亡何待夫民心之慍也若防大川焉潰\n而所犯必大矣子常其能賢於成靈乎成不禮\n於穆願食熊蹯不獲而死\n靈王不顧於民一國棄之\n如遺迹焉子常為政而\n無禮不顧甚於成靈其獨何力以待之期年乃\n有柏舉之戰子常奔鄭昭王奔隨\n\n吳人入楚昭王出奔濟於成臼\n見藍尹亹載其孥王曰載予對曰自\n先王莫隊其國當君之世而亡之君之過也遂\n去王王歸又求見王王欲執之子西曰請聽其辭夫\n其有故王使謂之曰成\n臼之役而棄不穀今而敢來何也對曰昔瓦唯\n長舊怨以敗於柏舉故君及此今又效\n之無乃不可乎臣避於成臼以儆君也庶悛而更乎\n今之敢見觀君之徳也曰庶懼而鑒前惡乎\n君若不鑒而長之君實有國而不愛臣何有於死\n死在司敗矣唯君圖之子西曰使復其\n位以無忘前敗王乃見之\n吳人之入楚楚昭王奔鄖鄖公之弟懷將殺王\n鄖公辛止之懷曰平王殺吾\n父在國則君在外則\n讎也見讎弗殺非人也鄖公曰夫事君者不為外内\n行不為豐約舉茍君之尊卑一\n也且夫自敵以下則有讎非是不讎下虐上為\n殺上虐下為討而況君乎君而討臣何讎之為若皆\n讎君則何上下之有乎吾先人以善事君成名於諸\n矦自鬭伯比以來未之失也今爾以是殃之不可\n懷弗聽曰吾思吾父不能顧矣鄖公以王奔隨\n王歸而賞及鄖懷子西諫曰君有二臣或可賞也\n或可戮也君王均之羣臣懼矣王曰夫\n子期之二子邪吾知之矣或禮於君或禮於\n父均之不亦可乎\n子西歎於朝藍尹亹曰吾聞君子唯獨居思念前世\n之崇替與哀殯喪於是有歎其\n餘則不君子臨政思義飲食思禮同宴思樂在樂思\n善無有歎焉今吾子臨政而歎何也子西曰􁪚閭能\n敗吾師􁪚閭即世吾聞其嗣又甚焉\n吾是以歎對曰子患政德之不脩無患吳矣\n夫􁪚閭口不貪嘉味耳不樂逸聲目不淫於色\n身不懷於安朝夕勤志恤民之羸聞一善若驚\n寡君為口實又有左史倚相能道訓典以敘\n百物以朝夕獻善敗于寡君使寡君無忘先\n王之業又能上下説乎鬼神順道其欲惡使神\n無有怨痛于楚國又有藪曰雲連徒洲金木竹\n箭之所生也龜珠齒角\n皮革羽毛所以備賦用以戒不虞者也\n\n所以共幣帛以賓享於諸矦\n者也若諸矦之好幣具而導之以訓辭有\n不虞之備而皇神相之寡君其\n可以免罪於諸矦而國民保焉此楚國之寶也\n若夫白珩先王之玩也何寶焉圉聞國之寶\n六而已聖能制議百物以輔相國家則寶之玉足以\n庇廕嘉穀使無水旱之灾則寶之龜足以憲\n臧不則寶之珠足以禦火灾則寶之\n金足以禦兵亂則寶之山林藪澤足以\n備財用則寶之若夫譁囂之美楚雖\n蠻夷不能寶也\n惠王以梁與魯陽文子\n文子辭曰梁險而在北境懼子孫之有\n貳者也夫事君無憾憾則懼偪\n偪則懼貳夫盈而不偪憾而不貳者\n臣能自夀也不知其它縱臣而得以其首\n領以沒懼子孫之以梁之險而乏臣之祀也\n王曰子之仁不忘子孫施及楚國敢不從子與之魯陽\n子西使人召王孫勝\n\n沈諸梁聞之見子西曰\n聞子召王孫勝信乎曰然子髙曰將焉用之曰吾聞\n之勝直而剛欲寘之境子髙曰不\n可其為人也展而不信愛而不仁\n詐而不知毅而不勇\n直而不衷周而不淑復言而\n不謀身展也愛而不謀長不\n仁也以謀葢人許也彊忍犯義毅也\n直而不顧不衷也周言棄徳不淑\n也是六徳者皆有其華而不實者將焉用\n之彼其父為戮於楚其心又狷而不潔\n若其狷也不忘舊怨而不以潔悛德思\n報怨而已則其愛也足以得人其展也足以復之\n其詐也足以謀之其直也足以帥之其周\n也足以葢之其不潔也足以行之而\n加之以不仁奉之以不義蔑不充矣夫造勝之怨者\n皆不在矣若來而無寵速其怒也\n若其寵之毅貪而無猒既而得入而曜之以大利\n不仁以長之思舊怨以脩其心茍國\n有釁必不居矣非子職之其誰乎\n彼將思舊怨而欲大寵動而得人怨\n而有術若果用之害可待也余愛子與司\n馬故不敢不言子西曰徳其忘怨乎\n余善之夫乃其寧子髙曰不然吾聞\n之曰唯仁者可好也可惡也可髙也可下也好之不\n偪惡之不怨髙之不驕下之不懼不仁者則不然人\n好之則偪惡之則怨髙之則驕下之則懼驕有欲焉\n懼有惡焉欲惡怨偪所以生詐謀也子將\n若何若召而下之將戚而懼為之上者將怒而怨詐謀之\n心無所靖矣有一不義猶敗國家今壹五六而\n必欲用之不亦難乎吾聞國家將敗必用姦人而嗜\n其疾味其子之謂乎夫誰無疾\n眚能者蚤除之舊怨滅宗國之疾眚也為之關\n魯圉人犖殺子般於次\n\n夫是\n誰之故也非唯舊怨乎是皆子所聞也人之求\n多聞善敗以鑑戒也今子聞而棄之猶䝉耳也\n吾語子何益吾知逃而已子西笑曰子之尚\n勝也不從遂使為白公子髙以疾間居\n于蔡及白公之亂子西子期死\n\n葉公聞之曰吾怨其棄吾言而徳其治楚國楚國\n之能平均以復先王之業者夫子也以小怨\n寘大徳吾不義也將入殺之帥方城之外以入\n殺白公而定王室\n葬二子之族\n"}
{"id": "KR2e0001_019", "series": "KR2e0001", "text": "吳王夫差起師伐越越王句踐起師逆之江\n\n大夫種乃獻謀曰\n夫吳之與越唯天所授王其無庸戰夫申胥華\n登簡服吳國之士於甲兵而未嘗有所挫也\n\n夫一人善射百夫決拾\n勝未可\n成夫謀必素見成事焉而後履之不\n可以授命王不如設戎約辭行成以喜其民\n以廣侈吳王\n之心吾以卜之於天天若棄吳必許吾成而不\n吾足也將必寛然有伯諸矦之心焉既\n罷弊其民而天奪之食安受其燼乃\n無有命矣越王許諾乃命諸稽郢行成於\n吳曰寡君句踐使下臣郢不敢顯然布幣行\n禮敢私吿於下執事曰昔者越國見\n禍得罪於天王天王親趨玉\n趾以心孤句踐而又宥赦之君王之於\n越也繄起死人而肉白骨也孤不敢\n忘天灾其敢忘君王之大賜乎今句踐申禍無良\n草鄙之人敢忘天王之大徳而思邊垂之小怨\n以重得罪於下執事\n句踐用帥二三之老親委重罪頓顙於邊\n今君王不察盛怒屬兵將殘伐越國\n越國固貢獻之邑也君王不以鞭箠使\n之而辱軍士使寇令焉句踐請盟一介嫡女\n執箕箒以晐姓於王宮\n一介嫡男奉槃匜以隨諸御\n春秋貢獻不解於王府大王豈辱裁之\n亦征諸矦之禮也夫諺曰狐埋之而\n狐搰之是以無成功今天王既封殖越國以\n明聞於天下而\n又刈亡之是天王之無成勞也雖四方之\n諸矦則何實以事吳敢使下臣盡辭唯天王秉\n利度義焉\n吳王夫差乃告諸大夫曰孤將有大志於齊吾將許\n越成而無拂吾慮若越既改吾又何未若其不改反\n行吾振旅焉申胥諫曰不可許也夫越非實忠\n心好吳也又非懾畏吾兵甲之彊也大夫種勇而善謀將\n還玩吳國於股掌之上以得其志夫固知君\n王之葢威以好勝也故婉約其辭以從逸王志\n使淫樂於諸夏之國以自傷也使吾甲兵鈍弊\n民人離落而日以憔悴然後安受吾\n燼夫越王好信以愛民四方歸之年穀時孰日長炎\n炎及吾猶可以戰也為虺弗摧為蛇將若何\n吳王曰大夫奚隆於越越曾足\n以為大虞乎若無越則吾何以春秋曜吾軍士\n乃許之成將盟越王又使諸稽郢辭曰以盟為有益\n乎前盟口血未乾足以結信矣以盟為無益\n乎君王舎甲兵之威以臨使之而胡重於鬼神而自\n輕也吳王乃許之荒成不盟\n吳王夫差既許越成乃大戒師徒將以伐齊申胥進諫曰\n昔天以越賜吳而王弗受夫天命有反今越\n王句踐恐懼而改其謀舍其愆令輕其征賦施民所\n善去民所惡身自約也裕其衆庶其民殷衆\n以多甲兵譬越之在吳也猶人之有腹心之疾也\n夫越王之不忘敗吳於其心也戚然服士以司吾閒\n今王非越是圖而齊魯以為憂夫齊魯譬\n諸疾疥癬也豈能涉江淮而與我爭此地\n哉將必越實有吳土王盇亦鑑於人無鑑\n於水昔楚靈\n王不君其臣箴諫以不入乃築臺於章\n華之上闕為石郭陂漢以象帝舜\n罷弊楚國以閒陳蔡\n不脩方城之内踰諸\n夏而圗東國三歳於沮汾以服吳越\n其民\n不忍飢勞之殃三軍叛王於乾谿\n王親獨行屏營傍偟於山林之中三日乃見其\n㳙人疇王呼之曰余不食三日矣疇趨\n而進王枕其股以􁙓於地王寐疇枕王以墣而去之\n王覺而無見也乃匍匐將入棘闈棘闈不納\n乃入芋尹申亥氏焉\n王縊申亥負\n王以歸而土埋之其室此志也豈\n遽忘於諸矦之耳乎今王既\n變鮌禹之功而髙髙下下以\n罷民於姑蘇天奪吾食都\n鄙荐饑今王將很天而伐齊\n夫吳民離矣體有所傾譬如羣獸然一个\n負矢將百羣皆奔\n王其無方收也越人必來襲我\n王雖悔之其猶有及乎王弗聽十二年遂伐齊\n齊人與戰於艾陵齊師敗績吳人有功\n\n吳王夫差既勝齊人於艾陵乃使行人奚斯釋言於齊\n曰寡人帥不腆吳國之伇遵汶之\n上不敢左右唯好之故今大\n夫國子興其衆庶以犯獵吳國之師徒天\n若不知有辠則何以使下國勝\n吳王還自伐齊乃訊申胥曰昔吾先王體徳聖\n明達於上帝譬如農夫作耦以刈殺四\n方之蓬蒿以立名於荆\n此則大夫之力也今大夫老而\n又不自安恬逸而處以念惡\n出則罪吾衆撓亂百度\n以妖孽吳國今天降衷于吳齊師\n受服孤豈敢自多先王之鍾鼓寔式靈之敢\n吿於大夫申胥釋劒而對曰昔吾先王世有輔\n弼之臣以能遂疑計惡以不陷於大\n難今王播棄黎老而孩童焉比謀\n曰余令而不違夫不違乃違也夫不\n違亡之階也夫天之所棄必驟近其小喜\n而逺其大憂王若不得志於齊而以\n覺寤王心吳國猶世吾先君之得之也必有以\n取之其亡之也亦有以\n棄之用能援持盈以沒\n率師㳂海泝淮以絶吳路\n敗王子友於姑熊夷\n越王句踐乃率中軍泝江\n以襲吳入其郛焚其姑蘇徙其大舟\n吳晉爭長未成邊遽乃至以越亂吿\n吳王懼乃合大夫而謀曰越為不道背其齊盟\n今吾道路悠逺無會而歸與會而先晉孰利\n王孫雄曰夫危事不齒\n雄敢先對二者莫利無會而歸越聞章矣民懼而走\n逺無正就齊宋徐夷曰吳既敗矣\n將夾溝而㢋我我無生命矣會而先晉晉既\n執諸矦之柄以臨我將成其志以見天子\n吾須之不能去之不忍若越聞俞章\n吾民恐畔必會而先之王乃步就王孫雄曰\n先之圖之將若何王孫雄曰王其無疑吾道路悠逺\n必無有二命焉可以濟事王孫雄進\n顧揖諸大夫曰危事不可以為安死事不可以為生\n則無為貴知矣民之惡死而\n欲貴富以長沒也與我同雖然彼近其國有\n遷我絶慮無遷彼豈能與我行此危事也\n哉事君勇謀於此用之今夕\n必挑戰以廣民心請王厲士以奮\n其朋勢勸之以髙位重畜\n備刑戮以辱其不厲者令各輕其死彼將\n不戰而先我我既執諸矦之柄以歳之\n不穫也無有誅焉而先罷之\n諸矦必説既而皆入其地王安挺志\n一日惕一日留以安步王志必設\n以此民也封於江淮之閒乃能至於吳\n吳王許諾\n白旂素甲白羽之矰望之如荼\n王親秉鉞載白旗以中陳而立\n左軍亦如之皆赤常赤旟丹甲朱\n羽之矰望之如火右軍亦如\n之皆玄常玄旗黑甲烏羽之矰望之如墨\n為帶甲三萬以勢攻雞鳴乃定既陳去晉軍\n一里昧明王乃秉枹親就鳴鍾鼓丁寧錞于振鐸\n勇怯盡應三軍皆\n譁釦以振旅其聲動天地晉師大駭不出周軍飭\n壘乃令董褐請事曰兩君偃兵接\n好日中為期今大國越錄而造於弊邑之軍\n壘敢請亂故吳王親對之曰天子有命周室卑\n約貢獻莫入上帝鬼神而不可以吿無姬姓\n之振也徒遽來告孤日夜相繼匍匐就君\n君今非王室不安平是憂億負晉衆庶不式諸戎翟楚秦\n將不長弟以力征一二\n兄弟之國\n孤欲守吾先君之班爵\n進則不敢退則不可今會日\n薄矣恐事之不集以為諸矦笑孤之事君\n在今日不得事君亦在今日\n為使者之無逺也孤用親聽命於藩離之外\n董褐將還王稱左畸曰攝少司馬兹與王士五人坐\n於王前乃皆\n進自􁕤於客前以酬客\n董褐既致\n命乃吿諸趙鞅曰臣觀吳王之\n色類有大憂小則嬖妾嫡\n子死不則國有大難大則越入吳將毒不可與\n戰主其許之先無以待危然\n而不可徒許也趙鞅許諾晉乃令董褐\n復命曰寡君未敢觀兵身見使褐復命曰曩君\n之言周室既卑諸矦失禮於天子請貞\n於陽卜收文武之諸矦\n孤以下密邇於天子無所逃罪\n訊讓日至曰昔吳伯父不失春秋必率\n諸矦以顧在余一人\n今伯父有蠻荆之虞禮世\n不續用命孤\n禮佐周公以見我一二兄弟之國以休君憂\n\n今君掩王東海以淫名聞於天子君\n有短垣而自踰之況蠻荆\n則何有於周室夫命圭\n有命固曰吳伯不曰吳王\n諸矦是以敢辭夫諸矦無二君而周無二\n王君若無卑天子以干其不祥而曰吳公孤敢\n不順從君命長弟許諾吳王許諾乃退就幕\n而會吳公先歃晉矦亞之吳王既會越聞愈章\n恐齊宋之為己害也乃命王孫雄先與勇獲帥徒師\n以為過賓於宋以焚其北郛焉而過之\n\n吳王夫差既退于黄池乃使王孫茍吿勞于周\n曰昔者楚人為不道不承共王事以逺我一\n二兄弟之國吾先君􁪚廬不貰不忍被甲\n帶劒挺鈹搢鐸以與楚昭王毒逐於中原栢\n舉天舍其衷楚\n師敗績王去其國遂至于郢王緫其百執\n事\n以奉其社稷之祭其父子\n昆弟不相能夫槩王作亂是以復歸于吳\n今齊矦任不鑒于楚\n又不承共王命以逺我一二\n兄弟之國\n夫差不貰不忍被甲帶劒挺鈹搢鐸遵汶伐博\n䔲笠相望於艾陵\n天舍其衷齊師還夫差豈\n敢自多文武實舍其衷歸不稔於歳\n余㳂江泝淮闕溝深水出於商魯之閒\n以徹於兄弟之國夫差充有成事敢使茍吿\n於下執事周王答曰茍伯父命女來明紹\n享余一人若余嘉之\n昔周室逢天之降禍遭民之不祥\n余心豈忘憂䘏不唯下\n土之不康靖今伯父曰戮力同徳\n伯父若能然余一人兼受而介福伯父多歴\n年以沒元身伯父秉徳已侈大哉\n吳王夫差還自黄池息民不戒越大夫種乃倡\n謀曰吾謂吳王將遂涉吾地今罷師而不戒以\n忘我我不可以怠也日臣嘗卜於天\n今吳民既罷而大荒\n荐饑市無赤米而囷鹿空虛其\n民必移就蒲蠃於東海之濱天占既\n兆人事又見我蔑卜筮矣王若今起師以\n㑹奪之利無使失悛夫吳之邊鄙逺者罷而未\n至吳王將恥不戰必不須至之㑹也而以\n中國之師與我戰若事幸而從我我\n遂踐其地其至者亦將不能之㑹也巳\n吾用禦兒臨之吳\n王若慍而又戰幸遂可出若不戰而結成\n王安厚取名而去之越王曰善哉乃大戒師將伐吳\n楚申包胥使於越越王句踐問焉曰\n吳國為不道求殘我社稷宗廟以為平原弗使血\n食吾欲與之徼天之衷唯是車馬兵甲卒伍\n既具無以行之請問戰奚以而可包胥辭\n曰不知王固問焉乃對曰夫吳良國也能博\n取於諸矦敢問君王之所以與之戰者\n王曰在孤之側者觴酒豆肉簞食未嘗敢不分也\n飲食不致味聽樂不盡聲\n求以報吳願以此戰包胥曰善則善矣未可以\n戰也王曰越國之中疾者吾問之死者吾葬之老其\n老慈其幼長其孤問其病求以報吳願以此戰\n包胥曰善則善矣未可以戰也王曰越\n國之中吾寬民以子之忠惠以善之吾脩令寬刑施\n民所欲去民所惡稱其善掩其惡求以報吳願以此\n戰包胥曰善則善矣未可以戰也王曰越國之中富\n者吾安之貧者吾予之救其不足裁其有餘\n使貧富皆利之求以報吳願以此戰包胥曰\n善則善矣未可以戰也王曰越國南則楚西則晉北\n則齊春秋皮幣玉帛子女以賓服焉未\n嘗敢絶求以報吳願以此戰包胥曰善哉蔑以加焉\n然猶未可以戰也夫戰知為始仁次之勇次之不知\n則不知民之極無以銓度天下之衆寡不\n仁則不能與三軍共饑勞之殃不勇則不能斷疑以\n發大計越王曰諾越王句踐乃召五大夫\n曰吳為不道求殘吾社稷宗廟以為平原\n不使血食吾欲與之徼天之衷唯是車馬兵甲卒伍\n既具無以行之吾問於王孫包胥既命孤矣敢\n訪諸大夫問戰奚以而可句踐願諸大夫言之皆以\n情吿無阿孤孤將以舉大事大夫舌庸乃進對\n曰審賞則可以戰乎王曰聖大夫苦成進對\n曰審罰則可以戰乎王曰猛大夫種進對曰審\n物則可以戰乎王曰辯大夫蠡\n進對曰審備則可以戰乎王曰巧大夫\n臯如進對曰審聲則可以戰乎王曰可矣\n王乃命有司大令於國曰茍任戎者皆造於國門之\n外王乃令於國曰國人欲吿者來吿\n吿孤\n不審將為戮不利過及五日必審之過\n五日道將不行王乃入命夫人王\n背屏而立夫人向屏王曰自今日\n以後内政無出外政無入内有辱是子也\n外有辱是我也吾見子於此止矣王遂出夫人送王\n不出屏乃􁪚左􁪚填之以土去\n等側席而坐不埽王背檐\n而立大夫向檐\n王命大夫曰食土不均地之不脩内有辱於國是子\n也軍士不死外有辱是我也自今日以後内\n政無出外政無入吾見子於此止矣王遂\n出大夫送王不出檐乃􁪚左􁪚填之以土側\n席而坐不埽王乃之壇列\n鼓而行之至於軍斬有罪者以徇曰莫如此\n以環瑱通相問也明日徙舍\n斬有罪者以徇曰莫如此不從其伍之令明日徙舍\n斬有罪者以徇曰莫如此不用王命明日徙舍至於\n禦兒斬有罪者以徇曰莫如此淫逸不可禁也王乃\n命有司大徇於軍曰有父母耆老而無昆弟者以吿\n王親命之曰我有大事子有父母耆老而\n子為我死子之父母將轉於溝壑子為我禮已\n重矣子歸沒而父母之世後若有事\n吾與子圖之明日徇於軍曰有兄弟四五人皆在此\n者以告王親命之曰我有大事子有昆弟四五人皆\n在此事若不捷則是盡也擇子之所欲歸者一人\n明日徇於軍曰有眩瞀之疾者吿王親命之曰我有\n大事子有眩瞀之疾其歸若已後若有事吾\n與子圖之明日徇於軍曰筋力不足以勝甲兵志行\n不足以聽命者歸莫告明日遷軍接龢斬有\n罪者以徇曰莫如此志行不果於是人有致死\n之心王乃命有司大徇於軍曰謂二三子歸而不歸\n處而不處進而不進退而不退左而不左右而\n不右身斬妻子鬻於是吳王起師軍于江北\n越王軍于江南越王乃中分其師以為左右\n軍以其私卒君子六千\n人為中軍明日將舟\n戰於江及昏乃令左軍銜枚泝江五里以須亦令\n右軍銜枚踰江五里以須夜中乃令左軍右軍涉江\n鳴鼓中水以須吳師聞之大駭曰越人分為\n二師將以夾攻我師乃不待旦亦中分其師將以禦越\n越王乃令其中軍銜枚濳涉\n不鼓不譟以襲攻之吳師大北越之左軍\n右軍乃遂涉而從之又大敗之於沒又郊敗之\n三戰三北乃至于吳越師遂入吳國圍王宮\n吳王懼使人行成曰昔不穀先委制於越君\n君吿孤請成男女服從孤無奈越之先君\n何畏天之不祥不敢絶祀許君成以至于\n今今孤不道得罪於君王君王以親辱於孤之弊邑\n孤敢請成男女服為臣御越王曰昔天以越賜吳而\n吳不受今天以吳賜越孤敢不聽天之命而聽君之\n令乎乃不許成因使人吿于吳王曰天以吳賜越孤\n不敢不受以民生之不長王其無死民生於地\n上寓也其與幾何寡人其達王於甬句東\n夫婦三百唯王所安以沒王年\n夫差辭曰天既降禍於吳國不\n在前後當孤之身實失宗廟社稷凡吳土地人民越\n既有之矣孤何以視於天下夫差將死使人説於子\n胥曰使死者無知則已矣若其有知吾何面目\n以見員也遂自殺越滅吳上征上國\n宋鄭魯衞陳蔡執玉之君皆入朝夫唯\n能下其羣臣以集其謀故也\n"}
{"id": "KR2e0001_020", "series": "KR2e0001", "text": "越王句踐棲於㑹稽之上\n乃號令於三軍曰凡我父\n兄昆弟及國子姓\n有能助寡人謀而退吳者吾與之共知越國\n之政大夫種進對曰臣聞之賈人\n夏則資皮冬則資絺旱則資舟水\n則資車以待乏也夫雖無四方之憂然謀臣與爪牙\n之士不可不養而擇也譬如衰笠時雨既至必求之\n今君王既棲於㑹稽之上然後乃求謀臣無乃後乎\n句踐曰茍得聞子大夫之言何後之有執其手\n而與之謀遂使之行成於吳曰寡\n君句踐乏無所使使其下臣種不敢徹聲聞於天王\n私於下執事曰寡君之師徒不足以辱君矣\n願以金玉子女賂君之辱請句踐女女於\n王大夫女女於大夫士女女於士越國之寶器\n畢從寡君帥越國之衆以從君之師徒唯君左右之\n若以越國之罪為不可赦也將焚宗廟\n係妻孥沈金玉於江\n有帶甲五千人將以致死乃必有偶是以帶甲\n萬人以事君也無乃即傷君王之\n所愛乎與其殺是人也寧其得此國也其孰利乎\n夫差將欲聽與之成子胥\n諫曰不可夫吳之與越也仇讎敵戰之國也三江環\n之民無所移\n有吳則無越有越則無吳將不可改於是矣\n員聞之陸人居陸水人居水夫上黨之\n國我攻而勝之吾不能居其地不能\n乘其車\n夫越國吾攻而勝之\n吾能居其地吾能乘其舟此利也不可失也已君必\n滅之失此利也雖悔之亦無及已越人飾美女八人\n納之大宰嚭\n曰子茍\n赦越國之罪又有美於此者將進之大宰嚭諫曰嚭\n聞古之伐國者服之而已今已服矣又何求焉夫差\n與之成而去之句踐説於國人曰寡人不\n知其力之不足也而又與大國執讎以暴露百\n姓之骨於中原此則寡人之罪也寡人請更於\n是葬死者問傷者養生者弔有憂賀有喜送往者迎\n來者去民之所惡補民之不足然後卑事夫差宦士\n三百人於吳其身親為夫差前馬\n句踐之地南至于句無北至于\n禦兒東至于鄞西至于姑蔑\n廣運百里乃致其父\n兄昆弟而誓之曰寡人聞古之賢君四方之民歸之\n若水之歸下也今寡人不能將帥二三子夫婦以蕃\n命壯者無取老婦令老者無取壯妻女子十七\n不嫁其父母有罪丈夫二十不取其父母有罪\n將免者以吿公令醫守之生\n丈夫二壺酒一犬生女子二壺酒一豚\n生三人公與之母生二人公與之\n餼當室者死三年釋其政支子\n死三月釋其政必哭泣葬埋之如其子令孤子\n寡婦疾疹貧病者納宦其子其達\n士潔其居美其服飽其食而摩厲之\n於義四方之士來者必廟禮之句踐載稻\n與脂於舟以行國之孺子之游者無不餔也\n無不歠也必問其名非其身之所種則不食\n非其夫人之所織則不衣十年不收於國民居有三\n年之食國之父兄請曰昔者夫差恥\n吾君於諸矦之國今越國亦節矣請報之句踐\n辭曰昔者之戰也非二三子之罪也寡人之罪也如\n寡人者安與知恥請姑無庸戰父兄又請曰\n越四封之内親吾君也猶父母也子而思報父母之\n仇臣而思報君之讎其有敢不盡力者乎請復戰句\n踐既許之乃致其衆而誓之曰寡人聞古之賢君不\n患其衆之不足也而患其志行之少恥也\n今夫差衣水犀之甲者億有三千\n不患其\n志行之少恥也而患其衆之不足也今寡人將助天\n滅之吾不欲匹夫之勇也\n欲其旅進旅退也進則思賞退則思刑如此\n則有常賞進不用命退則無恥如此則\n有常刑果行國人皆勸父勉其子兄勉其弟婦勉其\n夫曰孰是君也而可無死乎\n是故敗吳於囿又敗之於沒\n又郊敗之夫差行成曰寡\n人之師徒不足以辱君矣請以金玉子女賂君之辱\n句踐對曰昔天以越與吳而吳不受今天以吳予越\n越可以無聽天之命而聽君之令乎吾請達王甬句\n東吾與君為二君乎夫差\n對曰寡人禮先壹飯矣君\n若不忘周室而為弊邑宸宇\n亦寡人之願也君若曰吾將殘女社稷滅女\n宗廟寡人請死余何面目以視於天下乎越君其次\n也遂滅吳\n越語上第二十􁕁國語\n"}
{"id": "KR2e0001_021", "series": "KR2e0001", "text": "越王句踐即位三年而欲伐吳范蠡進\n諫曰夫國家之事有持盈有定傾有\n節事王曰為三者奈何范蠡對曰持盈者與天\n定傾者與人\n節事者與地\n王不問蠡不敢言天道盈而不溢\n盛而不驕勞而不矜其功\n夫聖人隨時以行是謂守時\n天時不作弗為人客\n人事不起弗爲之始今君王未盈\n而溢未盛而驕不勞而\n矜其功天時不作而先爲人客\n人事不起而創爲之始此逆於天而不和於人\n王若行之將妨於國家靡王\n躬身王弗聽范蠡進諫曰夫勇者逆徳也\n兵者凶器也爭者事之末也\n隂謀逆徳好用凶器\n始於人者人之所卒也淫佚之事\n上帝之禁也先行此者不利王曰無是貳言\n也吾已斷之矣果興師而伐吳戰於五\n湖不勝棲於㑹稽王召范蠡而問焉曰吾不\n用子之言以至於此為之奈何范蠡對曰君王其忘\n之乎待盈者與天定傾者與人節事者與地王曰與\n人奈何范蠡對曰卑辭尊禮\n玩如女樂尊之以\n名如此不已又身與之市\n王曰諾乃令大夫種行成於吳曰請士女\n女於士大夫女女於大夫隨之以國家之重器\n吳人不許大夫種來而復往曰請委管籥屬國家\n以身隨之君王制之吳\n人許諾王曰蠡為我守於國范蠡對曰四封之内百\n姓之事蠡不如種也四封之外敵國之制立斷之事\n種亦不如蠡也王曰諾令大夫種守於國與范蠡入\n宦於吳三年而吳人遣之\n歸反至於\n國王問於范蠡曰節事奈何范蠡對曰節\n事者與地唯地能包萬物以為一其事不失\n生萬物容畜禽獸然後受其名而兼其利\n美惡皆成以養其生\n姓之事時節三樂不亂民功不逆\n天時五穀稑孰民乃蕃滋\n君臣上下交得其志蠡不如種也四封\n之外敵國之制立斷之事因隂陽之恒順天地之常\n柔而不屈彊而\n不剛徳虐之行因以為常\n死生因天地\n之刑天因人\n聖人因天人自生之天地形之\n聖人因而成之是故戰勝而不報\n殃失徳滅名\n㳅走死亡有奪有予有不予\n王無蚤圖夫吳君王之吳也王若蚤圖之其事又\n將未可知也王曰諾\n又一年王召范蠡而問曰吾與子謀吳子\n曰未可也今吳王淫於樂而忘其百姓亂民功\n逆天時信讒喜優憎輔逺弼聖人\n不出忠臣解骨\n皆曲相御莫適相\n非上下相偷其可乎\n范蠡對曰人事至矣天應未也王姑待之王\n曰諾\n又一年王召范蠡而問焉曰吾與子謀\n吳子曰未可也今申胥驟諫其王王怒而殺之其可\n乎范\n蠡對曰逆節萌生天地未形而先為\n之征其事是以不成雜受其刑\n王姑待之王曰諾\n又一年王召范蠡而問焉曰吾與子謀\n吳子曰未可也今其稻蟹不遺種其可乎范\n蠡對曰天應至矣人事未盡也王姑\n待之王怒曰道固然乎妄其欺不穀邪吾與子\n言人事子應我以天時今天應至矣子應我以人事\n何也范蠡對曰王姑勿怪夫人事必將與天地相參\n然後乃可以成功今其禍新民\n恐其君臣上下皆知其資財之不足以支長久\n也彼將同其力致其死猶尚殆\n王其且馳騁弋獵無至禽荒宫中\n之樂無至酒荒肆與大夫觴飲無忘國常\n彼其上將薄其徳民將盡其力\n又使之望而不得食乃\n可以致天地之殛王姑待之\n至於玄月王召范\n蠡而問焉曰諺有之曰觥飯不及壺飱\n\n今歳晚矣子將奈何范蠡對曰微君王之言臣\n固將謁之臣聞從時者猶救火追亡人也\n蹶而趨之唯恐弗及王曰諾遂興師伐吳至於\n五湖吳人聞之出挑戰一日五反王弗忍欲許之\n范蠡進諫曰謀之廊廟失之中原其可乎王姑\n勿許也臣聞之得時無怠時不再來天予不取反為\n之灾贏縮轉化後將悔之天節固然\n唯謀不遷王曰諾弗許范蠡曰臣\n聞古之善用兵者贏縮以為常四時以為\n紀\n無過天極究數而止天道\n皇皇日月以為常明者以為法微者則是\n行陽至而隂\n隂至而陽日困而還月盈而匡古之善\n用兵者因天地之常與之俱行後則\n用隂先則用陽近則用\n柔逺則用剛後無隂蔽先\n無陽察用人無蓺往從其\n所剛彊以禦\n陽節不盡不死其野\n彼來從我固守勿與若將與之必因天地之\n灾又觀其民之飢飽勞逸以參之\n盡其陽節盈吾隂節而奪之\n宜為人客剛彊而力疾陽節不盡輕而不可取\n宜為人主安徐而\n\n重固隂節不盡柔而不可迫\n凡陳之道設右以為牝益左以為牡\n蚤晏無失必順天道周旋無究\n今其來也剛彊而力疾王姑待之\n王曰諾弗與戰居軍三年吳師自潰\n吳王帥其賢良與其重祿以上姑蘇\n\n使王孫雄\n行成於越曰昔者上天降禍於吳得罪於\n㑹稽今君王其圖不穀不穀請復㑹稽之\n者乎王孫雄\n曰子范子將助天為虐助天為虐不祥雄請反辭於\n王范蠡曰君王已委制於執事之人矣\n子往矣無使執事之人得罪於子使者\n辭反范蠡不報於王擊鼓興師以隨使者至於\n姑蘇之宮不傷越民遂滅吳反至五湖范蠡\n辭於王曰君王勉之臣不復入於越國矣\n王曰不穀疑子之所謂者何也范蠡對曰臣聞之為\n人臣者君憂臣勞君辱臣死昔者君王辱於㑹稽臣\n所以不死者為此事也人事已濟矣蠡請從㑹稽之\n罸王曰所不掩子之惡揚子之美者使其身無終沒\n於越國子聽吾言與子分國不聽吾言身死妻子為\n戮范蠡對曰臣聞命矣君行制臣行意遂乘\n輕舟以浮於五湖莫知其所終極王命工以良金寫\n范蠡之狀而朝禮之浹日而令大夫\n朝之環㑹稽三百里者以為范蠡地\n曰後世子孫有敢㑴蠡之地者使無終沒於越國\n皇天后土四鄉地主正之\n\n"}
