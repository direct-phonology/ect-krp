{"id": "KR1d0026_001", "series": "KR1d0026", "text": "士冠禮筮于廟門\n主人玄冠朝\n服緇帶素韠即位于門東西面\n\n有司如\n主人服即位於西方東面北上\n筮與席所卦者具\n饌于西塾\n布席于門中闑西閾外西面\n筮人執筴抽上韇兼執之\n進受命於主人\n宰自右少退贊\n命\n筮人許諾右還即席坐西面卦者在左\n卒筮書封執\n以示主人主人受眡反\n之筮人還東面旅占卒進告吉\n若不吉則筮遠日如𥘉儀\n徹筮席宗人告事畢主\n人戒賔賔禮辭許\n\n主人再拜賔荅拜主人退\n賔拜送前期三日筮賔如求日之儀\n\n乃宿賔賔如主人服\n出門左西面再拜主人東面荅拜\n乃宿賔賔許主人\n再拜賔荅拜主人退賔拜送宿\n賛冠者一人亦如之\n厥明夕爲期于廟門之外主\n人立于門東兄弟在其南少退西面北上有\n司皆如宿服立于西方東面北上\n擯者請期宰告曰質明行事\n吿兄弟及有司\n告事畢擯者吿期于賔之家夙興設洗\n直于東榮南北以堂深水在洗東\n\n陳服于房中西墉下東領北上爵\n弁服纁裳純衣緇帶韎韐\n\n皮弁服素積緇帶素韠\n\n玄端玄裳黃裳雜裳可也緇帶\n爵韠\n\n緇布冠缺項\n靑組纓屬于缺緇纚廣終幅長六尺皮弁笄\n爵弁笄緇組紘纁邉同篋\n\n櫛實于簞蒲筵二在南\n側尊一甒醴在服北有篚實勺觶角柶\n脯醢南上\n\n爵弁皮弁緇布冠各一匴執以\n待于西坫南南面東上賔升則東面\n\n賔如主人服賛者玄端從之立于外門之\n外擯者告主人迎出門左西\n面再拜賔荅拜主人揖賛\n者與賔揖先入毎\n曲揖至于廟門揖入\n三揖至于階三讓主人升\n立于序端西面賔西序東面賛者\n盥于洗西升立于房中西面南上\n主人之賛者\n筵于東序少北西面\n將冠者出房南面\n賛者奠纚笄櫛于筵南端\n賔揖將冠者將冠者即筵坐賛者\n坐櫛設纚賔降主人降賔辭主人對\n賔盥卒壹揖壹讓升主\n人升復初位賔筵前坐正\n纚興降西階一等執冠者升一等東面授賔\n賔\n右手執項左手執前進容乃祝坐如初乃冠\n興復位賛者卒\n冠者興賔揖之適房服玄\n端爵韠出房南面賔揖\n之即筵坐櫛設笄賔盥正纚如初降二等受\n皮弁右執項左執前進祝加之如初復位賛\n者卒紘興賔揖之適房服\n素積素韠容出房南面賔降三\n等受爵弁加之服纁裳韎韐其他如加皮弁\n之儀徹皮弁冠櫛筵入于房\n筵于戸西南面\n賛者洗于房中側酌醴加柶覆之面葉\n\n賔揖冠者就筵筵\n西南面賔受醴于戶東加柶面枋筵前北面\n冠者筵西拜受觶賔東面荅拜\n薦脯\n醢冠者即筵坐左執觶右祭脯醢以柶\n祭醴三興筵末坐啐醴建柶興降筵坐奠觶\n拜執觶興賔荅拜冠\n者奠觶于薦東降筵北面坐取脯降自西階\n適東壁北面見于母\n母拜受子拜送\n母又拜賔降直西序東面主\n人降復初位冠者立于西階東\n南面賔字之冠者對賔出主人送\n于廟門外請醴賔賔禮辭許賔就\n次冠者\n見於兄弟兄弟再拜冠者荅拜見賛者西面\n\n賛者皆與賛冠者爲介\n賔出主人送于外\n門外再拜歸賔俎\n若不醴則醮用酒\n\n尊于房戶之間兩甒有禁\n玄酒在西加勺南枋\n洗有篚在西\n南順始\n加醮用脯醢賔降取爵于篚辭降如初卒洗\n升酌\n冠\n者拜受賔荅拜如初\n冠者升筵坐\n左執爵右祭脯醢祭酒興筵末坐啐酒降筵\n拜賔荅拜冠者奠爵于薦東立于筵西\n徹薦爵筵尊不徹\n加皮弁如初儀再醮攝酒\n其他皆如初加爵弁如初\n儀三醮有乾肉折俎嚌之其他如初北面取\n脯見于母若殺則特豚\n載合升離肺實于鼎設扃鼏\n\n始醮如初\n再醮兩豆葵菹蠃醢兩籩栗脯\n三醮攝酒如再醮加俎嚌之皆如初嚌肺\n卒醮\n取籩脯以降如初若孤子則父兄戒宿\n冠之日主人紒而迎賔拜揖讓立于序端\n皆如冠主禮於阼\n凡拜北面于阼階上賔亦北面于西階上荅\n拜若殺則舉鼎陳于門外直東塾北面\n若庶子則冠于房外南面遂\n醮焉冠者母不\n在則使人受脯于西階下戒賔曰某有子某\n將加布於其首願吾子之敎之也\n賔對曰某不敏恐不能共事\n以病吾子敢辭主人曰某猶願\n吾子之終敎之也賔對曰吾子重有命某敢\n不從宿曰某將加布於某之首吾子\n將莅之敢宿賔對曰某敢不夙興\n始加祝曰令月吉日始加元服棄\n爾幼志順爾成德壽考惟祺介爾景福\n\n再加曰吉月令辰乃申爾服敬爾\n威儀淑愼爾德眉壽萬年永受胡福\n三加曰以歲之正以月之令咸加\n爾服兄弟具在\n以成厥德黃耇無疆受天之慶\n醴辭曰甘醴惟厚嘉薦令芳\n拜受祭之以定爾祥承天之休壽考\n不忘醮辭曰旨酒旣清嘉薦亶\n時始加元服兄弟具來孝友時格\n永乃保之\n再醮曰㫖酒旣湑嘉薦伊脯\n乃申爾服禮儀有序祭此嘉爵承天\n之祜三醮曰旨酒令芳籩豆有楚\n咸加爾服肴升折俎承天之\n慶受福無疆字辭曰禮儀旣備令月吉日昭\n告爾字爰字孔嘉髦士攸冝\n冝之于假永受保之曰伯某甫仲叔季\n唯其所當\n屨夏用\n葛玄端黒屨青絇繶純純博寸\n\n素積白屨以魁柎之緇絇繶純純博寸\n爵弁纁屨黑絇繶純純博寸\n冬皮屨可也不屨繐屨\n記冠義始冠緇布之冠也大古冠布\n齊則緇之其緌也孔子曰吾未之聞也冠而\n敝之可也\n適子冠於阼以著代也醮於\n客位加有成也\n三加彌尊諭其志也\n冠而字之敬其名也\n委貌周道也章甫殷道也毋追\n夏后氏之道也\n\n周弁殷冔夏收\n\n三王共皮弁素積無大夫冠禮而有其\n昬禮古者五十而后爵何大夫冠禮之有\n\n公侯之\n有冠禮也夏之末造也\n\n天子之元子猶士也天下無生\n而貴者也繼世以立諸侯\n象賢也以官爵人德\n之殺也死而謚今也\n古者生無爵死無謚\n\n儀禮卷第一\n"}
{"id": "KR1d0026_002", "series": "KR1d0026", "text": "昬禮下達納采用鴈\n\n主人筵于戶西西\n上右几\n使者玄端至\n擯者出請\n事入吿主人\n如賔服迎于門外再拜賔不荅拜揖入\n至于廟門揖入三揖至于\n階三讓主人以賔升\n西靣賔升西階當阿東靣致命主人阼階上\n北靣再拜授于楹間南靣\n賔降出主人降授老\n鴈擯者出請賔執鴈請問\n名主人許賔入授如初禮\n擯者出請賔吿事畢入吿出請醴賔\n賔禮辭許主人徹几改筵東上\n側尊甒醴于房中\n主人迎賔于廟門外揖讓\n如初升主人北靣再拜賔西階上北靣荅拜\n主人拂几授校拜送賔以几辟北靣設于坐\n左之西階上荅拜\n賛者酌醴加角柶靣葉出于房\n主人\n受醴靣枋筵前西北靣賔拜受醴復位主人\n阼階上拜送\n賛者薦脯醢賔卽筵坐左執\n觶祭脯醢以柶祭醴三西階上北靣坐啐醴\n建柶興坐奠觶遂拜主人荅拜\n\n賔即筵奠于薦左降筵北靣坐取\n脯主人辭\n賔降授人脯出主人送于門外再拜\n納吉用鴈如納采禮\n納徴玄纁束帛儷皮如\n納吉禮\n\n請期用鴈主人辭賔許告期如納徴禮\n\n期初昬陳三鼎于寢門外東方北靣北上其\n實特豚合升去蹄舉肺脊二祭肺二魚十有\n四腊一肫髀不升皆飪設扃鼏\n\n設洗于阼階東南\n饌于房中醯醬二豆菹醢四豆兼\n巾之黍稷四敦皆蓋\n大羹湆在爨\n尊于室\n中北墉下有禁玄酒在西綌幂加勺皆南枋\n尊于房戸之\n東無玄酒篚在南實四爵合卺\n主人\n爵弁纁裳緇袘從者畢玄端乗墨車從車二\n乗執燭前馬\n\n婦車亦如之有裧\n至于門外\n主人筵于戸西西上右几\n女次純衣纁袡立于房中南靣\n\n姆纚笄宵衣在其右\n\n女從者畢袗玄纚笄𬒳顈黼在其後\n\n主人玄端\n迎于門外西靣再拜賔東靣荅拜主人揖\n入賔執鴈從至于廟門揖入三揖至于階三\n讓主人升西靣賔升北靣奠鴈再拜稽首降\n出婦從降自西階主人不降送\n壻御婦車授綏姆辭不受\n婦乗以几姆加\n景乃驅御者代\n壻乗其\n車先俟于門外\n婦至主人揖婦以入\n及寢門揖入升自西階媵布席于奥夫入于\n室即席婦尊西南靣媵御沃盥交\n\n贊者徹尊幂舉者盥出除\n鼏舉鼎入陳于阼階南西靣北上匕俎從設\n北靣載執\n而俟匙者逆退復位于門東北靣\n西上贊者設醬于席\n前菹醢在其北俎入設于豆東魚次腊特于\n俎北贊設黍于醬東稷在其東設湆\n于醬南設對醬于東菹醢\n在其南北上設黍于腊北其西稷設湆于醬\n北御布對席贊啓會卻于敦南對敦于北\n贊吿具揖婦即對筵皆坐皆\n祭祭薦黍稷肺贊爾\n黍授肺脊皆食以湆醬皆祭舉食舉也\n三飯卒\n食贊洗爵酌酳主人\n主人拜受贊戶內北靣荅拜酳婦亦如之皆\n祭贊以肝\n從皆振祭嚌肝皆實于菹豆\n卒爵皆拜贊荅拜受爵再酳如初無從三酳\n用卺亦如之贊洗爵酌于戶外尊入戶\n西北靣奠爵拜皆荅拜坐祭卒爵拜皆荅拜\n興主人出婦復位乃徹于\n房中如設于室尊否\n主人說服于房媵受婦說服于室御受\n姆授巾御衽于奥媵祍良席\n在東皆有枕北止\n主人入親說婦之纓\n燭出\n媵餕主人之餘御餕婦餘賛酌外尊酳之\n媵侍于戸外呼則聞\n夙興婦沭浴纚笄宵衣以俟見\n質明賛\n見婦于舅姑席于阼舅即席席于房外南靣\n姑即席婦執笲棗栗自\n門入升自西階進拜奠于席\n舅坐撫之興荅\n拜婦還又拜降階\n受笲腵脩升進北靣拜奠于席姑坐舉以興\n拜授人賛醴婦\n席于戶牖間\n側尊甒醴于房中婦疑立于席西\n賛者酌醴加柶靣枋出房席前北靣婦東\n靣拜受賛西階上北靣拜送婦又拜薦脯醢\n婦升席左執觶右\n祭脯醢以柶祭醴三降席東靣坐啐醴建柶\n興拜賛荅拜婦又拜奠于薦東北靣坐取脯\n降出授人于門外\n舅姑入于室婦盥饋特\n豚合升側載無魚腊無稷並南上其他如取\n女禮\n婦賛\n成祭卒食一酳無從席于北\n墉下婦徹設席前如初西上婦餕\n舅辭易醬婦餕姑之饌\n御賛祭豆黍肺舉肺脊乃食卒姑酳之婦拜\n受姑拜送坐祭卒爵姑受奠之婦徹\n于房中媵御餕姑酳之雖無娣媵先於是與\n始飯之錯\n舅姑共\n饗婦以一獻之禮舅洗于南洗姑洗于北洗\n奠酬\n舅姑先降\n自西階婦降自阼階歸婦俎于\n婦氏人\n舅饗送者以一獻之禮酬以束錦\n姑饗婦\n人送者酬以束錦若異邦\n則贈丈夫送者以束錦若舅姑旣没\n則婦入三月乃奠菜席于\n廟奥東靣右几席于北方南靣\n祝盥婦盥于門外婦執笲菜祝帥婦以入祝\n告稱婦之姓曰某氏來婦敢奠嘉菜于皇舅\n某子\n婦拜扱地坐奠菜於几東席上還又拜\n如初婦降堂取笲菜入\n祝曰某氏來婦敢告于皇姑某氏奠菜于席\n如初禮婦\n出祝闔牖戸老醴婦于房中南靣\n如舅姑醴婦之禮壻饗婦送者丈夫\n婦人如舅姑饗禮記士昬禮凡行事必用昬\n昕受諸禰廟辭無不腆無辱\n摰不用死皮帛必可制\n腊必用鮮魚用鮒必殽全\n女子許嫁笄而醴之稱字\n祖廟未毀教于公宫三月若\n祖廟巳毀則教于宗室\n問名主人受鴈\n還西靣對賔受命乃降\n祭醴始扱壹祭又扱再祭賔右取脯左奉\n之乃歸執以反命納\n徴執皮攝之內文兼執足左首隨入西上參\n分庭一在南\n賔致命釋外足\n見文主人受幣士受皮者自東出于後自左\n受遂坐攝皮逆退適東璧\n父醴女而俟迎者母\n南靣于房外\n\n女出于母左父西靣戒之必有正焉若衣若\n笄毋戒諸西階上不降婦乗\n以几從者二人坐持几相對婦入寢\n門賛者徹尊幂酌玄酒三屬于尊棄餘水于\n堂下階間加勺\n笲緇被纁裏加于橋舅荅拜宰徹笲\n婦席薦\n饌于房饗婦姑薦焉\n婦洗在北堂直室東隅篚在東北靣盥\n婦酢舅\n更爵自薦不敢辭洗舅降則辟于\n房不敢拜洗凡婦人相饗無降\n婦入三月然後祭行\n庻婦則使人醮之婦不饋\n\n昬辭曰吾子有惠\n貺室某也\n某有先人之禮使某也請\n納采對曰某之子憃愚又弗能\n敎吾子命之某不敢辭\n致命曰敢納采問名曰某旣\n受命將加諸卜敢請女爲誰氏\n對曰吾子有命且以備數而擇之\n某不敢辭醴曰子爲事故\n至於某之室某有先入之禮請醴從者\n對曰某旣得將事矣敢辭先\n人之禮敢固以請某辭不得命敢不\n從也納吉曰吾子有貺命\n某加諸卜占曰吉使某也敢告\n對曰某之子不敎唯恐弗堪子有吉\n我與在某不敢辭納徴曰吾子\n有嘉命貺室某也某有先人之禮儷皮束帛\n使某也請納徴致命曰某敢納徴對曰吾子\n順先典貺某重禮某不敢辭敢不承命\n請期曰吾子有賜命某旣申受命矣惟是\n三族之不虞使某也請吉日\n\n對曰某旣前受命矣唯命是\n聽曰某命某聽命于吾子\n對曰某固唯命是聽使者曰某使某受命吾\n子不許某敢不告期曰某日對曰某\n敢不敬須凡使者歸反命曰某旣得將事\n矣敢以禮告主人曰聞命矣父醮子\n命之曰往迎爾相承我宗事\n勗帥以敬先妣之嗣若則有常\n子曰諾唯\n恐弗堪不敢忘命賔至擯者請對曰吾子命\n某以兹初昬使某將請承命\n對曰某固敬具以須父送女命\n之曰戒之敬之夙夜毋違命\n毋施衿結帨曰勉之敬之夙夜無違\n宫事庶母及門內施鞶申之以父母之\n命命之曰敬恭聽宗爾父母之言夙夜無愆\n視諸衿鞶\n\n壻授綏姆辭曰未敎\n不足與爲禮也宗子無父母命之親皆\n没己躬命之\n\n支子則稱\n其宗弟稱其兄若\n不親迎則婦入三月然後壻見曰某以得爲\n外昬姻請覿主人對曰某以\n得爲外昬姻之數某之子未得濯漑於祭祀\n是以未敢見今吾子辱請吾子之就宫某將\n走見對曰某以非他故不足\n以辱命請終賜見\n對曰某得以爲昬姻之故不敢固辭敢不從\n主人出門左西靣壻入門\n東靣奠摯再拜出\n擯者以摯出請\n受壻禮辭許受摯入主人再拜受\n壻再拜送出見主婦主婦闔扉立于\n其内\n壻立于門外東靣主婦一拜壻荅再拜主婦\n又拜壻出主人請醴及揖\n讓入醴以一獻之禮主婦薦奠酬無幣\n壻出主人送再拜\n"}
{"id": "KR1d0026_003", "series": "KR1d0026", "text": "士相見之禮摯冬用雉夏用腒左頭奉之曰\n某也願見無由逹某子以命命某見\n\n主人對曰某\n子命某見吾子有辱請吾子之就家也某將\n走見賔\n對曰某不足以辱命請終賜見主\n人對曰某不敢爲儀固請吾子之就家也某\n將走見\n賔對曰某不敢爲儀固以請\n主人對曰某也固辭不得命將走\n見聞吾子稱摯敢辭摯\n賔對曰某不以摯不\n敢見主人對曰某不足以習\n禮敢固辭賔對曰某也\n不依於摯不敢見固以請主\n人對曰某也固辭不得命敢不敬從出迎于\n門外再拜賔荅再拜主人揖入門右賔奉摯\n入門左主人再拜受賔再拜送摯出\n主人請見\n賔反見退主人送于門外再拜\n\n主人復見之以其摯曰曏者\n吾子辱使某見請還摯於將命者\n主人對曰\n某也旣得見矣敢辭賔對曰某也非\n敢求見請還摯于將命者\n主人對曰某也旣得見矣敢固辭\n賔對曰某不敢以聞固以請於將命者\n主人對曰某也固辭不得命敢不從\n賔奉摯入主人再拜受賔\n再拜送摰出主人送于門外再拜士見於大\n夫終辭其摯於其入也一拜其辱也賔退送\n再拜\n若甞爲臣者則禮辭其摯曰某\n也辭不得命不敢固辭\n賔入奠摯再拜主人荅壹拜\n賔出使擯者還其摯于門外曰某\n也使某還摯賔對曰某也旣得見\n矣敢辭擯者對曰某也命某某\n非敢爲儀也敢以請賔對曰某也\n夫子之賤私不足以踐禮敢固辭\n擯者對曰某也使\n某不敢爲儀也固以請賔\n對曰某固辭不得命敢不從再拜受\n下大夫相見以鴈飾之以布維之以索如執\n雉上大\n夫相見以羔飾之以布四維之結于面左頭\n如麛執之\n\n如士相見之禮始\n見于君執摯至下容彌蹙\n庻人見於君不爲容進退走\n士大夫則奠摯再拜稽首君荅壹拜\n若他邦之人則使\n擯者還其摯曰寡君使某還摯賔對曰君不\n有其外臣臣不敢辭再拜稽首受凡燕見于\n君必辯君之南面若不得則正方不疑君\n\n君在堂升見無方階辯\n君所在凡言非\n\n若父則遊目母上於面\n母下於帶\n若不言立則視足坐則視膝\n凡侍坐於君子君子欠伸問日之早晏以\n食具告改居則請退可也\n夜\n侍坐問夜膳葷請退可也\n若君賜之食則君祭先\n飯徧甞膳飮而俟君命之食然後食\n\n若有將食者則俟君之食然後食\n若君賜之\n爵則下席再拜稽首受爵升席祭卒爵而俟\n君卒爵然後授虚爵\n退坐取屨隱辟而后\n屨君爲之興則曰君無爲興臣不敢辭君若\n降送之則不敢顧辭遂岀\n大夫則辭退下\n比及門三辭若先生異爵者請見之則\n辭辭不得命則曰某無以見辭不得命將走\n見先見之\n非以君命使則不稱\n寡大夫士則曰寡君之老\n\n凡執幣者不趨容彌蹙以爲儀\n執玉者則唯舒武舉前\n曵踵\n凡自稱於君士大夫則曰下臣宅者在邦則\n曰市井之臣在野則曰草茅之臣庻人則曰\n刺草之臣他國之人則曰外臣\n\n"}
{"id": "KR1d0026_004", "series": "KR1d0026", "text": "鄕飮酒之禮主人就先生而謀賔介\n\n主人戒賔賔拜辱主人\n荅拜乃請賔賔禮辭許主人再拜賔荅拜\n主\n人退賔拜辱介亦如之\n乃席賔主人介\n衆賔之席皆不屬焉\n尊兩壺于房戸間\n斯禁有玄酒在西設篚于禁南東肆加二勺\n于兩壺設洗于阼階\n東南南北以堂深東西當東榮水在洗東篚\n在洗西南肆羮定主人速賔\n賔拜辱主人荅拜還賔拜辱介亦如\n之賔及衆賔皆從之\n主人一相迎于門外再拜賔賔荅拜拜介介\n荅拜揖衆賔\n主人揖先入賔厭介入門左介\n厭衆賔入衆賔皆入門左北上\n主人與\n賔三揖至于階三讓主人升賔升主人阼階\n上當楣北靣再拜賔西階上當楣北靣荅拜\n主人坐取\n爵于篚降洗賔降主人坐奠爵于\n階前辭賔對\n主人坐取爵興適洗南靣坐奠爵于篚下\n盥洗賔進東北靣辭洗\n主人坐奠爵于篚興對賔復位當西序\n東靣主人坐取爵沃洗者西\n北靣卒洗主人壹揖壹讓升\n賔拜洗主人坐奠爵遂拜降盥\n賔降主人辭賔對復位當西序卒盥揖讓升\n賔西階上疑立主人\n坐取爵實之賔之席前西北靣獻賔\n賔西階上拜主人少退賔進受爵以\n復位主人阼階上拜送爵賔少退\n薦脯醢賔升席自西方\n乃設折俎主人阼階東疑立賔\n坐左執爵祭脯醢奠爵于薦\n西興右手取肺卻左手執本坐弗繚右絶末\n以祭尚左手嚌之興加于俎\n坐挩手\n遂祭酒興席末坐啐酒降席\n坐奠爵拜吿㫖執爵興主人阼階上荅拜\n賔西階上北靣坐卒爵興坐奠爵遂\n拜執爵興主人阼階上荅拜\n賔降洗主人降\n賔坐奠爵興辭主人對賔坐取爵適洗\n南北靣主人阼階東南靣辭洗賔坐奠爵于\n篚興對主人復阼階東西靣賔東北靣盥坐\n取爵卒洗揖讓如初升主人拜洗賔荅拜興\n降盥如主人禮賔實爵主人之席前東南靣\n酢主人主人阼階上拜賔少退主人進受爵\n復位賔西階上拜送爵薦脯醢主人升席自\n北方設折俎祭如賔禮不告旨\n自席前適阼階上北靣坐卒爵興坐奠\n爵遂拜執爵興賔西階上荅拜\n主人坐奠爵于序端阼階上北靣再\n拜崇酒賔西階上荅拜\n主人坐取觶于篚降洗賔降主人辭降賔不\n辭洗立當西序東靣卒洗楫讓\n升賔西階上疑立主人實觶酬賔阼階上北\n靣坐奠觶遂拜執觶興賔西階上荅拜\n坐祭遂飮卒觶興坐奠觶遂拜執\n觶興賔西階上荅拜主人降洗賔降辭如獻\n禮升不拜洗賔西階上立主人實觶\n賔之席前北靣賔西階上拜主人少退卒拜\n進坐奠觶于薦西賔辭坐取觶復\n位主人阼階上拜送賔北靣坐奠觶于薦東\n復位主人揖降賔\n降立于階西當序東靣主\n人以介揖讓升拜如賔禮主人坐取爵于東\n序端降洗介降主人辭降介辭洗如賔禮升\n不拜洗介西階上立主人實爵\n介之席前西南靣獻介介西階上北靣拜主\n人少退介進北靣受爵復位主人介右北靣\n拜送爵介少退主人\n立于西階東薦脯醢介升席自北方設折俎\n祭如賔禮不嚌肺不啐酒不告旨自南方降\n席北靣坐卒爵興坐奠爵遂拜執爵興主人\n介右荅拜介降洗主人復阼階降辭\n如初卒洗主人盥介揖讓升\n授主人爵于兩楹之間\n介西階上立主人實爵酢于西階上介右\n坐奠爵遂拜執爵興介荅拜主人坐祭遂飮\n卒爵興坐奠爵遂拜執爵興介荅拜主人坐\n奠爵于西楹南介右再拜崇酒介荅拜\n主人復阼階揖降介降立于賔南主\n人西南靣三拜衆賔衆賔皆荅壹拜\n主人揖升坐取爵于西楹下降\n洗升實爵于西階上獻衆賔衆賔之長升拜\n受者三人主人拜送坐\n祭立飲不拜旣爵授主人爵降復位\n衆賔獻則不拜受爵坐祭立飮\n每一人獻則薦諸其席\n衆賔辯有脯醢主人以\n爵降奠于篚揖讓升賔厭介升介厭衆\n賔升衆賔序升即席一人洗\n升舉觶于賔實觶西階上坐\n奠觶遂拜執觶興賔席末荅拜坐祭遂飮卒\n觶興坐奠觶遂拜執觶興賔荅拜降洗升實\n觶立于西階上賔拜進坐奠觶于薦\n西賔辭坐受以興\n舉觶者西階上拜送賔坐奠觶于其所\n舉觶者降設席于堂廉東上\n\n工四人二瑟瑟先相者二人皆左何瑟後\n首挎越内弦右手相\n\n樂正先升立于西階東工入升\n自西階北靣坐相者東靣坐遂授瑟乃降\n工歌鹿鳴四牡皇皇者華\n\n卒歌主人獻工\n工左瑟一人拜不興受爵主人阼階上拜送\n爵薦脯醢使人相祭\n工飮不拜旣爵授主人爵衆工\n則不拜受爵祭飮辯有脯醢不祭\n大師則爲之洗賔介降主人辭降工\n不辭洗\n笙入堂\n下磬南北靣立樂南陔白華華黍\n\n主人獻之于西階上一人拜\n盡階不升堂受爵主人拜送爵階前坐祭立\n飮不拜旣爵升授主人爵\n衆笙則不拜受爵坐祭立飮\n辯有脯醢不祭乃\n閒歌魚麗笙由庚歌南有嘉魚笙崇丘歌南\n山有臺笙由儀\n\n乃合樂周南關雎葛覃卷耳召\n南鵲巢采蘩采蘋\n\n工告于樂正曰正歌備樂\n正告于賔乃降主人\n降席自南方側降作相爲司正\n司正禮辭許諾主人拜司正荅拜\n主人升復席司正洗\n觶升自西階阼階上北靣受命于主人主人\n曰請安于賔司正告于賔賔禮辭許\n司正告于主人主人阼階上再拜賔\n西階上荅拜司正立于楹間以相拜皆揖復\n席司\n正實觶降自西階階間北靣坐奠觶退共少\n立\n坐取觶不祭遂飲卒觶興坐奠\n觶遂拜執觶興盥洗北靣坐奠觶于其所退\n立于觶南賔北面坐取俎\n西之觶阼階上北面酬主人主人降席立于\n賔東賔坐\n奠觶遂拜執觶興主人荅拜不祭立飮不拜\n卒觶不洗實觶東南面授主人\n主人阼階上拜賔少退主人受觶賔拜\n送于主人之西賔揖復席主人\n西階上酬介介降席自南方立于主人之西\n如賔酬主人之禮主人揖復席\n司正升相旅曰某子受酬一酬\n者降席\n司正退立于序端東面\n受酬者自介右\n衆受酬者受自左\n拜興飮皆如賔酬主人之禮辯\n卒受者以觶降坐奠于篚\n司正降復位使二人舉\n觶于賔介洗升實觶于西階上皆坐奠觶遂\n拜執觶興賔介席末荅拜皆坐祭遂飮卒觶\n興坐奠觶遂拜執觶興賔介席末荅拜\n\n逆降洗升實觶皆立于西階上賔介皆拜\n皆進薦西奠之賔辭坐取觶以興介則薦\n南奠之介坐受以興退皆拜送降賔介奠于\n其所司正升自西階受\n命于主人主人曰請坐于賔賔辭以俎\n\n主人請徹俎賔\n許司正降階前命弟子俟徹俎\n司正升\n立于席端賔降席北面主人降席阼階上\n北面介降席西階上北面遵者降席席東南\n靣\n賔取俎還\n授司正司正以降賔從之主人取俎還授弟\n子弟子以降自西階主人降自阼階介取俎\n還授弟子弟子以降介從之若有諸公大夫\n則使人受俎如賔禮衆賔皆降\n說屨揖讓如初升坐\n乃羞\n無筭\n爵\n無筭樂\n賔出奏陔\n\n主人送于門\n外再拜賔若有遵者諸\n公大夫則旣一人舉觶乃入\n席于賔東公三重\n大夫再重\n公如大夫入主\n人降賔介降衆賔皆降復初位主人迎揖讓\n升公升如賔禮辭一席使一人去之\n大夫則如介禮有諸\n公則辭加席委于席端主人不徹無諸公則\n大夫辭加席主人對不去加席\n明日賔服鄕服以拜賜\n主人如賔服以拜\n辱\n主人釋服乃息司\n正無介\n不殺薦脯醢羞唯所\n有徴唯所欲以吿于先生君子可\n也\n賔介不與鄕樂唯欲\n記鄕朝服而謀\n賔介皆使能不宿戒\n\n蒲筵緇布純尊綌幂賔至徹之\n其牲狗也亨于堂東北\n獻用爵其他用觶\n薦脯五挺橫祭于其上出自左房\n\n俎由東壁自西階升\n賔俎脊脅肩肺主人俎脊脅臂肺\n介俎脊脅肫胳肺肺皆離皆右體進腠\n\n以爵拜\n者不徒作坐卒爵者拜\n旣爵立卒爵者不拜旣爵\n凡奠者於左將舉於右衆賔\n之長一人辭洗如賔禮\n立者東靣北上若有北靣者則東\n上樂正與立者皆薦以\n齒\n凡舉爵三作而不徒爵\n樂作大夫不入獻工與笙取爵于上\n篚旣獻奠于下篚其\n笙則獻諸西階上\n磬階間縮􁆤北靣鼔之\n主\n人介凡升席自北方降自南方\n司正旣舉觶而薦諸其位\n凡旅不洗不洗者不祭旣旅\n士不入徹俎賔介遵者之俎受\n者以降遂出授從者主人之俎以東\n樂正命奏陔賔出至于階陔作若有諸公\n則大夫於主人之北西靣主人\n之賛者西靣北上不與\n無筭爵然後\n與\n"}
{"id": "KR1d0026_005", "series": "KR1d0026", "text": "鄕射之禮主人戒賔賔出迎再拜主人荅再\n拜乃請\n\n賔\n禮辭許主人再拜賔荅再拜主人退賔送再\n拜無介乃席賔\n南面東上衆賔之席繼而西\n席主人於阼階上西面\n尊於賔席之東兩壷斯禁左玄酒皆加勺\n篚在其南東肆\n設洗于阼階東南南北以堂深東西當東\n榮水在洗東篚在洗西南肆縣于洗東\n北西面乃張\n侯下綱不及地武\n不繫左下綱中掩束之\n乏參侯道居侯黨之一西五歩\n羮定\n主人朝服乃速賔賔朝服出迎再拜主\n人荅再拜退賔送再拜\n賔及衆賔遂從之及門主人一\n相出迎于門外再拜賔荅再拜\n揖衆賔主人以賔揖先入\n賔厭衆賔衆賔皆入門左東面北上賔\n少進主人以賔三揖\n皆行及階三讓主人升一等賔升\n主人阼階上當楣\n北面再拜賔西階上當楣北面荅再拜\n主人坐取爵于上篚以降賔降\n主人阼階前西面坐奠爵興辭降\n賔對主人坐取爵興適洗南面\n坐奠爵于篚下盥洗賔\n進東北靣辭洗主\n人坐奠爵于篚興對賔反位\n主人卒洗壹揖壹讓以賔升賔西階上\n北面拜洗主人阼階上北面奠爵遂荅拜乃\n降賔降主人辭降賔對主人\n卒盥壹揖壹讓升賔升西階上疑立\n主人坐取爵實之賔席之前西北面獻賔\n賔西階上北面拜主人少退\n賔進受爵于席前復位主人阼\n階上拜送爵賔少退薦脯醢賔升席自西\n方乃設折俎主人阼階\n東疑立賔坐左執爵右祭脯醢奠爵于薦西\n興取肺坐絶祭尚\n左手嚌之興加于俎坐挩\n手執爵遂祭酒興席末坐啐酒\n降席坐奠爵拜告旨執爵興主\n人阼階上荅拜賔西階上北面坐卒爵興坐\n奠爵遂拜執爵興主人阼階上荅拜賔以\n虚爵降主人降賔\n西階前東靣坐奠爵興辭降主人對賔坐取\n爵適洗北面坐奠爵于篚下興盥洗\n主人阼階之東南面辭洗賔坐奠爵于篚\n興對主人反位賔卒洗揖讓\n如初升主人拜洗賔荅拜興降盥如主人之\n禮賔升實爵主人之席前東南面酢主人\n主人阼階上拜賔少退主人進受爵復位賔\n西階上拜送爵薦脯醢主人升席自北方乃\n設折俎祭如賔禮不告旨自\n席前適阼階上北面坐卒爵興坐奠爵遂拜\n執爵興賔西階上北靣荅拜\n主人坐奠爵于序端阼階上再拜崇酒賔\n西階上荅再拜主人坐\n取觶于篚以降賔降主人奠觶辭降賔\n對東靣立主人坐取觶洗賔不辭洗\n卒洗揖讓升賔西階上疑立主人實觶酬\n之阼階上北靣坐奠觶遂拜執觶興賔\n西階上北靣荅拜主人坐祭遂飮卒觶興坐\n奠觶遂拜執觶興賔西階上北靣荅拜主人\n降洗賔降辭如獻禮升不拜洗賔\n西階上立主人實觶賔之席前北面賔西\n階上拜主人坐奠觶于薦西賔辭坐取觶以\n興反位主人阼階上拜送賔北\n面坐奠觶于薦東反位主人揖降賔降\n東面立于西階西當西序\n主人西南靣三拜衆賔衆賔皆荅壹拜\n主人揖升坐取\n爵于序端降洗升實爵西階上獻衆賔衆賔\n之長升拜受者三人\n主人拜送坐祭立飮\n不拜旣爵授主人爵降復位衆賔皆不拜\n受爵坐祭立飮毎一人獻\n則薦諸其席衆賔辯有脯醢主人以\n虚爵降奠于篚揖讓升賔厭衆賔升衆\n賔皆升就席一人洗舉觶於賔升實\n觶西階上坐奠觶拜執觶興賔席末荅拜舉\n觶者坐祭遂飮卒觶興坐奠觶拜執觶興賔\n荅拜降洗升實之西階上北面賔拜\n舉觶者進坐奠觶于薦西賔辭坐\n取以興舉觶者西階上拜送賔反奠于\n其所舉觶者降大夫若有遵者則入門左\n\n主人降\n禮不嚌肺不啐酒不吿旨西階上卒爵拜主\n人荅拜大夫降洗\n主人復阼階降辭如初卒洗\n主人盥揖讓升大夫授主\n人爵于兩楹間復位主人實爵以酢于西階\n上坐奠爵拜大夫荅拜坐祭卒爵拜大夫荅\n拜主人坐奠爵于西楹南再拜崇酒大夫荅\n拜主人復阼階揖降大夫降立于賔南\n主人揖讓以賔升大夫及衆賔皆\n升就席席工于西階上少東樂正先升北面\n立于其西工四人二\n瑟瑟先相者皆左何瑟面鼔執越内弦右手\n相入升自西階北面東上工坐相者坐授瑟\n乃降\n\n笙入立于縣中西面乃合\n樂周南關雎葛覃卷耳召南鵲巢采蘩采蘋\n\n工不興吿于\n樂正曰正歌備樂正吿于賔乃降\n主人取爵于上篚獻\n工大師則爲之洗賔\n降主人辭降工不辭洗卒洗升實爵\n工不興左瑟一人拜受爵\n主人阼階上拜送爵薦脯醢使人相祭\n工飮不拜旣爵授主人爵衆工不拜受\n爵祭飮辯有脯醢不祭不洗遂\n獻笙于西階上\n笙一人拜于下盡階不升堂受爵\n主人拜送爵階前坐祭立飮不拜旣爵升授\n主人爵衆笙不拜受爵坐祭立飮辯有脯醢\n不祭主人以爵降奠于篚反升就席\n主人降席自南方側降作相\n爲司正司正禮辭許諾主人再拜司正荅拜\n\n主人升就席司正洗觶升自西階由楹内\n適阼階上北面受命于主人\n西階上北面請安于賔賔禮\n辭許司正告于主人遂立于楹間以相拜\n主人阼階上再拜賔西階上荅\n再拜皆揖就席司正實觶降自\n西階中庭北面坐奠觶興退少立\n進坐取觶興反坐不祭遂\n卒觶興坐奠觶拜執觶興洗北面坐奠于其\n所興少退北面立于觶南\n末旅三耦\n俟于堂西南面東上\n司射適堂西袒決遂取弓于階\n西兼挾乗矢升自西階階上北面告于賔曰\n弓矢旣具有司請射\n\n賔對曰\n某不能爲二三子許諾司\n射適阼階上東北靣告于主人曰請射于賔\n賔許司射降自西階階前西面命弟子納射\n器\n乃納射器皆在堂西賔與大夫之弓倚于\n西序矢在弓下北括衆弓倚于堂西矢在其\n上主人之弓矢在東序東\n司射不釋弓矢遂以比三耦於堂西\n三耦之南北面命上射曰某御於子命下射\n曰子與某子射司正爲\n司馬司馬命張侯弟\n子說束遂繫左下綱司馬又命\n獲者倚旌于侯中\n獲者由西方坐取旌倚于侯中乃退樂正適\n西方命弟子賛工遷樂于下弟\n子相工如初入降自西階阼階下之東南堂\n前三笴西面北上坐樂正北面立\n于其南司射猶挾乗矢以命三\n耦各與其耦讓取弓矢拾三耦皆\n袓決遂有司左執弣右執弦而授弓\n遂授矢三耦皆\n執弓搢三而挾一个司射先\n立于所設中之西南東面三耦皆進由司射\n之西立于其西南東面北上而俟司射東面\n立于三耦之北搢三而挾一个\n揖進當階北靣揖及階揖升堂揖\n豫則鉤楹内堂則由楹外當左物北靣揖\n\n及物揖左足履物不方足還視\n侯中俯正足\n不去旌誘射將乘矢\n執弓不挾右執弦南靣\n揖揖如升射降出于其位南適堂西改取一\n个挾之遂適階西取\n扑搢之以反位司馬命獲\n者執旌以負侯獲者適侯\n執旌負侯而俟司射還當上耦西\n靣作上耦射司射反位上耦揖進\n上射在左並行當階北靣揖及階揖上射先\n升三等下射從之中等上射升堂少左\n下射升上射揖並行皆當其物北面\n揖及物揖皆左足履物還視侯中合足而俟\n司馬適堂西不決遂袒執弓出于\n司射之南升自西階鉤楹由上射之後西南\n面立于物間右執簫南揚弓命去侯\n獲者執旌許諾聲\n不絶以至于乏坐東靣偃旌興而俟\n司馬出于下射之南還其\n後降自西階反由司射之南適堂西釋弓襲\n反位立于司射之南司射進\n與司馬交于階前相左由堂下西階之東北\n靣視上射命曰無射獲無獵獲上射揖司射\n退反位乃射上射旣發挾弓\n矢而后下射射拾發以將乗矢\n獲者坐而獲\n舉旌以宫偃旌以商\n獲而未釋獲卒射皆執弓不\n挾南面揖揖如升射上射降三\n等下射少右從之中等並行上射於左與\n升射者相左交于階前相揖由司馬之南適\n堂西釋弓說決拾襲而俟于堂西南面東上\n三耦卒射亦如之司射去扑倚于西階之西\n升堂北面告于賔曰三耦卒射\n賔揖司射降搢扑反位司馬適堂\n西袒執弓由其位南進與司射交于階前相\n左升自西階鉤楹自右物之後立于物間西\n南面揖弓命取矢獲者執旌許諾聲不\n絶以旌負侯而俟司馬出于左\n物之南還其後降自西階遂適堂前北面立\n于所設楅之南命弟子設楅乃\n設楅于中庭南當洗東肆司馬由司\n射之南退釋弓于堂西襲反位弟子取矢北\n面坐委于楅北括乃退司馬襲進當楅南北\n面坐左右撫矢而乗之\n若矢不備則\n司馬又袒執弓如初升命曰取矢不索\n弟子自西方應曰諾乃復求矢加于楅\n司射倚扑于階西升請\n射于賔如初賔許諾賔主人大夫若皆與射\n則遂吿于賔適阼階上告于主人主人與賔\n爲耦\n遂吿于大夫大夫雖衆皆與\n士爲耦以耦吿于大夫曰某御於子\n\n西階上北面\n作衆賔射司射降搢扑由司馬之南適堂\n西立比衆耦\n衆賔將與射者皆降由司馬之南適堂\n西繼三耦而立東上大夫之耦爲上若有東\n面者則北上賔主人\n與大夫皆未降司射乃比衆耦\n辯遂命三耦拾取矢司射反位\n三耦拾取矢皆袒決遂執弓進\n立于司馬之西南司射作上耦\n取矢司射反位上耦揖進當楅\n北面揖及楅揖上射東面下射西\n面上射揖進坐橫弓郤手自弓下取一个兼\n諸弣順羽且興執弦而左還退反位東面揖\n\n下\n射進坐橫弓覆手自弓上取一个興其他如\n上射旣拾取乗\n矢揖皆左還南面揖皆少進當楅南皆左還\n北面搢三挾一个揖皆左還上射\n於右與進者相左\n相揖反位三耦拾取矢亦如之後\n者遂取誘射之矢兼乗矢而取之以授有司\n于西方而后反位衆\n賔未拾取矢皆袒決遂執弓搢三挾一个由\n堂西進繼三耦之南而立東靣北上大夫之\n耦爲上\n司射作射如初一耦揖升如\n初司馬命去侯獲者許諾司馬降釋弓反位\n司射猶挾一个去扑與司馬交于階前升請\n釋獲于賔\n賔許降搢扑西\n面立于所設中之東北面命釋獲者設中遂\n視之釋獲者執鹿中一人執筭以從\n之釋獲者坐設中南當楅西\n當西序東面興受筭坐實八筭于中橫委其\n餘于中西南末興共而俟司\n射遂進由堂下北面命曰不貫不釋\n上射揖司射退反位釋獲者坐\n取中之八筭改實八筭于中興執而俟\n乃射若中則釋獲者坐而釋獲毎一个釋一\n筭上射於右下射於左若有餘筭則反委之\n又取中之八筭改實八筭\n于中興執而俟三耦卒射賔主人大夫揖皆\n由其階降揖主人堂東袒決遂執弓搢三挾\n一个賔於堂西亦如之皆由其階階下揖升\n堂揖主人爲下射皆當其物北面揖及物揖\n乃射卒南面揖皆由其階階上揖降階揖賔\n序西主人序東皆釋弓說決拾襲反位升及\n階揖升堂揖皆就席\n大夫袒決遂執弓搢三挾一个由堂\n西出于司射之西就其耦大夫爲下射揖進\n耦少退揖如三耦及階耦先升卒射揖如升\n射耦先降降階耦少退皆釋弓于堂西襲耦\n遂止于堂西大夫升就席\n衆賔繼射釋獲皆如初司射所作\n唯上耦\n卒射釋獲者遂以所執餘獲升自西階盡階\n不升堂告于賔曰左右卒射降反位坐委餘\n獲于中西興共而俟\n司馬袒決執弓升命取\n矢如初獲者許諾以旌負侯如初司馬降釋\n弓反位弟子委矢如初大夫之矢則兼束之\n以茅上握焉\n\n司馬乗矢如初司射遂適西階西\n釋弓去扑襲進由中東立于中南北靣視筭\n釋獲者東面于中西坐先數右獲\n二筭爲純一\n純以取實于左手十純則縮而委之\n毎委異之有餘純則橫於\n下一筭爲竒竒則又縮諸純下\n興自前適左東面\n坐兼斂筭實于左手一純以委十則異之\n其餘如右獲司射復位釋獲者\n遂進取賢獲執以升自西階盡階不升堂告\n于賔若右勝則曰右賢於\n左若左勝則曰左賢於右以純數告若有竒\n者亦曰竒\n若左右鈞則左右皆執一筭以吿曰左\n右鈞降復位坐兼斂筭實八筭于中委其餘\n于中西興共而俟司射適堂西命弟子設豐\n弟子奉豐升設于\n西楹之西乃降勝者之弟子洗觶升酌南靣\n坐奠于豐上降袒執弓反位\n司射遂袒\n執弓挾一个搢扑北靣于三耦之南命三耦\n及衆賔勝者皆袒決遂執張弓\n不勝者皆襲說決拾卻左手右加弛\n弓于其上遂以執弣\n司射先反位三耦\n及衆射者皆與其耦進立于射位北上司射\n作升飮者如作射一耦進揖如升射及階勝\n者先升升堂少右不勝\n者進北面坐取豐上之觶興少退立卒觶進\n坐奠于豐下興揖\n不勝者先降與升飮者相左\n交于階前相揖出于司馬之南遂適堂西釋\n弓襲而俟有執爵者\n執爵者坐取觶實之反奠于豐\n上升飮者如初三耦卒飮賔主人\n大夫不勝則不執弓執爵者取觶降洗升實\n之以授于席前受觶以適西階上北靣\n立飮卒觶授執爵者反就席大\n夫飮則耦不升若大夫之耦\n不勝則亦執弛弓特升飲衆賔繼\n飮射爵者辯乃徹豐與觶\n肺坐祭遂祭酒興適左个\n中皆如之左个之西\n北三歩東靣設薦俎獲者薦右東靣立飮不\n拜旣爵司馬\n受爵奠于篚復位獲者執其薦使人執俎從\n之辟設于乏南\n獲者負侯而俟司\n射適階西釋弓矢去扑說決拾襲適洗洗爵\n升實之以降獻釋獲者于其位少南薦脯醢\n折俎有祭釋獲者薦右東靣拜受爵\n司射北靣拜送爵釋獲者就其薦坐左執爵\n祭脯醢興取肺坐祭遂祭酒興司射之西北\n靣立飮不拜旣爵司射受爵奠于篚釋獲者\n少西辟薦反位司射\n適堂西袒決遂取弓于階西挾一个搢扑以\n反位司射去扑倚于階西升請射于賔\n如初賔許司射降搢扑由司馬之南適堂西\n命三耦及衆賔皆袒決遂執弓就位\n司射先反位\n三耦及衆賔皆袒決\n遂執弓各以其耦進反于射位\n司射作拾取矢三耦拾取矢如初反位賔主\n人大夫降揖如初主人堂東賔堂西皆袒決\n遂執弓皆進階前揖及楅揖拾取\n矢如三耦\n卒北靣搢三挾一个揖退\n賔堂西主人堂東皆釋弓矢襲及階\n揖升堂揖就席大夫袒決\n遂執弓就其耦揖皆\n進如三耦耦東靣大夫西靣大夫進坐說矢\n束興反位而后耦揖進坐兼取\n乗矢順羽而興反位揖\n大夫進坐亦兼取乗矢如其耦\n北靣搢三挾一个揖退耦反位大\n夫遂適序西釋弓矢襲升即席衆\n賔繼拾取矢皆如三耦以反位司射猶挾一\n个以進作上射如初一耦揖升如初\n司馬升命去侯\n獲者許諾司馬降釋弓反位司射與司馬交\n于階前去扑襲升請以樂樂于賔賔許諾司\n射降搢扑東靣命樂正曰請以樂樂于賔賔\n許\n司射遂適階間堂下北面命\n曰不鼓不釋\n上射揖司射退反位\n樂正東面命大師曰奏騶虞間若一\n\n大師不興許\n諾樂正退反位乃奏騶虞以射三耦卒射賔\n主人大夫衆賔繼射釋獲如初卒射降\n釋獲者執餘獲升告左右卒射\n如初司馬升命取矢獲者許諾\n司馬降釋弓反位弟子委矢司馬乗之皆如\n初司射釋弓視筭如初釋獲者\n以賢獲與鈞告如初降復位司射命設豐設\n豐實觶如初遂命勝者執張弓不勝者執弛\n弓升飮如初司射猶袒決遂左執弓右執一\n个兼諸弦面鏃適堂西以命拾取矢如初\n司射反位三耦\n及賔主人大夫衆賔皆袒決遂拾取矢如初\n矢不挾兼諸弦弣以退不反位遂授有司于\n堂西辯拾取矢\n揖皆升就席\n司射乃適堂\n西釋弓去扑說決拾襲反位司馬命弟子說\n侯之左下綱而釋之命獲者\n以旌退命弟子退楅司射命釋獲者退中與\n筭而俟\n司馬反爲司正退復觶南而立樂正\n命弟子賛工即位弟子相工如其降也升自\n西階反坐賔北面\n坐取俎西之觶興阼階上北面酬主人主人\n降席立于賔東賔坐奠觶拜執觶興主人荅\n拜賔不祭卒觶不拜不洗實之進東南面\n主人阼階上北面拜賔少退\n主人進受觶賔主人之西北面拜送\n賔揖就席主人以觶適西階上酬大\n夫大夫降席立于主人之西如賔酬主人之\n禮主人揖就席若無大夫則\n長受酬亦如之司正升自西階\n相旅作受酬者曰某酬某子\n\n受酬者降席司正退立\n于西序端東面衆受酬\n者拜興飮皆如賔酬主人之禮辯遂酬在下\n者皆升受酬于西階上\n卒受者以觶降奠于篚\n司正降復位使二人舉觶于賔與大夫\n舉觶者皆洗觶升實之西階上北面皆\n坐奠觶拜執觶興賔與大夫皆席末荅拜舉\n觶者皆坐祭遂飮卒觶興坐奠觶拜執觶興\n賔與大夫皆荅拜舉觶者逆降洗升實觶皆\n立于西階上北面東上賔與大夫拜舉觶者\n皆進坐奠于薦右賔與大夫辭坐受\n觶以興舉觶者退反位皆拜送乃降\n賔與大夫坐反奠于其所興\n若無大夫則唯賔司正升自\n西階阼階上受命于主人適西階上北面請\n坐于賔\n賔辭以俎反命于主\n人主人曰請徹俎賔許司正降自西階階前\n命弟子俟徹俎\n司正升立于序端\n賔降席北面主人降席自南方阼階上北面\n大夫降席席東南面賔取俎還授司\n正司正以降自西階賔從之降遂立于階西\n東面司正以俎出授從者\n主人取俎還授弟子弟子受俎\n降自西階以東主人降自阼階西面立\n大夫取俎還授弟子弟子以降自西階\n遂出授從者大夫從之降立于賔南\n衆賔皆降立于大夫之南少退北上\n主人以賔揖讓說屨乃升大夫及衆\n賔皆說屨升坐\n乃羞無筭爵使二\n人舉觶賔與大夫不興取奠觶飮卒觶不拜\n\n執觶者受觶遂實\n之賔觶以之主人大夫之觶長受而錯\n皆不拜\n辯卒受者興以旅在下者于\n西階上\n\n長受酬酬者不拜乃飮\n卒觶以實之\n受酬者不拜受辯旅皆不拜\n執觶者皆與旅\n卒受者以虚觶降奠\n于篚執觶者洗升實觶反奠于賔與大夫\n\n無筭樂賔興樂正命奏陔\n賔降及階\n陔作賔出衆賔皆出主人送于門外再拜\n明日賔朝服以拜賜于門\n外主人不見如賔服遂從之拜辱于\n門外乃退主人釋服乃息\n司正\n無介不\n殺使人速迎于門外不拜入升不\n拜至不拜洗薦脯醢無俎賔酢主人主人不\n崇酒不拜衆賔旣獻衆賔一人舉觶遂無筭\n爵\n無司正賔不\n與徴唯所欲以\n告於鄕先生君子可也\n羞唯所有鄕樂唯欲\n記大夫與則公士爲賔\n使能不宿戒\n其牲狗也亨于堂東北\n尊綌幂賔至徹之蒲筵緇布純\n西序之席北上獻用爵其他用\n觶以爵拜者不徒作\n薦脯用籩五膱祭半膱橫于\n上醢以豆出自東房膱長尺二寸\n\n俎由東壁自西階升\n賔俎脊脅肩肺主人俎脊脅臂肺肺皆離皆\n右體也進腠\n凡舉爵三作\n而不徒爵凡奠者於左\n將舉者於右衆賔之長一人辭洗如\n賔禮若有諸公則如賔禮大夫如介\n禮無諸公則大夫如賔禮樂\n作大夫不入樂正與立者齒\n三笙一和而成聲\n獻工與笙取爵于\n上篚旣獻奠于下篚其笙則獻諸西階上\n立者東面北上司正旣舉\n觶而薦諸其位三耦者使弟子司射前\n戒之司射之弓矢與扑\n倚于西階之西司射旣袒決遂而升司\n馬階前命張侯遂命倚旌\n凡侯天子熊侯白質諸侯麋侯赤質大夫布\n侯畫以虎豹士布侯畫以鹿豕\n\n凡畫者丹質\n射自楹間物長如\n笴其間容弓距隨長武\n\n序則物\n當棟堂則物當楣命\n負侯者由其位凡適堂西皆出入于\n司馬之南唯賔與大夫降階遂西取弓矢\n旌各以其物\n無物則以白羽與朱羽糅杠長三\n仞以鴻脰韜上二㝷\n\n凡挾矢於二指之間橫\n之司射在司馬之北\n司馬無事不執弓始射獲而未釋獲\n復釋獲復用樂行之上射於右\n楅長如笴博三寸厚寸有半龍首其中虵交\n韋當\n楅髤\n橫而拳之南面坐而奠之南北當洗\n射者有過則撻之\n\n衆賔不與射者不降取\n誘射之矢者旣拾取矢而后兼誘射之乗天\n而取之賔主人射則司\n射擯升降卒射即席而反位卒事\n鹿中髤前足跪鑿背容八\n筭釋獲者奉之先首大夫降\n立于堂西以俟射大夫與士射\n袒薫𥜗耦少退于物司射\n釋弓矢視筭與獻釋獲者釋弓矢\n禮射不主皮主皮之射者勝\n者又射不勝者降\n\n凡旅不洗不\n洗者不祭旣旅士不入\n大夫後出主人送于門外再\n拜鄕侯上个五\n尋中十尺\n侯道五\n十弓弓二寸以爲侯中\n倍中以爲\n躬倍躬以爲左右舌\n下舌半上舌\n\n箭籌八十\n長尺有握握素\n楚扑長如笴刋夲尺\n君射則爲下射上射退于物一笴旣發\n則荅君而俟君樂作而\n后就物君袒朱𥜗以射小臣以巾執矢以\n授若飮君如燕則夾爵\n君國\n中射則皮樹中以翿旌獲白羽與朱羽糅\n於\n郊則閭中以旌獲\n於竟\n則虎中龍旜大\n夫兕中各以其物獲士鹿中翿旌\n以獲唯君有射\n于國中其餘否君\n在大夫射則肉袒\n\n"}
{"id": "KR1d0026_006", "series": "KR1d0026", "text": "燕禮小臣戒與者\n膳宰具\n官饌于寢東\n樂人縣\n設洗篚于阼階東南當東􁆤罍水在東篚\n在洗西南肆設膳篚在其北西面\n\n司宫尊于東楹之西兩方壺左玄酒\n南上公尊瓦大兩有豐幂用綌若錫在尊南\n南上尊士旅食于門西兩圜壺\n\n司宫筵賔于戸\n西東上無加席也\n射人吿具小\n臣設公席于阼階上西鄕設加席公升即位\n于席西鄕\n小臣納卿大夫卿大夫皆入門右北\n面東上士立于西方東面北上祝史立于門\n東北面東上小臣師一人在東堂下南面士\n旅食者立于門西東上\n\n公降立于阼階之東南南鄕爾卿卿西\n面北上爾大夫大夫皆少進\n射人請賔公曰命某爲賔\n射人命賔賔少進禮辭\n反命又命之賔再拜稽首許\n諾射人反命賔出立于門外東面\n公揖卿大夫乃升就席小臣自\n阼階下北面請執幂者與羞膳者\n乃命執幂者執幂者升自\n西階立於尊南北面東上\n\n膳宰請羞于諸公卿者\n射人納賔賔入及庭公\n降一等揖之公升就席\n賔升自西階主人亦升自西階\n賔右北面至再拜賔荅再拜\n\n主人降洗洗南西北面\n賔降階西東面主人辭降賔對主\n人北面盥坐取􁈉洗賔少進辭洗主人坐奠\n􁈉于篚興對賔反位\n主人卒洗賔揖乃升主人\n升賔拜洗主人賔右奠􁈉荅拜降盥\n賔降主人辭賔對卒盥賔揖升主人升\n坐取􁈉執幂者舉幂主人酌膳執\n幂者反幂主人筵前獻\n賔賔西階上拜筵前受爵反位主人賔右拜\n送爵膳宰薦脯醢賔升筵膳宰\n設折俎賔坐左執爵\n右祭脯醢奠爵于薦右興取肺坐絕祭嚌之\n興加于俎坐挩手執爵遂祭酒興席末坐啐\n酒降席坐奠爵拜告旨執爵興主人荅拜\n賔西階上北面坐卒爵興坐奠爵遂\n拜主人荅拜賔以虚爵降主人\n降賔洗南坐奠􁈉少進辭降主人東面對\n\n賔坐取􁈉奠于篚下盥洗主人辭洗\n賔坐奠􁈉于篚興對卒洗及階揖升\n主人升拜洗如賔禮賔降盥主人降賔辭降\n卒盥揖升酌膳執幂如初以酢主人于西階\n上主人北面拜受爵賔主人之左拜送爵\n主人坐祭不啐酒不\n拜酒不告㫖遂卒爵興坐奠爵拜執爵\n興賔荅拜主人不崇酒以虚爵降奠于篚\n賔降立于西階西\n射人升賔賔升立于序内東面\n主人盥洗象觚升實之東北面獻于\n公公拜受爵主人降自西\n階阼階下北面拜送爵士薦脯醢膳宰設折\n俎升自西階公祭如賔\n禮膳宰賛授肺不拜酒立卒爵坐奠爵拜執\n爵興主人荅拜升受爵以降奠\n干膳篚更爵洗升酌膳酒以降酢于阼階下\n北面坐奠爵再拜稽首公荅再拜\n主人坐祭遂卒爵再拜稽首公荅再\n拜主人奠爵于篚主人盥洗升媵觚于賔酌\n散西階上坐奠爵拜賔賔降筵北面荅拜\n主人坐祭\n遂飮賔辭卒爵拜賔荅拜\n主人降洗賔降主人辭降賔辭洗卒\n洗揖升不拜洗主人酌膳賔西階\n上拜受爵于筵前反位主人拜送爵\n賔升席坐祭酒遂奠于薦東\n主人降復位賔降筵西東南面立\n小臣自\n阼階下請媵爵者公命長\n小臣作下大夫二人媵爵\n媵爵者阼階下皆北面再拜稽首公荅再\n拜媵爵者立于洗南西面北上序\n進盥洗角觶升自西階序進酌散交于楹北\n降阼階下皆奠觶再拜稽首執觶興公荅再\n拜\n媵爵者皆坐祭遂卒觶興坐奠觶再拜稽\n首執觶興公荅再拜媵爵者執觶待于洗南\n小臣請致者若君命皆\n致則序進奠觶于篚阼階下皆再拜稽首公\n荅再拜媵爵者洗象觶升實之序進坐奠于\n薦南北上降阼階下皆再拜稽首送觶公荅\n再拜\n公坐取大夫所媵觶興以酬賔賔降西\n階下再拜稽首公命小臣辭賔升成拜\n公坐奠\n觶荅再拜執觶興立卒觶賔下拜小臣辭賔\n升再拜稽首\n公坐奠觶荅再拜執觶興\n賔進受虚爵降奠于篚易觶洗\n\n公有命則不易不洗反\n升酌膳觶下拜小臣辭賔升再拜稽首\n公\n荅再拜賔以旅酬於西階\n上射人作大夫長升受旅\n賔大夫之右坐奠觶拜執\n觶興大夫荅拜賔坐祭立飮卒觶\n不拜若膳觶也則降更觶洗升實散大\n夫拜受賔拜送大夫辯受酬如受賔\n酬之禮不祭卒受者以虚觶降奠于篚\n主人洗升實散獻卿于\n西階上司宫兼卷重席\n設于賔左東上\n卿升拜受觚主人拜送觚卿辭重\n席司宫徹之乃薦\n脯醢卿升席坐左執爵右祭脯醢遂祭酒不\n啐酒降席西階上北面坐卒爵興坐奠爵拜\n執爵興主人荅拜受爵卿降復位\n辯獻卿主人以虚爵降奠于篚\n射人乃升卿卿皆升就席若有諸公則先\n卿獻之如獻卿之禮\n席于阼階西北面東上無加席\n小臣又請媵\n爵者二大夫媵爵如初請致者若命長致\n則媵爵者奠觶于篚一人待于洗南長致致\n者阼階下再拜稽首公荅再拜\n洗象觶升實之坐奠于薦\n南降與立于洗南者二人皆再拜稽首送觶\n公荅再拜公\n又行一爵若賔若長唯公所酬\n以旅于西\n階上如初大夫卒受者以虚觶降奠于篚主\n人洗升獻大夫于西階上大夫升拜受觚主\n人拜送􁈉大夫坐祭立卒爵不拜旣爵主人\n受爵大夫降復位胥薦主人于\n洗北西面脯醢無脀\n辯獻大夫遂薦之繼賔以\n西東上卒射人乃升大\n夫大夫皆升就席席工于西階上少東樂正\n先升北面立于其西\n\n小臣納工工四人二瑟小臣左何瑟面\n鼔執越内弦右手相入升自西階北面東上\n坐小臣坐授瑟乃降\n\n工歌鹿鳴四牡皇皇者\n華\n\n卒\n歌主人洗升獻工工不興左瑟一人拜受爵\n主人西階上拜送爵\n薦脯醢使人相祭\n卒爵不拜主人受爵\n衆工不拜受爵坐祭遂卒爵辯有脯醢不祭\n主人受爵降奠于篚公又舉\n奠觶唯公所賜以旅于西階上如初\n卒笙入立于縣中奏南陔白華\n華黍\n\n主人洗升獻笙于西階上一人拜盡階不升\n堂受爵降主人拜送爵階前坐祭立卒爵不\n拜旣爵升授主人衆\n笙不拜受爵降坐祭立卒爵辯有脯醢不祭\n乃間歌魚麗笙由庚歌南有嘉魚笙崇丘歌\n南山有臺笙由儀\n\n遂歌鄕樂周南關雎葛覃\n卷耳召南鵲巢采蘩采蘋\n\n大師告于樂正曰正歌\n備\n\n樂正由楹内東楹之東告于公\n乃降復位射人自\n阼階下請立司正公許射人遂爲司正\n\n司正洗角觶南面坐奠于中庭升東楹\n之東受命西階上北面命卿大夫君曰以我\n安卿大夫皆對曰諾敢不安\n司\n正降自西階南面坐取觶升酌散降南面坐\n乃安羞\n庶羞\n大夫祭薦司正升受命皆命\n君曰無不醉賔及卿大夫皆興對曰諾敢不\n醉皆反坐主人\n洗升獻士于西階上士長升拜受觶主人拜\n送觶士坐祭立飲不拜旣爵\n其他不拜坐祭立飮乃薦司\n正與射人一人司士一人執幂二人立于觶\n南東上\n辯獻士士旣獻者立于東方西面北上乃薦\n士祝史小臣師亦就\n其位而薦之主人就旅食\n之尊而獻之旅食不拜受爵坐祭立飲\n若\n射則大射正爲司射如鄕射之禮\n\n賔降洗\n升媵觚于公酌散下拜公降一等小臣辭賔\n升再拜稽首公荅再拜\n賔坐祭卒爵再拜稽首\n公荅再拜賔降洗象觶升酌膳坐奠于薦南\n降拜小臣辭賔升成拜公荅再拜賔反位\n公坐取賔所媵觶興唯公所賜\n受者如初受酬之\n禮降更爵洗升酌膳下拜小臣辭升成拜公\n荅拜乃就席坐行之有執爵者\n唯受于公者拜司\n正命執爵者爵辯卒受者興以酬士大\n夫卒受者以爵興西階上酬士士升大夫奠\n爵拜士荅拜大夫立卒爵不\n拜實之士拜受大夫拜送士旅于西階上辯\n士旅酌卒\n主人洗升自西階獻庶子于阼階上如獻士\n之禮辯降洗遂獻左右正與内小臣皆於阼\n階上如獻庶子之禮\n\n無筭爵士也有執膳爵\n者有執散爵者執膳爵者酌以進公公不拜\n受執散爵者酌以之公命所賜所賜者興受\n爵降席下奠爵再拜稽首公荅拜\n受賜爵者以爵就席坐公卒爵然後飲\n執膳爵者受公爵酌反奠\n之受賜爵者興授執散爵執散\n爵者乃酌行之唯受爵於公者拜卒\n受爵者興以酬士于西階上士升大夫不拜\n乃飲實爵士不拜受爵大夫就席士旅\n酌亦如之公有命徹幂則卿大夫皆降西階\n下北面東上再拜稽首公命小臣辭公荅再\n拜大夫皆辟\n遂升反坐士終旅\n於上如初無筭樂\n宵則庶子執燭於阼階上司宫\n執燭於西階上甸人執大燭於庭􁆻人爲大\n燭於門外\n賔醉北面坐取其薦脯以降\n奏陔賔\n所執脯以賜鍾人於門内􁆤遂出\n卿大夫\n皆出公不送公與客燕\n敢不從致命\n曰寡君使某有不腆之酒以請吾子之與寡\n君須臾焉君貺寡君多矣又辱賜\n于使臣臣敢拜賜命\n記燕朝服於寢\n\n其牲狗也亨于門外\n東方若與四方之賔燕則公迎之\n于大門内揖讓升\n賔爲茍敬席于阼\n階之西北面有脀不嚌肺不啐酒其介爲賔\n\n無膳尊無膳爵\n與卿燕則大夫爲賔與大夫燕亦大夫\n爲賔\n\n羞膳者與執幂者皆士也羞卿者\n小膳宰也若以樂納賔則賔及庭奏\n肆夏賔拜酒主人荅拜而樂闋公拜受爵而\n奏肆夏公卒爵主人升受爵以下而樂闋\n\n升歌鹿鳴下管新宮笙入三成\n遂合鄕樂\n若舞則勺\n唯公與賔\n有俎獻公曰臣敢奏爵以聽命\n凡公所辭皆栗階\n凡栗階不過二等\n凡公所酬旣拜請旅侍臣\n凡薦與\n羞者小膳宰也\n有内羞君與\n射則爲下射袒朱𥜗樂作而后就物小臣\n以巾授矢稍屬不以樂志旣發\n則小臣受弓以授弓人上射\n退于物一笴旣發則荅君而俟若飮君燕\n則夾爵君在大夫射\n則肉袒若與四方之賔燕媵爵曰臣\n受賜矣臣請賛執爵者\n相者對曰吾子無自辱焉\n有房中之樂\n\n"}
{"id": "KR1d0026_007", "series": "KR1d0026", "text": "大射之儀君有命戒射\n宰戒百官有事於射者\n射人戒諸公卿大夫射\n司士戒士射與賛者\n前\n射三日宰夫戒宰及司馬射人宿視滌\n\n司馬命量人量侯道與所設乏以貍歩大侯\n九十參七十干五十設乏各去其侯西十北\n十\n\n遂命量人巾車張三侯大侯之崇見鵠\n於參參見鵠於干千不及地武不繫左下綱\n設乏西十北十凡乏用革\n\n樂人宿縣于阼階\n東笙磬西面其南笙鍾其南鑮皆南陳\n\n建鼔在阼階西南鼓應鼙在\n其東南鼓\n西\n階之西頌磬東面其南鍾其南鑮皆南陳一\n建鼓在其南東鼓朔鼙在其北\n\n一建鼓在西階之東南面\n簜在建鼓\n之閒鼗倚于頌磬西紘\n\n厥明司宫尊于東楹之\n西兩方壷膳尊兩甒在南有豐幂用錫若絺\n綴諸箭蓋幂加勺又反之皆玄尊酒在北\n\n尊士旅食于西鑮之南\n北面兩圜壷\n又尊于大侯之乏東北兩壷獻酒\n\n設洗于阼階東南\n罍水在東篚在洗西南陳設膳篚在其北西\n面又設洗于獲者之尊西北\n水在洗北篚在南東陳\n小臣設公席于阼階上西\n郷司宫設賔席于戶西南面有加席卿席賔\n東東上小卿賔西東上大夫繼而東上若有\n東面者則北上席工于西階之東東上諸公\n阼階西北面東上\n\n官饌羮定\n射人告具于公公升即位于席西郷\n小臣師納諸公卿大夫諸公卿大夫皆入門\n右北面東上士西方東面北上大史在干侯\n之東北北面東上士旅食者在士南北面東\n上小臣師從者在東堂下南面西上\n公\n降立于阼階之東南南鄕小臣師詔揖諸公\n卿大夫諸公卿大夫西面北上揖大夫大夫\n皆少進大射正\n擯擯者請賔公曰命某爲賔\n擯者命賔賔少進禮辭反命\n又命之賔再拜稽首受命擯者\n反命賔出立于門外北面公揖卿大夫升就\n席小臣自阼階下北面請執幂者與羞膳者\n乃命執幂\n者執幂者升自西階立于尊南北面東上\n\n膳宰請羞于諸公卿者\n擯者納賔賔及庭公降一等揖賔賔\n辟公升即席奏\n肆夏\n\n賔升自西階主人從之賔右北面\n至再拜賔荅再拜\n主人降洗洗南西北面\n賔降階西東面主人辭降賔對主\n人北面盥坐取觚洗賔少進辭洗主人坐奠\n觚于篚興對賔反位\n主人卒洗賔揖升主人升賔拜洗\n主人賔右奠觚荅拜降盥賔降主人辭降賔\n對卒盥賔揖升主人升坐取觚執\n幂者舉幂主人酌膳執幂者蓋幂酌者加勺\n又反之筵前獻賔賔西階上拜受爵于\n筵前反位主人賔右拜送爵\n宰胥薦脯醢賔升\n筵庶子設折俎\n賔坐左執觚右祭脯醢奠\n爵于薦右興取肺坐絶祭嚌之興加于俎坐\n挩手執爵遂祭酒興席末坐啐酒降席坐奠\n爵拜告旨執爵興主人荅拜樂闋\n賔西階上北面坐卒爵興\n坐奠爵拜執爵興主人荅拜賔以虚爵降\n主人降賔洗南西北面坐奠觚少進辭\n降主人西階西東面少進對賔坐取觚奠于\n篚下盥洗主人辭洗賔坐奠觚于篚興\n對卒洗及階揖升主人升拜洗如賔禮賔降\n盥主人降賔辭降卒盥揖升酌膳執幂如初\n以酢主人于西階上主人北面拜受爵賔主\n人之左拜送爵主人坐\n祭不啐酒不拜酒\n遂卒爵興坐奠爵拜執爵興賔荅拜主\n人不崇酒以虚爵降奠于篚\n賔降立于西階西東面擯\n者以命升賔賔升立于西序東面\n主人盥洗象觚升酌膳東北面獻于公\n公拜受爵乃奏肆\n夏主人降自西階阼階下北面拜\n送爵宰胥薦脯醢由左房庶子設折俎升自\n西階公祭\n如賔禮庶子賛授肺不拜酒立卒爵坐奠爵\n拜執爵興主人荅拜樂闋升受爵\n降奠于篚更爵洗升酌散以降酢于阼階下\n北面坐奠爵再拜稽首公荅拜\n主人坐祭遂卒爵興坐奠爵再拜稽\n首公荅拜主人奠爵于篚主人盥洗升媵觚\n于賔酌散西階上坐奠爵拜賔西階上北面\n荅拜主人坐祭遂飮賔\n辭卒爵興坐奠爵拜執爵興賔荅拜\n主人降洗賔降主人辭降賔\n辭洗卒洗賔揖升不拜洗主人酌\n膳賔西階上拜受爵于筵前反位主人拜送\n爵賔升席坐祭酒遂奠于薦東\n主人降復位賔降筵西東南面立\n小臣自阼階下請媵爵者公命\n長小臣作下大夫二人\n媵爵媵爵者阼階下皆北面再拜稽首公\n荅拜媵爵者立于洗南西面北上\n序進盥洗角觶升自西階序進酌散交于楹\n北降適阼階下皆奠觶再拜稽首執觶興公\n荅拜\n媵爵者皆坐祭遂卒\n觶興坐奠觶再拜稽首執觶興公荅再拜媵\n爵者執觶待于洗南小臣請致者\n若命皆致則序進奠觶于篚阼\n階下皆北面再拜稽首公荅拜媵爵者洗象\n觶升實之序進坐奠于薦南北上降適阼階\n下皆再拜稽首送觶公荅拜\n媵爵者皆退反位\n公坐取大夫所媵觶興以酬賔賔降西階\n下再拜稽首小臣正辭賔升成拜\n\n公坐奠觶荅拜執觶興公卒觶賔下拜小臣\n正辭賔升再拜稽首\n公坐奠觶荅拜執觶\n興賔進受虚觶降奠于篚易觶興洗\n\n公有命則不易不\n洗反升酌膳下拜小臣正辭賔升再拜稽首\n公荅拜賔告于擯者請旅諸臣\n擯者告于公公許賔以旅大\n夫于西階上擯者作大夫長升受旅\n賔大夫之右坐奠觶拜執觶興\n大夫荅拜賔坐祭立卒觶不拜\n若膳觶也則降更觶洗升實散大夫拜受\n賔拜送遂就席大夫辯受酬\n如受賔酬之禮不祭酒卒受者以虚觶降奠\n于篚復位主人洗觚升實散獻\n卿于西階上司宮兼卷重席\n設于賔左東上\n卿升拜受觚主人拜送觚卿辭重席\n司宮徹之乃薦脯醢\n卿升席庶子設折俎\n卿坐左執爵右祭脯醢奠爵于薦右興取\n肺坐絶祭不嚌肺興加于俎坐挩手取爵遂\n祭酒執爵興降席西階上北面坐卒爵興坐\n奠爵拜執爵興主人荅\n拜受爵卿降復位辯獻卿主人以\n虚爵降奠于篚擯者升卿卿皆升就席若有\n諸公則先卿獻之如獻卿之禮席于阼階西\n北面東上無加席\n小臣又請媵爵者二大夫媵\n爵如初請致者若命長致則媵爵者奠觶于\n篚主人洗觚升獻大夫于西階上大夫升拜\n受觚主人拜送觚大夫坐祭立卒爵不拜旣\n爵主人受爵大夫降復位\n胥薦主人于洗北西面脯醢無脀\n辯獻大夫遂薦\n之繼賔以西東上若有東面者則北上卒擯\n者升大夫大夫皆升就席\n乃席工于西階上少東小臣納工工六人四\n瑟\n僕人正徒相大師僕人師相少師僕人士相\n上工\n\n相者皆左何瑟後首内弦挎越右\n手相\n後者徒相入\n小樂正從\n之升自西階北面\n東上坐授瑟乃降小樂正\n立于西階東乃歌鹿鳴三終\n\n主人洗升實爵獻\n工工不興左瑟\n一人\n\n卒管大師及少師上工皆東坫之東南西\n面北上坐擯者\n自阼階下請立司正\n公許擯者遂爲司正\n司正適洗洗角觶南面坐奠\n于中庭升東楹之東受命\n于公西階上北面命賔諸公卿大夫公曰以\n我安賔諸公卿大夫皆對曰諾敢不安\n司正降自西階南面坐取觶\n升酌散降南面坐奠觶興右還北面\n少立坐取觶興坐不祭卒觶奠之興再拜稽\n首左還南面坐取觶洗南面反奠于其所北\n面立\n司射適次袒決遂\n執弓挾乗矢於弓外見鏃於弣右巨指鉤弦\n\n自阼階前曰爲政請射\n遂告曰大夫與大夫士御於大夫\n\n遂適西階前東面右顧命有司納射器\n射器皆入君之弓矢適東堂賔之弓矢與中\n籌豐皆止于西堂下衆弓矢不挾緫衆弓矢\n楅皆適次而俟\n\n工人士與梓人升自北階兩楹之間\n䟽數容弓若丹若墨度尺而午射正莅之\n卒畫\n自北階下司宫埽所畫物自北階下\n大史俟于所設中之西東面\n以聽政\n司射西面誓之曰公射大侯大夫射參士射\n干射者非其■侯中之不獲卑者與尊者爲\n耦不異侯大史許諾遂比三耦\n三耦俟于次北\n西面北上司射命上射曰某御\n於子命下射曰子與某子射卒遂命三耦取\n弓矢于次司射入于次搢三\n挾一个出于次西面揖當階北面揖及階揖\n升堂揖當物北面揖及物揖由下物少退誘\n射\n射三侯將乗矢始射干又射參大侯再發\n卒射北面揖\n及階揖降如升射之儀遂適\n堂西改取一个挾之遂取扑\n搢之以立于所設中之西南東面\n司馬師命\n負侯者執旌以負侯\n負\n侯者皆適侯執旌負侯而俟司射適次作上\n耦射司射反位上耦出次西面揖進上\n射在左並行當階北面揖及階揖上射先升\n三等下射從之中等上射升\n堂少左下射升上射揖並行皆當其\n物北面揖及物揖皆左足履物還視侯中合\n足而俟\n司馬正適次袒決遂執弓右挾之出升\n自西階適下物立于物間左執弣右執簫南\n揚弓命去侯\n負侯皆許\n諾以宫趨直西及乏南又諾以商至乏聲止\n授獲者\n退立于西方獲者興共而俟\n\n司馬正出于下射之南\n還其後降自西階遂適次釋弓說決拾襲反\n位司射進與司馬正\n交于階前相左由堂下西階之東北面視上\n射命曰毋射獲母獵獲上射揖司射退反位\n乃射上射旣發挾矢而后下射\n射拾發以將乗矢獲者坐而獲\n舉旌以宫偃旌以商獲而未釋獲\n卒射右挾之北面揖揖如升射\n上射降三等下射少右從之中等並\n行上射於左與升射者相左交于階前相揖\n適次釋弓說決拾襲反位\n三耦卒射亦如之司射去扑倚于\n階西適阼階下北面吿于公曰三耦卒射反\n搢扑反位司馬正袒決遂執弓右挾之出與\n司射交于階前相左升自西階\n自右物之後立于物間西南面揖弓命取矢\n負侯許諾如初去侯皆執旌以負其侯\n而俟司馬正降自西階北面命\n設楅小臣師設楅司馬正\n東面以弓爲畢\n旣設楅司馬正適次釋弓說決拾襲反位\n小臣坐委矢于楅北括司馬師坐乗之\n卒若矢不備則司馬正又袒執弓升命取\n矢如初曰取矢不索乃復求矢加于楅卒司\n馬正進坐左右撫之興反位\n司射適西階西倚扑升自西階東面請射于\n公公許遂\n適西階上命賔御于公諸公卿則以耦告于\n上大夫則降即位而后告司射\n自西階上北面告于大夫曰請降司射先降\n搢扑反位大夫從之降適次立于三耦之南\n西面北上司射東面于大夫之\n西比耦大夫與大夫命上射曰某御於子命\n下射曰子與某子射卒遂比衆耦衆耦\n立于大夫之南西面北上若有士與大夫爲\n耦則以大夫之耦爲上命大夫之\n耦曰子與某子射吿於大夫曰某御於子\n命衆耦如命三耦之辭諸公卿\n皆未降遂命三耦各與其耦拾\n取矢皆袒決遂執弓右挾之\n一耦出西面揖當楅北\n面揖及楅揖\n上射東面下射西面上射揖進坐\n橫弓卻手自弓下取一个兼諸弣興順羽且\n左還毋周反面揖\n\n下\n射進坐橫弓覆手自弓上取一个兼諸弣興\n順羽且左還毋周反面揖\n旣拾取矢梱\n之兼挾乗矢皆内還南面揖\n\n適楅南皆左還北面揖搢三挾一\n个揖以耦左還上射於左\n退者\n與進者相左相揖退釋弓矢于次說決拾襲\n反位二耦拾取矢亦如之後者遂取誘射之\n矢兼乗矢而取之以授有司于次中皆襲反\n位司射作射如初一耦揖升\n如初司馬命去侯負侯許諾如初司馬降釋\n弓反位司射猶挾一个去扑與司馬交于階\n前適阼階下北面請釋獲于公\n\n公許反搢扑遂命釋獲者設中以\n弓爲畢北面\n大史釋獲小臣師執中先首坐設之東面\n退大史實八筭于中橫委其餘于中西興共\n而俟\n司射西面命曰中離維綱揚觸\n梱復公則釋獲衆則不與\n\n唯公所\n中中三侯皆獲釋獲者命小史小\n史命獲者司射遂進由堂下\n北面視上射命曰不貫不釋上射揖司射退\n反位釋獲者坐取中之\n八筭改實八筭興執而俟乃射若中則\n釋獲者每一个釋一筭上射於右下射於左\n若有餘筭則反委之又取中之八筭\n改實八筭于中興執而俟三耦卒射賔降取\n弓矢于堂西諸公卿則\n適次繼三耦以南公將射則司\n馬師命負侯皆執其旌以負其侯而俟\n司馬師反位隷僕人埽侯道司射去扑\n適阼階下吿射于公公許適西階東告于賔\n遂搢扑反位小射正一人取\n公之決拾于東坫上一小射正授弓拂弓皆\n以俟于東堂公將射則賔降\n適堂西袒決遂執弓搢三挾一个升自西階\n先待于物北北一笴東面立\n司馬升命去侯如初還右乃降釋弓反位\n公就物小射正\n奉決拾以笥大射正執弓皆以從於物\n小射正坐奠笥于物南遂拂以\n巾取決興賛設決朱極三\n小臣正\n賛袒公袒朱𥜗卒袒小臣正退俟于東堂小\n射正又坐取拾興賛設拾以笥退奠于坫上\n復位大射正執弓以袂順左\n右隈上再下壹左執弣右執簫以授公公親\n揉之小臣\n師以巾内拂矢而授矢于公稍屬\n大射正立于公後以矢行吿于公\n下曰留上曰揚左右曰方\n公旣發大射正受弓而俟拾發以將\n乗矢公卒射小臣師以巾退\n反位大射正受弓小射正以笥\n受決拾退奠于坫上復位大射正退反司正\n之位小臣正賛襲公還而后賔降釋弓于堂\n西反位于階西東面公卽席司正\n以命升賔賔升復筵而后卿大夫繼射諸公\n卿取弓矢于次中袒決遂執弓搢三挾一个\n出西面揖揖如三耦升射卒射降如三耦適\n次釋弓說決拾襲反位衆皆繼射釋獲皆如\n初卒射釋獲者遂以所執\n餘獲適阼階下北面吿于公曰左右卒射\n反\n位坐委餘獲于中西興共而俟司馬袒執弓\n升命取矢如初負侯許諾以旌負侯如初司\n馬降釋弓如初小臣委矢于楅如初\n賔諸公卿大夫之矢皆異束之以\n茅卒正坐左右撫之進束反位\n賔之矢則以授矢人于\n西堂下\n司馬釋弓反位而后卿大夫升就席\n司射適階西釋弓去扑襲進\n由中東立于中南北面視筭釋獲\n者東面于中西坐先數右獲\n二筭爲純一純以取實于左手\n十純則縮而委之每委\n異之有餘純則橫諸下一筭\n爲竒竒則又縮諸純下興自前適左\n東面坐坐兼斂筭實于左手\n一純以委十則異之其餘如右獲\n司射復位釋獲者遂進取賢獲執之由阼\n階下北面告于公若右\n勝則曰右賢於左若左勝則曰左賢於右以\n純數告若有竒者亦曰竒若\n左右鈞則左右各執一筭以告曰左右鈞還\n復位坐兼斂筭實八筭于中委其餘于中西\n興共而俟司射命設豐司宫士奉\n豐由西階升北面坐設于西楹西降復位勝\n者之弟子洗觶升酌散南面坐奠于豐上降\n反位司射遂袒執弓挾\n一个搢扑東面于三耦之西命三耦及衆射\n者勝者皆袒決遂執張弓不\n勝者皆襲說決拾卻左手右加弛弓于其上\n遂以執弣\n司射先反位三耦及\n衆射者皆升飮射爵于西階上小\n射正作升飮射爵者如作射一耦出揖如升\n射及階勝者先升升堂少右\n不勝者進北面坐取豐上之觶興少\n退立卒觶進坐奠于豐下興揖\n不勝者先降\n與升飮者相左交于階前相揖適次\n釋弓襲反位僕人師繼酌射爵取觶實之反\n奠于豐上退俟于序端\n升飮者如初三耦卒飮若賔諸公卿大\n夫不勝則不降不執弓耦不升\n僕人師洗升\n實觶以授賔諸公卿大夫受觶于席以降適\n西階上北面立飮卒觶授執爵者反就席\n若飮公則\n侍射者降洗角觶升酌散降拜\n公降一等小臣正辭賔升再拜稽\n首公荅再拜賔坐祭卒爵再拜稽首公荅再\n拜賔降洗象觶升酌膳以致下拜小臣正辭\n升再拜稽首公荅再拜公卒觶賔進受觶降\n洗散觶升實散下拜小臣正辭升再拜稽首\n公荅再拜\n賔坐不祭卒觶降奠于篚階\n西東面立擯者以命升賔賔升就席\n若諸公卿大夫之耦不勝則亦\n執弛弓特升飮\n衆皆繼飮射爵如三耦射爵辯\n乃徹豐與觶司宫尊侯于服不之東北\n兩獻酒東面南上皆加勺設洗于尊西北篚\n在南東肆實一散于篚\n司\n馬正洗散遂實爵獻服不\n服不侯西北三歩北\n面拜受爵司馬正西面拜送爵反位\n宰夫有司薦庶子\n設折俎卒錯獲\n者適右个薦俎從之\n\n獲者左執爵右祭薦俎\n二手祭酒\n\n卒司馬師受虚爵奠于篚獲者皆執其\n薦庶子執俎從之設于乏少南\n服不復負侯而俟司射適階西\n去扑適堂西釋弓說決拾襲適洗洗觚升實\n之降獻釋獲者于其位少南\n薦脯醢折俎皆有祭\n釋獲者薦右東面拜受爵司射北面\n拜送爵釋獲者就其薦坐左執爵右祭脯醢\n興取肺坐祭遂祭酒興司射之\n西北面立卒爵不拜旣爵司射受虚爵奠于\n篚釋獲者少西辟薦反位\n司射適堂西袒決遂取弓挾一个適階\n西搢扑以反位司射倚扑于階西適阼\n階下北面請射于公如初\n反搢扑適次命三耦皆袒決遂執弓序出\n取矢司射先反位\n\n三耦拾取矢如初小射正\n作取矢如初三耦旣拾取\n矢諸公卿大夫皆降如初位與耦入於次皆\n袒決遂執弓皆進當楅進坐說矢束上射東\n面下射西面拾取矢如三耦\n若士與大夫爲耦士東\n面大夫西面大夫進坐說矢束退反位\n耦揖進坐兼取乗矢興順羽且左還\n毋周反面揖大夫進坐亦兼取\n乗矢如其耦北面搢三挾一个揖進大夫與\n其耦皆適次釋弓說決拾襲反位諸公卿升\n就席衆射者繼拾取\n矢皆如三耦遂入于次釋弓矢說決拾襲反\n位司射猶挾一个以作射如初一耦揖升如\n初司馬升命去侯負侯許諾司馬降釋弓反\n位司射與司馬交于階前倚扑于階西適阼\n階下北面請以樂于公公許\n\n司射\n反搢扑東面命樂正曰命用樂\n樂正曰諾司射遂適堂下北面視上\n射命曰不鼓不釋\n\n上射揖司射退反位樂正命大師曰奏\n貍首間若一\n\n大師不興許諾樂正反位奏貍首\n以射三耦卒射賔待于物如初公樂作而后\n就物稍屬不以樂志其他如初儀\n卒射如\n初賔就席諸公卿大夫衆射者皆繼射釋獲\n如初卒射降反位釋獲者執餘獲進告左右\n卒射如初司馬升命取矢負侯許諾司馬降\n釋弓反位小臣委矢司馬師乗之皆如初司\n射釋弓視筭如初釋獲者以賢獲與鈞告如\n初復位司射命設豐實觶如初遂命勝者執\n張弓不勝者執弛弓升飮如初卒退豐與觶\n如初司射猶袒決遂左執弓右執一个兼諸\n弦面鏃適次命拾取矢如初\n司射反位三耦及諸公卿大夫\n衆射者皆袒決遂以拾取矢如初矢不挾兼\n諸弦面鏃退適次皆授有司弓矢襲反位\n卿大夫升就席司射適次釋弓說\n決拾去扑襲反位司馬正命退楅解綱小臣\n師退楅巾車量人解左下綱司馬師命獲者\n以旌與薦俎退司射命釋獲\n者退中與筭而俟\n公又舉奠觶唯公所賜若賔若長以旅于西\n階上如初大夫卒受者以虚觶降奠于篚反\n位司馬正升自西階東楹之東北面告于公\n請徹俎公許遂適西階上\n北面告于賔賔北面取俎以出諸公卿取俎\n如賔禮遂出授從者于門外大夫降復\n位庻子正徹公俎降自阼階以東\n賔諸公卿皆人門東面北上\n司正升賔賔諸公卿大夫\n皆說屨升就席公以賔及卿大夫皆坐乃安\n羞庻羞\n大夫祭薦\n司正升受命皆命公曰衆無不醉賔及諸\n公卿大夫皆興對曰諾敢不醉皆反位坐\n主人\n洗酌獻士于西階上士長升拜受觶主人拜\n送士坐祭立飮不拜旣爵其\n他不拜坐祭立飮乃薦司正\n與射人于觶南北面東上司正爲上\n辯獻士士旣\n獻者立于東方西面北上乃薦士\n祝史小臣師亦就其位\n而薦之主人就士旅\n食之尊而獻之旅食不拜受爵坐祭立飮\n主人執虚爵奠于篚\n復位賔降洗升媵觶于公酌散下拜公降一\n等小臣正辭賔升再拜稽首公荅再拜\n賔坐祭卒爵\n再拜稽首公荅再拜賔降洗象觚升酌膳坐\n奠于薦南降拜小臣正辭賔升成拜公荅拜\n賔反位公坐取賔所媵觚興唯\n公所賜受者如初受酬之禮降更爵洗升酌\n膳下再拜稽首小臣正辭升成拜公荅拜乃\n就席坐行之有執爵者\n唯受于公者拜司正命執爵\n者爵辯卒受者興以酬士大夫卒受者\n以爵興西階上酬士士升大夫奠爵拜士荅\n拜大夫立卒爵不拜實之\n士拜受大夫拜送士旅于西階上辯\n士旅酌若命曰復射\n則不獻庶子司射命射唯欲\n卿大夫皆\n降再拜稽首公荅拜\n壹發中三侯皆獲\n主人洗升自西階獻庶子于阼階上如\n獻士之禮辯獻降洗遂獻左右正與内小臣\n皆於阼階上如獻庶子之禮\n\n無筭爵士\n也有執膳爵者有執散爵者執膳爵者酌以\n進公公不拜受執散爵者酌以之公命所賜\n所賜者興受爵降席下奠爵再拜稽首公荅\n再拜受賜爵者以爵就席坐公卒爵然\n後飮執膳\n爵者受公爵酌反奠之受賜者\n興授執散爵者執散爵者乃酌行之\n唯受于公者拜卒爵者興以酬士于西階上\n士升大夫不拜乃飮實爵士不拜受爵\n大夫就席士旅酌亦如之公有命徹幂則賔\n及諸公卿大夫皆降西階下北面東上再拜\n稽首公命小臣正辭公荅拜\n大夫皆辟升反位士終旅於上\n如初無筭樂\n宵則庶子執燭於阼階上司宫執獨於西\n階上甸人執大燭於庭閽人爲獨於門外\n賔醉北\n面坐取其薦脯以降奏陔\n賔所執脯以賜鍾人于門\n内􁆤遂出卿\n大夫皆出公不送公入\n驁\n\n"}
{"id": "KR1d0026_008", "series": "KR1d0026", "text": "聘禮君與卿圖事\n遂命使者\n使者再拜稽首辭君不許乃退\n旣圖事戒上介亦如之\n宰命司馬戒衆介衆介皆逆\n命不辭\n宰書幣\n命宰夫官具\n及期夕幣使者朝\n服帥衆介夕管人布幕于寢門\n外\n官陳幣皮北首西上加其奉於左皮上馬\n則北面奠幣于其前\n使者北\n面衆介立于其左東上卿大夫\n在幕東西面北上宰入告具于君\n君朝服出門左南郷史讀書展幣\n\n宰執書告備具于君授使者使者受書授\n上介公揖入\n官載其幣舎于朝上介視載者\n所受書以行厥明賔朝服釋幣\n于禰\n有司筵几于室中祝先入主人從\n入主人在右再拜祝告又再拜\n釋幣制玄纁束奠于几下出\n主人立\n于戶東祝立于牖西又入取幣\n降卷幣實于笲埋于西階東\n又釋幣于行\n\n遂受命\n上介釋幣亦如之\n上介及衆介俟于使者之門外\n使者載旜帥以受命于朝\n君\n朝服南郷卿大夫西面北上君使卿進使者\n使者入及衆介隨入北面\n東上君揖使者進之上介立于其左接聞命\n賈人西面坐啓櫝取圭垂\n繅不起而授宰\n宰執圭屈繅自公左授使者\n使者受圭同面垂繅以受\n命\n旣𫐠命同面授上介上介受圭\n屈繅出授賈人衆介不從受享\n束帛加璧受夫人之聘璋享玄纁束帛加琮\n皆如初\n\n遂行舎於郊\n歛旜\n若過邦至于竟使次介假道束帛\n將命于朝曰請帥奠幣\n下大夫取以入告岀許\n遂受幣餼之以其\n禮上賔大牢積唯芻禾介皆有餼\n\n士帥没其竟誓于其竟賔\n南面上介西面衆介北面東上史讀書司馬\n執䇿立于其後\n\n未入竟壹肄爲\n壝壇畫階帷其北無宫\n朝服無主無執也\n介皆與北面西上\n習享士執庭實習\n夫人之聘享亦如之習公事不習私事\n及竟張旜誓乃謁\n關人關人問從者幾人\n以介對\n\n君使士請事遂以入竟\n入竟斂旜乃展\n布幕賔朝服立于幕東西面介皆北\n面東上賈人北面坐拭圭遂執\n展之上介北面視之退復位\n退圭陳皮北首西上又拭璧展\n之㑹諸其幣加于左皮上上介視之退\n馬則幕南北面奠幣于其前\n展夫人之聘享亦如之賈人告于上介\n上介告于賔\n有司展羣幣以告\n及郊又展如初\n\n及館展幣於賈人之館如初\n賔\n至于近郊張旜君使下大夫請行反君使卿\n朝服用束帛勞\n上介出請入告賔禮辭迎于舎\n門之外再拜\n勞者不荅拜\n賔揖先入受于舎門内\n勞者奉幣入東面致命\n賔北面聽命還少退再拜稽首受幣勞者岀\n授老幣出迎勞者\n勞者禮辭賔揖先入勞者從之乗皮設\n賔用束錦儐勞者\n勞者再拜稽首受賔再\n拜稽首送幣勞者揖皮出乃退\n賔送再拜夫人使下大夫勞\n以二竹簋方玄𬒳纁裏有蓋\n其實棗蒸栗擇兼執之\n以進賔受棗大夫二手授栗\n賔之受如初禮儐之如初\n下大夫勞者遂以賔入\n至于朝主人曰不腆先君之祧旣\n拚以俟矣\n\n賔曰\n俟間大\n夫帥至于館卿致館\n賔迎再拜卿致命賔再拜稽首卿退賔送\n再拜\n宰夫朝服設飱\n飪一牢在西鼎九羞鼎三腥一牢在東鼎\n七\n堂上之饌八\n西夾六\n門外米禾皆二十車\n\n薪芻倍禾\n上介飪一牢在西鼎七羞鼎三堂上之饌\n六門外米禾皆十車薪芻倍禾衆\n介皆少牢\n厥明訝賔于館\n賔皮弁聘至于朝賔入于次\n乃陳幣\n卿爲上擯大\n夫爲承擯士爲紹擯擯者出請事\n\n公皮弁迎賔于大門内\n大夫納賔\n賔入門左\n公再拜賔辟不\n荅拜公揖入毎門毎曲揖\n\n及廟門公揖入立于中庭\n\n賔立接西塾\n\n几筵旣設擯者出請命\n\n賈人東面坐啓櫝取圭垂繅不起而\n授上介\n上介不襲執圭屈繅授賔\n\n賔襲執圭\n擯者入告出辭玉\n納賔\n賔入門左介皆入門左北面西上\n三揖\n至于階三讓公升二等\n賔升西楹西東面擯者退中庭\n賔致命公左還\n北郷擯者進公當楣再拜\n賔三退負序\n公側襲受玉于中堂與東楹之間\n\n擯者退負\n東塾而立賔降介逆出賔出\n公側授宰玉裼降立\n\n擯者出請賔裼奉束帛加璧\n享擯者入告出許庭實皮則攝之毛在\n内内攝之入設也\n\n賔入門左揖讓如初升致\n命張皮公再拜受幣士受皮者自\n後右客\n賔出當之坐攝之公側授宰幣皮如入\n右首而東聘于夫人用璋\n享用琮如初禮若有言則以束帛\n如享禮\n擯者\n出請事賔告事畢賔奉束錦以請覿\n擯者入告出辭\n請禮賔賔禮辭聽命擯者入告\n宰夫徹几改筵\n\n公出迎賔以入揖讓如初公\n升側受几于序端宰夫内拂几三\n奉兩端以進公東南\n郷外拂几三卒振𬒮中攝之進西鄕擯\n者告賔進訝受几于筵前東面俟\n公壹拜送賔以几辟\n北面設几不降階上荅再拜稽首\n宰夫實觶以醴加柶于觶面枋\n公側受\n醴賔不降壹拜進筵前受醴復位公拜\n送醴宰夫薦籩豆脯醢賔升筵\n擯者退負東塾賔祭脯醢\n以柶祭醴三庭實設降筵北面以柶兼\n諸觶尚擸坐啐醴公用束帛\n建柶北面奠于薦東擯者\n進相幣賔降辭幣公降一等辭\n栗階升聽命降拜公辭\n升再拜稽首受幣當東楹北面\n退東面俟\n公壹拜賔降也公再拜\n賔執左馬以出\n上介受賔幣從者訝受馬\n賔覿奉束錦緫乗馬二人賛入門右北面\n奠幣再拜稽首\n\n擯者辭賔出擯者坐取幣出有\n司二人牽馬以從出門西面于東塾南\n擯者請受賔禮\n辭聽命牽馬右之入設\n\n賔奉幣入門左介皆入門左西上\n公揖讓如初升公北面再拜\n賔三退反還負序振幣進授\n當東楹北面士受馬者自前還牽\n者後適其右受\n牽馬者自前西乃出\n賔降階東拜送君辭拜\n也君降一等辭擯者曰寡君從\n子雖將拜起也\n栗階升公西郷賔階上再拜稽首公少退\n賔降出公側授宰幣馬出公降立擯\n者出請上介奉束錦士介四人皆奉玉錦束\n請覿擯者入\n告出許上介奉幣儷皮二人賛\n皆入門右東上奠幣皆再拜稽首\n擯者辭介逆出擯者\n執上幣士執衆幣有司二人舉皮從其幣出\n請受\n委皮南面\n執幣者西面北上擯者請受\n介禮辭聽命皆進訝受其幣\n上介奉幣皮先入門左奠皮\n\n公再拜介振幣自皮西進\n北面授幣退復位再拜稽首送幣\n介出宰自公左受幣有\n司二人坐舉皮以東擯者又納士介\n士介入門右奠幣再拜稽首擯者\n辭介逆出擯者執上幣以出禮請受賔固辭\n\n公荅再拜擯者出立于門中以相拜\n士介皆辟\n士三人東上坐取幣立擯\n者進宰夫受幣于中庭以東\n\n執幣者序從之擯者出請賔告\n事畢擯者入告公出送賔\n及大門内公問君\n\n賔對公再拜\n公問大夫賔對公勞賔賔再拜稽\n首公荅拜公勞介介皆再拜稽首公\n荅拜賔出公再拜送賔不顧\n\n賔請有事於大夫\n公禮辭\n許賔即館卿大夫勞賔賔不\n見大夫奠鴈再拜上介受\n勞上介\n亦如之君使卿韋弁歸饔餼五牢\n\n上介請事賔朝服禮辭\n有司入陳饔飪\n一牢鼎九設于西階前陪鼎當内廉東面北\n上上當碑南陳牛羊豕魚腊腸胃同鼎膚鮮\n魚鮮腊設扄鼏膷臐膮蓋陪牛羊豕\n\n腥二牢鼎二七無\n鮮魚鮮腊設于阼階前西面南陳如飪鼎二\n列堂上八豆設于戶西西陳皆二\n以並東上韭菹其南醓醢屈\n八簋繼之黍其南稷錯\n六鉶繼之牛以西羊豕豕南牛以東羊豕\n兩簠繼之粱在北\n八壷設于西序北上二以並南陳\n西夾六豆設于西墉下北上\n韭菹其東醓醢屈六簋繼之黍其東稷錯四\n鉶繼之牛以南羊羊東豕豕以北牛兩簠繼\n之粱在西皆二以並南陳六壷西上二以並\n東陳饌于東方亦如之\n西北上壷東上西陳醯\n醢百罋夾碑十以爲列醯在東\n餼二牢陳于門西北面東上牛\n以西羊豕豕西牛羊豕\n米百筥筥半斛設于中庭十以爲列北上\n黍粱稻皆二行稷四行\n門外米三\n十車車秉有五籔設于門東爲三列東陳\n\n禾三十車車三秅設于門西西陳\n薪芻倍禾\n\n賔皮弁\n迎大夫于外門外再拜大夫不荅拜\n揖入及廟門賔揖入\n大\n夫奉束帛入三揖皆行\n至于階讓大夫先升一等\n\n賔從升堂北面聽命大夫東面致命\n賔降階西再拜稽首拜餼亦如之\n大夫辭升成拜受幣堂\n中西北面大夫降出賔降授\n老幣出迎大夫大夫禮辭許入\n揖讓如初賔升一等大夫從升堂\n庭實設馬乗賔降堂受老束錦大夫止\n賔奉幣西面大夫東面賔致幣\n大夫對北面當楣再拜稽首\n受幣于楹間南面退東面俟\n賔再拜稽首送幣大夫降執左馬以出\n賔送于外門外再拜明日賔拜于\n朝拜饔與餼皆再拜稽首\n上介饔餼三牢飪一牢\n在西鼎七羞鼎三腥一牢\n在東鼎七堂上之饌六西夾亦如\n之筥及罋如上賔\n餼一牢門外米禾視死牢牢十車薪芻倍禾\n凡其實與陳如上賔下大夫韋弁用\n束帛致之上介韋弁以受如賔禮\n儐之兩馬束錦士介四人皆餼\n大牢米百筥設于門外\n宰夫朝服牽牛以致之\n士介朝服北面再拜稽首\n受無擯\n賔朝服問卿\n卿受于祖廟下大夫擯\n擯者出請事大夫朝服迎于外門外\n再拜賔不荅拜揖大夫先入毎門毎曲揖及\n廟門大夫揖入擯者請命\n庭實設四皮賔奉束帛入\n三揖皆行至于階讓賔升一等\n大夫從升堂北面聽命賔東面致命\n大夫降階西再拜稽首賔辭升成拜受\n幣堂中西北面賔降出大\n夫降授老幣無擯擯者出請事賔面\n如覿幣賔奉幣庭實從\n入門右大夫辭賔遂左\n\n庭實設揖讓如初大夫升\n一等賔從之大夫西面賔稱面\n大夫對北面當楣再拜受幣于楹\n間南面退西面立賔當楣\n皆再拜大夫辭介逆出擯者執上幣出禮請\n受賔辭大夫荅再拜擯者執上幣立\n于門中以相拜士介皆辟老受擯者幣于中\n庭士三人坐取羣幣以從之擯者出請事賔\n出大夫送于外門外再拜賔不顧擯者\n退大夫拜辱下大夫甞使至者幣及之\n上介朝服三介問下大\n夫下大夫如卿受幣之禮其\n面如賔面于卿之禮大夫若不見君使\n大夫各以其爵爲之受如主人受幣禮不拜\n夕夫\n人使下大夫韋弁歸禮\n堂上籩豆六設于戶東西上\n二以並東陳\n壷設于東序北上二以並南陳醙黍\n淸皆兩壷\n大夫以束帛致之\n賔如受饔之禮儐之乗馬束\n錦上介四豆四籩四壷受之如賔禮\n儐之兩馬束錦明日賔拜禮於朝\n大夫餼賔大牢米八筐\n\n賔迎再拜老牽牛以致之賔再拜稽首受老\n退賔再拜送上介亦如之衆介皆\n少牢米六筐皆士牽羊以致之\n公於賔壹食再饗\n燕與羞俶\n獻無常數\n賔介皆明日拜于朝上介\n壹食壹饗若不親食\n使大夫各以其爵朝服致之以侑幣如致饔\n無儐\n\n致饗以酬幣亦如之\n大夫於賔壹\n饗壹食上介若食若饗若不親饗則公作大\n夫致之以酬幣致食以侑幣\n君使卿皮弁還玉\n于館\n賔皮弁襲迎于外門外\n不拜帥大夫以入\n大夫升自西階鉤楹\n賔自碑内聽命\n升自西階自左南面受圭退負右房而立\n\n大夫降中庭賔降自碑内東面授\n上介于阼階東\n上介出請賔迎大夫還璋\n如初入\n賔裼迎大夫賄用束紡\n禮玉束帛乗皮\n皆如還玉禮大夫\n出賔送不拜公館賔\n賔辟\n上介聽命\n聘享夫人之聘\n享問大夫送賔公皆再拜公\n退賔從請命于朝\n公辭賔退\n賔三拜乗禽於朝訝聽之\n遂行舎于郊\n公使卿贈如覿幣\n受于舎門外如受勞禮無儐\n使下大夫贈上介亦如之\n使士贈衆介如其覿幣大夫親贈如其面幣\n無儐贈上介亦如之使人贈衆介如其面幣\n士送至于竟使者歸及郊請反命\n\n朝服載旜\n禳乃入\n乃入陳幣于朝西上上賔之公幣\n私幣皆陳上介公幣陳他介皆否\n\n束帛各加其庭實皮左\n公南鄕卿進\n使者使者執圭垂繅北面上介執璋屈繅立\n于其左反命曰以君命聘\n于某君某君受幣于某宫某君再拜以享某\n君某君再拜\n宰自公左\n受玉受上介璋致命\n亦如之\n執賄幣以告曰\n某君使某子賄授宰\n禮玉亦如之\n執禮\n幣以盡言賜禮\n公曰然而不善乎授上介幣\n再拜稽首公荅再拜\n私幣不告君勞之再拜稽首君荅再拜\n若有獻則曰某君之賜也\n\n君其以賜乎上介徒以\n公賜告如上賔之禮君勞之再拜\n稽首君荅拜勞士介亦如之\n君使宰賜使者幣使者再拜稽首\n\n賜介介皆再拜稽首\n乃退介皆\n送至於使者之門乃\n退揖使者拜其辱釋幣\n于門\n乃至于禰筵几于室薦脯\n醢觴酒陳\n席于阼\n薦脯醢三獻\n一人舉爵獻從\n者\n行酬乃出上介至亦如\n之聘遭喪入竟則遂也\n不郊勞不筵几\n不禮賔主人畢歸禮\n賔唯饔餼之受不\n賄不禮玉不贈遭夫人世子之喪\n君不受使大夫受于廟其他如遭君喪\n遭喪將命于\n大夫主人長衣練冠以受\n\n聘君若薨于後入竟則遂赴者未\n至則哭于巷衰于館\n受禮\n不受饗食赴者至則衰而出\n唯稍受之歸執圭復命于\n殯升自西階不升堂子即\n位不哭\n辯復命如聘子臣皆哭\n與介入北郷哭\n出袒括髪入門右即位踊\n若有私喪則哭于館衰而居不饗食\n\n歸使衆介先衰而從之\n\n賔入竟而\n死遂也主人爲之具而殯介攝\n其命君弔介爲主人\n主人歸禮幣必以用\n介受賔禮無辭也\n不饗食歸介復\n命柩止于門外介卒復\n命出奉柩送之君弔卒殯若大夫介\n卒亦如之士介死爲之棺斂\n之君不弔焉若\n賔死未將命則旣斂于棺造于朝介將命\n若介死歸復命唯\n上介造于朝若介死雖士介賔旣復命徃卒\n殯乃歸小聘曰問不享有獻不及夫人\n主人不筵几不禮面不升不郊勞\n其禮如爲介三介\n記乆無事則聘焉若有故則卒聘束\n帛加書將命百名以上書於䇿不及百名書\n於方\n主人使人與客讀諸門外\n客將歸使大\n夫以其束帛反命于館明日君館之\n旣受行出遂見宰問幾月之資\n使者\n旣受行日朝同位\n出祖釋軷祭酒脯乃飲酒于其側\n\n所以朝天子圭與繅\n皆九寸剡上寸半厚半寸博三寸繅三采六\n等朱白蒼\n問諸\n侯朱緑繅八寸\n皆玄纁繫長尺絢組\n問大夫之幣俟\n于郊爲肆又齎皮馬\n\n辭無常\n孫而說辭多則史少則\n不逹辭苟足以逹義之至也\n辭曰非禮也敢對曰非禮也敢辭\n卿館於大夫大夫館於士士館\n於工商\n管人爲客三日具沐五日具浴\n飱不致賔不拜\n沐浴而食之卿\n大夫訝大夫士訝士皆有訝\n賔即館訝將公命\n又見之以其摯\n賔旣將公事復見之以其摯\n凡四\n器者唯其所寳以聘可也\n宗人授次次以帷少退于君之次\n上介執圭如重授賔\n賔入門皇升堂讓將授志\n趨\n授如爭承\n下如送君還而后退下階發氣\n怡焉再三舉足又趨\n\n及門正焉執圭\n入門鞠躬焉如恐失之及享發氣焉盈\n容衆介北面蹌焉私\n覿愉愉焉出如舒鴈皇\n且行入門主敬升堂主愼凡庭實隨\n入左先皮馬相間可也\n賔之幣唯馬出其\n餘皆東多貨則傷于德\n\n幣美則没禮\n賄在聘\n于賄\n\n凡執玉無藉者襲禮不\n拜至醴尊于東箱瓦大一有\n豐薦脯五膱祭半膱橫之\n祭醴再扱始扱一祭卒再\n祭主人之庭實則主人遂以出賔之士\n訝受之旣覿賔若私\n獻奉獻將命\n擯者入告出禮辭賔東面坐奠獻再拜\n稽首擯者東面坐取獻舉以入\n告出禮請受\n賔固辭公荅再拜擯者立于閾\n外以相拜賔辟擯者授宰夫于中\n庭若兄弟之國則問夫人\n若君\n不見使大夫受自\n下聽命自西階升受負右房而立賔降亦降\n不禮幣之所及\n皆勞不釋服\n\n賜饔唯羹飪筮一尸\n若昭若穆\n\n僕爲祝祝曰孝孫某孝子某\n薦嘉禮于皇祖某甫皇考某子\n如饋食之禮假\n噐於大夫朌肉及廋車\n聘日致饔\n明日問大夫夕夫\n人歸禮旣致饔旬而稍宰夫\n始歸乗禽日如其饔餼之數\n士中日則二雙\n凡獻執一雙委其餘於面\n\n禽羞俶\n獻比\n歸大禮之日旣受饔餼請\n觀訝帥之自下\n門入各以其爵朝服\n士無饔無饔者無擯大\n夫不敢辭君初爲之辭矣\n凡致禮皆用其饗之加籩豆\n無\n饔者無饗禮凡餼大夫黍粱稷筐五\n斛旣將公事賔請歸\n凡賔拜于\n朝訝聽之燕則上介爲賔賔爲苟\n敬\n\n宰夫獻\n無行則重賄反幣\n\n曰子以君命在寡君寡君\n拜君命之辱君以社稷故在\n寡小君拜\n君貺寡君延及二三老拜\n又拜送\n賔於館堂楹閒釋\n四皮束帛賔不致主人不拜\n大夫來使無罪饗之\n過則餼之\n其介爲\n介有大客後至則先客不饗\n食致之唯大聘有几筵\n十斗曰斛十六斗曰籔十籔曰\n秉二百四十斗\n四秉曰筥\n十筥曰稯十\n稯曰秅四百秉爲一秅\n\n儀禮卷第八\n"}
{"id": "KR1d0026_009", "series": "KR1d0026", "text": "公食大夫之禮使大夫戒各以其爵\n上介出請入告三辭\n賓出拜辱大夫不荅拜\n將命賓再拜稽首大夫還\n賓不拜送遂從之賓朝服\n卽位于大門外如聘卽\n位具\n羮定甸人陳鼎七當門\n南面西上設扄鼏鼏若束若編\n\n設洗如饗\n小臣具\n盤匜在東堂下\n宰夫設筵加席几\n無尊飲酒漿飲俟于東房\n\n凡宰夫之具饌于東房\n公如賓服迎賓于大門\n内大夫納賓賓入\n門左公再拜賓辟再拜稽首\n公揖入賓從及廟門公揖入\n賓入三揖至于階三讓公\n升二等賓升大夫立于東夾南西面北\n上士立于門東北面西\n上小臣東堂下南面西上宰\n東夾北西面南上内官之士\n在宰東北西面南上\n介門西北面西上\n公當楣北鄉至再拜\n賓降也公再拜\n賓西階東北面荅拜擯者辭\n拜也公降一等辭曰寡君從子雖將拜興\n也賓栗階升\n不拜命\n之成拜階上北面再拜稽首\n士舉鼎去鼏於外次入陳鼎于碑\n南南面西上右人抽扄坐奠于鼎西南順出\n自鼎西左人待載\n雍人以爼入陳于鼎南旅人南面加匕于鼎\n退\n大夫長盥洗東南西面北上\n序進盥退者與進者交于前卒盥序進南面\n七載者西面\n魚腊飪載體進\n奏魚七縮\n爼寢右膓胃七同爼\n宰夫自東房\n薦豆六設于醬東西上韭菹以東醓醢昌本\n昌本南麋臡以西菁菹鹿臡\n士設爼于豆南西上\n牛羊豕魚在牛南腊膓胃亞之\n膚以爲特旅人取匕甸人\n舉鼎順出奠于其所宰夫設黍\n稷六簋于爼西二以並東北上黍當牛爼其\n西稷錯以終南陳大羮湆\n不和實于鐙宰右執鐙左執蓋由門入升自\n阼階盡階不升堂授公以蓋降岀入反位\n\n公設之于醬西賓辭\n坐遷之宰夫設鉶四于豆西東上牛以\n西羊羊南豕豕以東牛飮酒實于觶\n加于豐宰夫右執觶左執豐\n進設于豆東\n宰夫東面坐啓簋㑹各郤于其西\n贊者負東房南面告具于公\n公再拜揖食賓\n降拜公辭賓升再拜稽首賓\n升席坐取韭菹以辯擩于醢上豆之間祭\n贊者東面坐取黍實于左手辯又取\n稷辯反于右手興以授賓賓祭之\n三牲之肺\n不離贊者辯取之壹以授賓\n賓\n興受坐祭挩手\n扱上鉶以柶辯擩之上鉶之間祭\n祭飮酒於上豆之間魚腊醬湆不祭\n宰夫授公飯粱公設之于湆西\n賓北面辭坐遷之\n公與賓皆復初位宰夫膳稻于\n粱西士羞庶羞皆有大蓋執豆\n如宰\n先者反之由\n門入升自西階先者\n一人升設于稻南簋西間容人\n旁四列西北上\n膷以東臐膮牛炙\n炙南\n醢以西牛胾醢牛鮨\n鮨南羊炙以東羊胾醢豕炙炙南醢\n以西豕胾芥醬魚膾衆\n人騰羞者盡階不升堂授以蓋降岀\n贊者負東房告僃于公\n贊升賓賓坐席末取粱卽稻祭\n于醬湆間贊者北面坐\n辯取庶羞之大興一以授賓賓受兼壹祭之\n賓降拜\n公辭賓升再拜稽首公荅再拜賓北面自\n間坐左擁簋粱右執湆以降\n公辭賓西面坐\n奠于階西東面對西面坐取之栗階升北面\n反奠于其所降辭公\n公許賓升公揖退于箱\n擯者退負東塾而立賓坐遂卷\n加席公不辭賓三飯以湆醬\n宰夫執\n觶漿飮與其豐以進\n賓挩手興受宰夫設其豐于稻西\n庭實設實坐祭遂飮奠于豐\n上公受宰夫束帛以侑西鄉立\n\n賓降筵北面擯者進\n相幣賓降辭幣升聽命\n降拜公辭賓升再拜稽首受\n幣當東楹北面退\n西楹西東面立公壹拜賓\n降也公再拜介逆出賓北面揖\n執庭實以岀公降立上介受賓\n幣從者訝受皮賓入門左\n没霤北面再拜稽首\n公辭揖讓如初升賓再拜\n稽首公荅再拜賓降辭\n公如初賓升公揖退于箱賓卒食㑹飯\n三飮不\n以醬湆\n挩手興北面坐取粱與醬以降西面坐\n奠于階西東面再拜\n稽首公降再拜\n介迎出賓出公送于大門内再拜賓不\n顧\n有司卷三牲之爼歸于賓舘\n魚腊不與\n\n明日賓朝服拜賜于朝拜食與侑幣皆\n再拜稽首訝聽之\n上大夫八豆八簋六鉶九爼魚腊皆二爼\n\n魚膓胃倫膚若九若十有一下大夫則若\n七若九\n\n庶羞西東毋過四列上大夫\n庶羞二十加於下大夫以雉兎鶉鴽若\n不親食使大夫各以其爵朝服\n以侑幣致之豆實實于罋陳于楹外\n二以並北陳簋實實于篚陳于楹内兩楹間\n二以並南陳\n庶羞陳于碑\n内庭實陳\n于碑外牛羊豕陳\n于門内西方東上賓朝服以受\n如受饔禮無擯明日賓朝服\n以拜賜于朝訝聽命大夫相食親戒\n速迎賓于門外\n拜至皆如饗拜降盥受\n醬湆侑幣束錦也皆自阼階降堂受授者升\n一等賓\n止也賓執粱與湆之西序端\n主人辭賓反之卷加席主人辭賓反之辭\n幣降一等主人從受侑幣再拜稽首主\n人送幣亦然辭於主人降一等主人從\n卒食徹于西序端東面再拜降\n出其他皆如公食大夫之禮若不親\n食則公作大夫朝服以侑幣致之\n賓受于堂無儐\n記不宿戒\n戒不速不\n授几無阼席亨于門外東方\n司宫具几與蒲筵常緇布純\n加􁀆席尋玄帛純皆卷自末\n\n宰夫筵出自東房\n賓之乗車在大門外西方北面立\n\n鉶芼牛霍羊苦豕\n薇皆有滑贊者盥從\n爼升簠有蓋幂\n凡炙無醬上大夫蒲筵加􁀆席\n其純皆如下大夫純\n卿擯由下上贊下大夫也\n上大夫庶羞酒飮漿飮庶羞可也\n拜食與侑幣皆再\n拜稽首\n儀禮卷第九\n"}
{"id": "KR1d0026_010", "series": "KR1d0026", "text": "覲禮至于郊王使人皮弁用璧勞侯氏亦皮\n弁迎于帷門之外再拜\n\n使者不荅拜遂執玉三揖至于階\n使者不讓先升侯氏升聽命降再拜稽首遂\n升受玉\n使者左還而立侯氏還璧使\n者受侯氏降再拜稽首使者乃出\n侯氏乃止使者使者\n乃入侯氏與之讓升侯氏先升授几侯氏拜\n送几使者設几荅拜\n侯氏用束帛乗馬儐使者使\n者再拜受侯氏再拜送幣\n使者降以左驂出侯氏送于門外再拜侯\n氏遂從之\n天子賜舎\n曰伯父\n女順命于王所賜伯父舎侯氏再拜\n稽首儐之束帛乗馬\n天子使大夫戒曰某日伯\n父帥乃初事\n侯氏再拜稽首\n諸侯前朝皆受舎于朝同姓西面北上\n異姓東面北上\n\n侯氏禆冕釋幣于禰\n\n乗墨車載龍旂弧韣乃朝以瑞玉\n有繅\n\n天子\n設斧依於戸牖之間左右几\n\n天子衮冕負斧依\n嗇夫承命告于\n天子\n天\n子曰非他伯父實來予一人嘉之伯父其入\n予一人將受之\n侯氏\n入門右坐奠圭再拜稽首\n擯者謁\n侯氏坐取圭升致命王受之玉\n侯氏降階東北面再拜稽首擯者延之曰升\n升成拜乃出\n四享皆束帛加璧庭實唯國所有\n\n奉束帛匹馬卓上九馬隨之中庭西上\n奠幣再拜稽首\n擯者曰予\n一人將受之侯氏升致命王撫玉\n侯氏降自西階東面授宰幣西階前再拜稽\n首以馬出授人九馬隨之\n事\n畢乃右肉袒于廟門之東乃入門右北\n面立告聽事\n擯者謁諸\n天子天子辭於侯氏曰伯父無事歸寧乃拜\n侯氏再拜稽首出自屏南適門\n西遂入門左北面立王勞之再拜稽首擯者\n延之曰升升成拜降出\n天子賜侯氏以車服迎于外\n門外再拜\n路先設西上路下四亞之重賜無數在\n車南\n\n諸公奉篋服加命書于其上升\n自西階東面大史是右\n侯氏\n升西面立大史述命侯氏降兩階之\n間北面再拜稽首升成拜\n大史加書于服上侯氏受\n使者出侯氏送再拜儐使者諸公賜服\n者束帛四馬儐大史亦如之\n同姓大國則曰伯父其異姓則曰伯\n舅同姓小邦則曰叔父其異姓小邦則曰叔\n舅饗禮乃歸\n\n諸侯覲於天子爲宫方三百歩四門壇\n十有二㝷深四尺加方明于其上\n\n方明者木也方四尺設六色\n東方青南方赤西方白北方黒上玄下黃設\n六玉上圭下璧南方璋西方琥北方璜東方\n圭\n上介皆奉其君之旂置于\n宫尚左公侯伯子男皆就其旂而立\n\n四傳擯\n\n天子乗\n龍載大斾象日月升龍降龍出拜日於東門\n之外反祀方明\n\n禮日於南門外禮月與四瀆\n於北門外禮山川丘陵於西門外\n\n祭天燔柴祭山丘陵升祭川沈祭地\n瘞\n\n設几侯于東箱\n偏駕不入王門\n\n奠圭于繅上\n\n"}
{"id": "KR1d0026_011", "series": "KR1d0026", "text": "䘮服斬衰裳苴絰杖絞帶冠繩纓菅屨者\n\n傳曰斬者何不緝也苴絰者麻之有蕡者也\n苴絰大搹左夲在下去五分一以爲帶齊衰\n之絰斬衰之帶也去五分一以爲帶大功之\n絰齊衰之帶也去五分一以爲帶小功之絰\n大功之帶也去五分一以爲帶緦麻之絰小\n功之帶也去五分一以爲帶苴杖竹也削杖\n桐也杖各分其心皆下本杖者何爵也無爵\n而杖者何擔主也非主而杖者何輔病也童\n子何以不杖不能病也婦人何以不杖亦不\n能病也絞帶者繩帶也冠纓纓條屬右縫冠\n六升外畢鍜而勿灰衰三升菅屨者菅菲也\n外納居倚廬寢苫枕塊哭晝夜無時歠粥朝\n一溢米夕一溢米寢不說絰帶旣虞翦屏柱\n楣寢有席食䟽食水飲朝一哭夕一哭而巳\n旣練舎外寢始食菜果飯素食哭無時\n\n父傳曰\n爲父何以斬衰也父至尊也諸侯爲天子傳\n曰天子至尊也君傳曰君至尊也\n父爲長子傳曰何\n以三年也正體於上又乃將所傳重也庶子\n不得爲長子三年不繼祖也\n\n爲人後者傳\n曰何以三年也受重者必以尊服服之何如\n而可爲之後同宗則可爲之後何如而可以\n爲人後支子可也爲所後者之祖父母妻妻\n之父母昆弟昆弟之子若子\n妻爲夫傳曰夫至尊也妾爲君傳曰君至尊\n也女子子在室爲父\n布緫箭笄髽衰三\n年\n\n傳曰\n總六升長六寸箭笄長尺吉笄尺二寸\n子嫁反在父之室爲\n父三年\n公士\n大夫之衆臣爲其君布帶繩屨\n傳曰公卿大夫\n室老士貴臣其餘皆衆臣也君謂有地者也\n衆臣杖不以即位近臣君服斯服矣繩屨者\n繩菲也\n䟽衰裳齊牡麻絰冠布纓削\n杖布帶䟽屨三年者傳曰齊者何緝也\n牡麻者枲麻也牡麻絰右本在上冠者沽功\n也䟽屨者藨蒯之菲也\n父卒則爲母\n繼母如母傳曰繼母何以如母繼母之配父\n與因母同故孝子不敢殊也慈母如母\n傳曰慈母者何也傳曰妾之無子者妾子之\n無母者父命妾曰女以爲子命子曰女以爲\n母若是則生養之終其身如母死則䘮之三\n年如母貴父之命也\n\n母爲長子傳曰何以三年\n也父之所不降母亦不敢降也\n䟽衰裳齊牡麻絰冠布纓削杖布帶\n䟽屨期者傳曰問者曰何冠也曰齊衰大功\n冠其受也緦麻小功冠其衰也帶緣各視其\n冠\n父在爲母傳曰何以期也屈也至尊\n在不敢伸其私尊也父必三年然後娶逹子\n之志也妻傳曰爲妻何以期也妻至親也\n\n出妻之子爲母傳曰出妻之子爲\n母期則爲外祖父母無服傳曰絶族無施服\n親者屬出妻之子爲父後者則爲出母無服\n傳曰與尊者爲一體不敢服其私親也\n父卒繼母嫁從爲之服報傳\n曰何以期也貴終也不杖麻屨者\n祖父母傳曰何以期也至尊也\n世父母叔父母傳曰世父叔父何以期也與\n尊者一體也然則昆弟之子何以亦期也旁\n尊也不足以加尊焉故報之也父子一體也\n夫妻一體也昆弟一體也故父子首足也夫\n妻牉合也昆弟四體也故昆弟之義無分然\n而有分者則辟子之私也子不私其父則不\n成爲子故有東宫有西宫有南宫有北宫異\n居而同財有餘則歸之宗不足則資之宗世\n母叔母何以亦期也以名服也\n大夫之適子爲妻傳曰何\n以期也父之所不降子亦不敢降也何以不\n杖也父在則爲妻不杖\n\n昆弟爲衆子\n\n昆弟之子傳曰何以期也報之也\n大夫之庶子爲適昆弟\n傳曰何以期也父之所不降\n子亦不敢降也\n適孫傳曰何以期也不敢降其適\n也有適子者無適孫孫婦亦如之\n\n爲人後者爲其父母報傳\n曰何以期也不貳斬也何以不貳斬也持重\n於大宗者降其小宗也爲人後者孰後後大\n宗也曷爲後大宗大宗者尊之統也禽獸知\n母而不知父野人曰父母何算焉都邑之士\n則知尊禰矣大夫及學士則知尊祖矣諸侯\n及其大祖天子及其始祖之所自出尊者尊\n統上卑者尊統下大宗者尊之統也大宗者\n收族者也不可以絶故族人以支子後大宗\n也適子不得後大宗\n\n女子子適人者爲其父母昆弟之爲\n父後者傳曰爲父何以期也婦人不貳斬也\n婦人不貳斬者何也婦人有三從之義無專\n用之道故未嫁從父旣嫁從夫夫死從子故\n父者子之天也夫者妻之天也婦人不貳斬\n者猶曰不貳天也婦人不能貳尊也爲昆弟\n之爲父後者何以亦期也婦人雖在外必有\n歸宗曰小宗故服期也\n\n繼父同居者傳曰何\n以期也傳曰夫死妻稺子幼子無大功之親\n與之適人而所適者亦無大功之親所適者\n以其貨財爲之築宫廟歲時使之祀焉妻不\n敢與焉若是則繼父之道也同居則服齊衰\n期異居則服齊衰三月必甞同居然後爲異\n居未甞同居則不爲異居\n\n爲夫之君傳\n曰何以期也從服也姑姊妹女子子適人無\n主者姑姊妹報傳曰無主者謂其無祭主者\n也何以期也爲其無祭主故也\n爲君之父母妻長子祖父母傳曰何以\n期也從服也父母長子君服斬妻則小君也\n父卒然後爲祖後者服斬\n\n妾爲女君傳曰何以期也妾之事女\n君與婦之事舅姑等\n婦爲舅姑傳曰何以期也從服也夫之昆\n弟之子傳曰何以期也報之也公妾大\n夫之妾爲其子傳曰何以期也妾不得體君\n爲其子得遂也\n女子子爲祖父母傳曰\n何以期也不敢降其祖也\n大夫之子爲世父母叔父母子昆弟昆弟\n之子姑姊妹女子子無主者爲大夫命婦者\n唯子不報傳曰大夫者其男子之爲大夫者\n也命婦者其婦人之爲大夫妻者也無主者\n命婦之無祭主者也何以言唯子不報也女\n子子適人者爲其父母期故言不報也言其\n餘皆報也何以期也父之所不降子亦不敢\n降也大夫曷爲不降命婦也夫尊於朝妻貴\n於室矣\n\n大夫爲祖父母適孫爲士者傳曰何\n以期也大夫不敢降其祖與適也\n公妾以及士妾爲其父母傳曰何以\n期也妾不得體君得爲其父母遂也\n\n䟽衰裳齊牡\n麻絰無受者\n寄公爲所寓\n傳曰寄公者何也失地之君也何以\n爲所寓服齊衰三月也言與民同也\n丈夫婦人爲\n宗子宗子之母妻\n傳曰何以服齊衰三月也尊祖也\n尊祖故敬宗敬宗者尊祖之義也宗子之母\n在則不爲宗子之妻服也爲舊君君之母妻\n傳曰爲舊君者孰謂也仕焉而巳者也何以\n服齊衰三月也言與民同也君之母妻則小\n君也庶人\n爲國君大\n夫在外其妻長子爲舊國君傳曰\n何以服齊衰三月也妻言與民同也長子言\n未去也\n繼父不同居者\n曾祖父母傳曰何以齊衰三月也小功\n者兄弟之服也不敢以兄弟之服服至尊也\n\n大夫爲宗子傳曰何以服齊衰三月也\n大夫不敢降其宗也舊君傳曰大\n夫爲舊君何以服齊衰三月也大夫去君歸\n其宗廟故服齊衰三月也言與民同也何大\n夫之謂乎言其以道去君而猶未絶也\n曾\n祖父母爲士者如衆人傳曰何以齊衰三月\n也大夫不敢降其祖也女子子嫁者未嫁者\n爲曾祖父母傳曰嫁者其嫁於大夫者也未\n嫁者其成人而未嫁者也何以服齊衰三月\n不敢降其祖也\n大功布衰裳牡麻絰無受者\n子女子子之長殤中殤\n傳曰何以大功也未成\n人也何以無受也䘮成人者其文縟䘮未成\n人者其文不縟故殤之絰不樛垂蓋未成人\n也年十九至十六爲長殤十五至十二爲中\n殤十一至八歲爲下殤不滿八歲以下皆爲\n無服之殤無服之殤以日易月以日易月之\n殤殤而無服故子生三月則父名之死則哭\n之未名則不哭也\n\n叔父之長殤中殤姑姊妹之長殤中殤\n昆弟之長殤中殤夫之昆弟之子女子子之\n長殤中殤適孫之長殤中殤大夫之庶子爲\n適昆弟之長殤中殤公爲適子之長殤中殤\n大夫爲適子之長殤中殤\n其長殤皆九月纓絰其中殤七月不\n纓絰\n大功布衰裳牡麻絰纓布帶三月受以小功\n衰即葛九月者傳曰大功布九升小功\n布十一升\n\n姑姊妹女子子適人者傳曰何以大功也\n出也從父昆弟\n爲人後者爲其昆弟傳曰何以大\n功也爲人後者降其昆弟也庶孫\n適婦傳曰何以大功\n也不降其適也女子子適人者爲\n衆昆弟姪丈夫婦人報\n傳曰姪者何也謂吾姑者吾謂之姪夫\n之祖父母世父母叔父母傳曰何以大功也\n從服也夫之昆弟何以無服也其夫屬乎父\n道者妻皆母道也其夫屬乎子道者妻皆婦\n道也謂弟之妻婦者是嫂亦可謂之母乎故\n名者人治之大者也可無愼乎\n\n大夫爲世父母叔父母子昆弟昆弟之\n子爲士者傳曰何以大功也尊不同也\n尊同則得服其親服公之庶\n昆弟大夫之庶子爲母妻昆弟\n傳曰何以大功也先君\n餘尊之所厭不得過大功也大夫之庶子則\n從乎大夫而降也父之所不降子亦不敢降\n也\n皆爲其從父昆弟\n之爲大夫者\n爲夫之昆弟之婦人子適人者\n大夫之妾爲君之庶子\n\n女子子嫁者未嫁者\n爲世父母叔父母姑姊妹\n傳曰嫁者其嫁於大\n夫者也未嫁者成人而未嫁者也何以大功\n也妾爲君之黨服得與女君同下言爲世父\n母叔父母姑姊妹者謂妾自服其私親也\n\n大夫大夫之妻\n大夫之子公之昆弟爲姑姊妹女子子嫁於\n大夫者君爲姑姊妹女子子嫁於國君者傳\n曰何以大功也尊同也尊同則得服其親服\n諸侯之子稱公子公子不得禰先君公子之\n子稱公孫公孫不得祖諸侯此自卑别於尊\n者也若公子之子孫有封爲國君者則世世\n祖是人也不祖公子此自尊別於卑者也是\n故始封之君不臣諸父昆弟封君之子不臣\n諸父而臣昆弟封君之孫盡臣諸父昆弟故\n君之所爲服子亦不敢不服也君之所不服\n子亦不敢服也\n\n繐衰裳牡麻絰旣葬除之者傳曰繐衰者何\n以小功之繐也\n諸侯之大夫爲\n天子傳曰何以繐衰也諸侯之大夫以時接\n見乎天子\n小功布衰裳澡麻帶絰五月者\n叔父之下殤\n適孫之下殤昆弟之下殤大夫庶子爲適昆\n弟之下殤爲姑姊妹女子子之下殤爲人後\n者爲其昆弟從父昆弟之長殤傳曰問者曰\n中殤何以不見也大功之殤中從上小功之\n殤中從下\n\n爲夫之叔父之長殤昆弟之\n子女子子夫之昆弟之子女子子之下殤爲\n姪庶孫丈夫婦人之長殤大夫公之昆弟大\n夫之子爲其昆弟庶子姑姊妹女子子之長\n殤\n\n大夫之妾爲庶子之長殤\n小功布衰裳牡麻絰即葛五月者\n\n從祖祖父母從祖父母報\n從祖昆弟從父姊妹孫\n適人者爲人後者爲其姊\n妹適人者爲外祖父母\n傳曰何以小功也以尊加也從母丈夫婦人\n報傳曰何以小功也以名加也外親\n之服皆緦也夫之\n姑姊妹娣姒婦報傳\n曰娣姒婦者弟長也何以小功也以爲相與\n居室中則生小功之親焉\n大夫大夫之子公之昆弟\n爲從父昆弟庶孫姑姊妹女子子適士者\n大夫之妾爲庶子適人者\n庶婦君母\n之父母從母傳曰何以小\n功也君母在則不敢不從服君母不在則不\n服君子子爲庶母慈\n巳者傳曰君子子者貴人\n之子也爲庶母何以小功也以慈巳加也\n\n緦麻三月者\n傳曰緦者十五升抽其半有事其縷無\n事其布曰緦\n族曾祖父母族祖父母族父\n母族昆弟\n庶孫之婦庶孫之中殤\n從祖姑姊妹適\n人者報從祖父從祖昆弟之長殤\n外孫從父昆弟姪之下殤夫之叔父\n之中殤下殤從母之長殤報庶子\n爲父後者爲其母傳曰何以緦也傳曰與尊\n者爲一體不敢服其私親也然則何以服緦\n也有死於宫中者則爲之三月不舉祭因是\n以服緦也\n士爲庶母傳曰何以緦也以名服也大\n夫以上爲庶母無服貴臣貴妾傳曰何以緦\n也以其貴也\n\n乳母傳曰何以緦也\n以名服也從祖昆弟之子曾孫\n父之姑從母昆弟傳曰何以緦也\n以名服也甥傳曰甥者何也謂吾舅者\n吾謂之甥何以緦也報之也壻傳曰\n何以緦報之也妻之父母傳曰何以緦從服\n也姑之子傳曰何以緦報之也\n舅傳曰何以緦從服也舅之子\n傳曰何以緦從服也夫之姑姊妹之長\n殤夫之諸祖父母報\n君\n母之昆弟傳曰何以緦從服也\n從父昆弟之子之長殤\n昆弟之孫之長殤爲夫之從父昆弟之妻傳\n曰何以緦也以爲相與同室則生緦之親焉\n長殤中殤降一等下殤降二等齊衰之殤中\n從上大功之殤中從下\n\n記公子爲其母練冠麻麻衣縓緣爲\n其妻縓冠葛絰帶麻衣縓緣皆旣葬除之\n\n傳曰何以不在五服之中也君之\n所不服子亦不敢服也君之所爲服子亦不\n敢不服也\n大夫公之昆弟大夫之\n子於兄弟降一等爲人\n後者於兄弟降一等報於所爲後之兄弟之\n子若子兄弟皆在他邦加一等\n不及知父母與兄弟居加一等\n傳曰何如則可謂之兄弟傳\n曰小功以下爲兄弟\n朋友皆在他邦\n袒免歸則巳\n\n朋友麻\n\n君之所爲兄弟服\n室老降一等夫之所爲兄弟服妻降\n一等庶子爲後者爲其外祖父母從母舅無\n服不爲後如邦人宗子孤爲殤大功衰小功\n衰皆三月親則月筭如邦人\n\n改葬緦\n\n童子唯當室緦\n傳曰不\n當室則無緦服也凡妾爲私兄弟如邦人\n\n大\n夫弔於命婦錫衰命婦弔於大夫亦錫衰\n\n傳曰錫\n者何也麻之有錫者也錫者十五升抽其半\n無事其縷有事其布曰錫\n\n女子子適人\n者爲其父母婦爲舅姑惡笄有首以髽卒哭\n子折笄首以笄布緫傳曰笄\n有首者惡笄之有首也惡笄者櫛笄也折笄\n首者折吉笄之首也吉笄者象笄也何以言\n子折笄首而不言婦終之也\n\n妾爲女君君之長子惡笄有首布緫凡\n衰外削幅裳内削幅幅三袧\n\n若齊裳内\n衰外負廣出\n於適寸適博四寸\n出於衰\n衰長六寸博四寸\n衣帶下尺\n祍二尺有五寸\n袂屬幅\n衣二尺有二寸\n\n袪尺二寸\n衰三升三升有半其冠六升以其\n冠爲受受冠七升\n齊\n衰四升其冠七升以其冠爲受受冠八升\n\n繐衰四升有半其冠八升\n\n大功八升若九升小功十\n升若十一升\n\n"}
{"id": "KR1d0026_012", "series": "KR1d0026", "text": "士喪禮死于適室幠用斂衾\n\n復者一人以\n爵弁服簪裳于衣左何之扱領于帶\n\n升自前東榮中屋北面招以衣曰皐某復\n三降衣于前\n受用篋升自阼階以\n衣尸\n復者降自後西榮\n楔齒用角柶\n綴足用燕几奠\n脯醢醴酒升自阼階奠于尸東\n帷堂乃赴于君主人西階東南面命赴\n者拜送有賔則拜之\n入坐于牀東衆主人在其後西\n面婦人俠牀東面\n親者在室衆婦人戶外\n北面衆兄弟堂下北面君使人\n弔徹帷主人迎于寢門外見賔不哭先入門\n右北面\n弔者入升自西階東面主人進\n中庭弔者致命主\n人哭拜稽顙成踊賔出主人拜\n送于外門外君使人禭徹帷主人如初禭者\n左執領右執要入升致命\n主人拜如初禭者入衣尸出主人拜送如\n初唯君命出升降自階西階遂拜賔有大夫\n則特拜之即位于西階下東面不踊大夫雖\n不辭入也\n\n親者禭不將命以\n即陳\n庶兄弟禭使人以將命于室主人拜于位委\n衣于尸東牀上\n朋友禭親以進主人拜委衣如初\n退哭不踊\n徹衣者執衣如禭以適房爲銘\n各以其物亡則以緇長半幅䞓末長終幅廣\n三寸書銘干未曰某氏某之柩\n\n竹杠長三尺置\n于宇西階上甸人掘坎于階間少\n西爲垼于西牆下東郷\n新盆槃瓶廢敦重鬲皆濯造于西階\n下\n陳襲事\n于房中西領南上不綪\n明衣裳用布\n鬠笄用桑長四寸纋中\n布巾環幅不鑿\n\n掩練帛廣終幅長五尺析其末\n瑱用白纊幎目用\n緇方尺二寸䞓裏著組繫\n握手用玄纁裏\n長尺二寸廣五寸牢中旁寸著組繫\n決用正王棘若檡棘\n組繫纊極二\n\n冒緇質長\n與手齊䞓殺掩足\n\n爵弁\n服純衣皮弁\n服褖衣\n緇帶\n韎韐竹笏\n\n夏葛屨冬白屨皆繶緇絇純組\n綦繫于踵\n庶\n禭繼陳不用貝三\n實于笄稻米一豆實於\n筐沐巾一浴巾二皆用綌於笲\n櫛於簞浴衣於篋\n皆饌于西序下南上\n管人汲不說繘屈之\n祝淅米于堂南面用\n盆管人盡階不升堂受潘煑于垼\n用重鬲\n祝盛米于敦奠于貝北士有冰用\n夷槃可也\n外御受沐入\n主人皆出戶外北面\n乃沐櫛挋用巾\n浴用巾挋用浴衣\n渜濯棄于坎\n蚤揃如他日\n鬠用組乃笄設明衣裳主\n人入即位商祝襲祭服禒衣次\n\n主人出南面左袒扱諸面之\n右盥于盆上洗貝執以入宰洗柶建于米執\n以從商祝執巾從入當牖北\n面徹枕設巾徹楔受貝奠于尸西\n主人由足西\n牀上坐東面祝又受\n米奠于貝北宰從立于牀西在右\n主人左扱米實于右三實\n一貝左中亦如之又實米唯盈\n主人襲反位商祝掩瑱設幎目\n乃屨綦結于跗連絇\n乃襲三稱\n\n明衣不在筭設韐帶搢笏\n\n設決麗于掔自飯持之設握乃連掔\n\n設冒櫜之幠\n用衾巾柶鬊蚤\n埋于坎重木刋鑿之甸人\n置重于中庭參分庭一在南\n夏祝鬻餘飯用二鬲于西牆\n下\n幂用疏布久之繫用\n靲縣千重幂用葦席北面左衽帶用靲賀之\n結于後\n祝取銘置于重\n厥明陳衣于房南領西上綪絞橫三縮一廣\n終幅析其末\n緇衾赬裏無\n紞祭服次\n散衣次凡十有九稱\n陳衣繼之不必盡用饌于東堂\n下脯醢醴酒幂奠用功布實于簞在饌東\n設盆盥于饌東\n有巾苴絰大鬲下夲在左要\n絰小焉散帶垂長三尺牡麻絰右夲在上亦\n散帶垂皆饌于東方\n\n婦人之帶牡麻結夲在房\n牀策夷衾饌于\n西坫南\n西方盥如東方\n陳一鼎于寢門外當東塾少南西面其實特\n豚四鬄去蹄兩胉脊肺設扃鼏鼏西末素俎\n在鼎西西順覆匕東柄\n\n士盥二人以並東面立于西階下\n布席于戶内下莞上簟商祝\n布絞衾散衣祭服祭服不倒美者在中\n\n士舉遷尸反位設牀策\n于兩楹之間衽如初有枕卒\n斂徹帷主人西面馮尸踊無筭主婦東\n面馮亦如之主人髺髮袒衆主人免于\n房\n\n婦人髽于室\n\n士舉男女奉尸侇于堂幠用夷\n衾男女如室位踊無筭\n主人出于足降自西階衆主人\n東即位婦人阼階上西面主人拜賔大夫特\n拜士旅之即位踊襲絰于序東復位\n乃奠舉者盥右\n執七卻之左執俎橫攝之入阼階前西面錯\n錯俎北面\n右人左執匕抽\n扄予左手兼執之取鼏委于鼎北加扄不坐\n乃朼載載\n兩髀于兩端兩肩亞兩胉亞脊肺在於中皆\n覆進柢執而俟\n\n夏祝及執事盥執醴先酒脯醢俎\n從升自阼階丈夫踊甸人徹鼎巾待于阼階\n下奠于尸\n東執醴酒北面西上豆\n錯俎錯于豆東立于俎北西上醴酒錯于豆\n南祝受巾巾之由足降自西階婦人踊奠者\n由重南東丈夫踊賔出主人拜\n送于門外乃代哭不以官\n\n有襚者則將命擯者\n出請入告主人待于位\n擯者出吿須以賔入\n賔入中庭北面致命主人拜稽顙賔\n升自西階出于足西面委衣如於室禮降出\n主人出拜送朋友親襚如初儀西階東北面\n哭踊三降主人不踊襚\n者以褶則必有裳執衣如初徹衣者亦如之\n升降自西階以東\n宵爲燎于中庭厥明\n滅燎陳衣于房南領西上綪絞紟衾二君禭\n祭服散衣庶襚凡三十稱紟不在筭不必盡\n用\n東方之饌兩瓦甒其實醴酒\n角觶木柶毼豆兩其實葵菹芋蠃醢兩籩無\n縢布巾其實栗不擇脯四脡\n\n奠席在饌北斂席\n在其東掘肂見衽\n\n棺入主人不哭升棺用軸蓋在下\n熬黍稷各二筐有魚腊饌于\n西坫南陳三鼎于\n門外北上豚合升魚鱄鮒九腊左胖髀不升\n其他皆如初\n燭俟于饌東\n祝徹盥于門外入升自阼階\n丈夫踊\n祝徹巾授執事者以待\n徹饌先取醴酒北面\n其餘取先設者出于足降自西階\n婦人踊設于序西南當西榮如設于堂\n\n醴酒位如初執事豆北南面東上\n乃適饌帷堂\n婦人尸西東面主人及親者升自西階出于\n足西面袒士盥位如\n初布席如初\n商祝布絞紟衾衣美者在外君禭不倒\n有大夫則告\n士舉遷尸復位主人踊無筭卒斂徹帷主人\n馮如初主婦亦如之主人奉尸斂于棺踊如\n初乃蓋主人降拜大\n夫之後至者北面視肂衆主人復位\n婦人東復位設熬旁一筐乃塗踊無\n筭卒塗祝取銘置于肂主人\n復位踊襲乃奠燭升自阼階祝執\n商祝布絞紟衾衣美者在外君禭不倒\u0001\n巾席從設于奥東面\n祝反降\n及執事執饌士盥舉鼎入西面北上如\n初載魚左首進鬐三列腊進柢\n\n祝執醴如初酒豆籩俎從升自\n阼階丈夫踊甸人徹鼎奠由楹内入\n于室醴酒北面設豆右菹菹南栗栗東\n脯豚當豆魚次腊特于俎北醴酒在籩南巾\n如初\n旣錯者出立于戸西西上祝後闔戶先由\n楹西降自西階婦人踊奠者由重南東丈夫\n踊賔出婦人踊主人拜送于門外入\n及兄弟北面哭殯兄弟出主人拜送于門外\n衆主人出門哭止皆西\n面于東方闔門主人揖就次\n君若有賜焉則視歛旣布\n衣君至主\n人出迎于外門外見馬首不哭還入門右北\n面及衆主人袒巫止于廟門\n外祝代之小臣二人執戈先二人後\n\n君釋采入\n門主人辟\n君升自阼階西鄕祝\n負墉南面主人中庭\n君哭主人哭拜稽顙成踊出\n君命反行事主人復位君升主人主人\n西楹東北面升公卿大夫繼主人東\n上乃斂\n卒公卿\n大夫逆降復位主人降出\n君反主人主人中庭君坐撫當心主人拜\n稽顙成踊出君反之復初\n位衆主人辟于東壁南面君\n降西鄕命主人馮尸主人升自西階由足西\n面馮尸不當君所踊主婦東面馮亦如之\n奉尸斂于棺乃蓋主人降出君反\n之入門左視塗君升\n卽位衆主人復位卒塗主人出君命之反奠\n入門右乃奠升自西階君要節\n而踊主人從踊卒奠主\n人出哭者止君出門廟中哭\n主人不哭辟君式之\n貳車畢乗主人哭拜送\n\n襲入即位衆主人襲拜大夫之後\n至者成踊賔出主人拜送\n三日成服杖拜君命及衆賔不拜棺\n中之賜\n朝夕哭不辟子卯\n婦人即位于堂\n南上哭丈夫即位于門外西面北上外兄弟\n在其南南上賔繼之北上門東北面西上門\n西北面東上西方東面北上主人即位辟門\n婦人拊心不\n哭主人拜賔旁三右還入門哭婦人\n踊主人堂下直東序西面兄\n弟皆卽位如外位卿大夫在主人之南諸公\n門東少進他國之異爵者門西少進敵則先\n拜他國之賔凡異爵者拜諸其位\n\n徹者盥于門外燭先入升自阼\n階丈夫踊祝取醴北面取酒立于\n其東取豆籩俎南面西上祝先出酒豆籩俎\n序從降自西階婦人踊設于序西南直\n西榮醴酒北面西上豆西面錯立于豆北南\n面籩俎既錯立于執豆之西東上酒錯復位\n醴錯于西遂先由主人之北適饌\n乃奠醴酒脯醢升丈夫踊入如\n初設不巾\n錯者出立于戶西西上滅燭出\n祝闔戶先降自西階婦人踊奠者由重南東\n丈夫踊賔出婦人踊主人拜送\n衆主人出婦人踊出門哭止皆復位闔\n門主人卒拜送賔揖衆主人乃就次朔月奠\n用特豚魚腊陳三鼎如初東方之饌亦如之\n無籩有黍稷用\n瓦敦有蓋當籩位\n主人拜賔如朝夕哭卒\n徹舉鼎入升皆如初奠之儀卒朼釋匕\n于鼎俎行朼者逆出甸人徹鼎其序醴酒菹\n醢黍稷俎其設于\n室豆錯俎錯腊特黍稷當籩位敦啓會卻諸\n其南醴酒位如初祝與\n執豆者巾乃出主人要節而踊皆如朝\n夕哭之儀月半不殷奠\n有薦新如朔奠徹朔奠先取醴\n酒其餘取先設者敦啓會面足序出如入\n其設于\n外如於室筮宅冡人營之\n掘四隅外其壤掘中南其\n壤旣朝哭主人皆徃兆南北面免\n絰命筮者在主人之右\n筮者東面抽上韇\n兼執之南面受命命曰\n哀子某爲其父某甫筮宅度兹幽宅兆基無\n有後艱\n\n筮人許諾不述命右\n還北面指中封而筮卦者在左\n\n卒筮執卦以示命筮者命筮者受視反\n之東面旅占卒進告于命筮者與主人占之\n曰從\n主人絰哭不踊若不從筮擇如初\n儀歸殯前北面哭不踊旣\n井椁主人西面拜工左還椁反位哭不踊婦\n人哭于堂\n獻材于殯門外西面\n北上綪主人徧視之如哭椁獻素獻成亦如\n之卜日旣朝哭\n皆復外位卜人先奠龜于西塾上南首有席\n楚焞置于燋在龜東\n\n族長涖卜及宗人吉服立于門西東面南上\n占者三人在其南北上卜人及執燋席者在\n塾西\n闔東扉主婦立于其内\n席于闑西閾外宗人吿事具\n主人北面免絰左擁之涖卜即位于門東西\n面卜人抱龜燋先奠龜西\n首燋在北宗人受卜人龜示髙\n涖卜受視反之宗人還少\n退受命命曰哀子某來日\n某卜葬其父某甫考降無有近悔\n許諾不述命還即席西\n面坐命龜興授卜人龜負東扉\n卜人坐作龜興\n宗人受龜示涖\n卜涖卜受視反之宗人退東面乃旅占卒不\n釋龜告于涖卜與主人占曰某日從\n授卜人龜吿于主婦主婦哭\n吿于異爵者使人告于衆賔卜\n人徹龜宗人吿事畢主人絰入哭如筮宅賔\n出拜送若不從卜宅如初儀\n\n"}
{"id": "KR1d0026_013", "series": "KR1d0026", "text": "旣夕哭請啓期告于賔\n夙興\n設盥于祖廟門外陳鼎皆如殯\n東方之饌亦如之夷牀饌\n于階間二燭俟于殯門外\n丈夫髽散帶垂即位如初\n\n婦人不哭主人拜賔入即位袒\n商祝免袒執功布入\n升自西階盡階不升堂聲三啓三命哭\n\n燭入祝降與夏祝交于\n階下取銘置于重\n踊無筭\n商祝拂柩用功布幠用夷衾\n遷于祖用軸\n\n重先奠從\n燭從柩從燭從主人從\n升自西階\n奠俟于下東面北上主人從升\n婦人升東面衆人東即位正柩于兩楹\n間用夷牀主人柩東西面\n置重如初席升設于柩西奠設如初\n巾之升降自西階\n主人踊\n無筭降拜賔即位踊襲主婦及親者由足西\n面\n薦車直東榮北輈\n質明滅燭徹者升自\n阼階降自西階乃奠如\n初升降自西階主人\n要節而踊薦馬纓三就入門北面交轡\n圉人夾牽之\n\n御者\n執策立于馬後哭成踊右還出\n賔岀主人送于門外有司請祖期\n曰日側\n主人入袒乃載踊無筭卒束襲\n降奠當\n前束商祝飾\n柩一池紐前䞓後緇齊三采無貝\n\n設披\n屬引\n陳明器於乗車之西\n\n折橫覆之\n\n抗木橫三縮二\n加抗席三加茵用䟽\n布緇翦有幅亦縮二橫三\n器\n西南上綪\n茵苞二筲三黍稷\n麥罋三醯醢屑幂用䟽布\n甒\n二醴酒幂用功布皆木桁久\n之用器弓\n\n矢耒耜兩敦兩杅槃匜匜實于槃中南流\n無祭器\n有燕樂器可也\n役器甲胄干笮燕器杖\n笠翣徹奠巾席俟于西方\n主人要節而踊\n\n袒商祝御柩\n\n擯者出請入吿主人釋杖迎于廟門外不哭\n先入門右北面及衆主人袒\n馬入設賔奉幣由馬西當前輅北面\n致命\n主人哭拜稽顙\n成踊賔奠幣于棧左服出\n宰由主人之北舉幣以\n東士受馬以出\n主人送于外門外拜襲入復\n位杖賔賵者將命擯者出請入告出\n告須馬入設賔奉幣擯者先入賔\n從致命如初主人拜于位不踊\n賔奠幣如初舉幣受馬如初擯者\n出請若奠入告出以\n賔入將命如初士受羊如受馬又請\n若賻入告主人出門左\n西面賔東面將命主人拜賔坐\n委之宰由主人之北東面舉之反位\n若無器則捂受之\n又請賔告事畢拜送入贈者將命\n擯者出請納賔如初賔奠幣如初\n若就器則坐奠于陳\n凡將禮必請而後拜送\n兄弟賵奠可也\n所知則賵而不奠\n知死者贈知生者賻書賵於方\n若九若七若五\n書遣於策乃代\n哭如初宵爲燎于門\n内之右厥明陳鼎五于門外如初\n\n其實羊左胖髀不升\n腸五胃五離肺豕亦如之豚\n解無腸胃\n魚腊鮮獸皆如初\n東方之饌四豆脾析蜱醢\n葵菹蠃醢四籩\n棗糗栗脯醴酒\n陳器滅燎執燭俠輅北靣\n賔入者拜之徹者入丈\n夫踊設于西北婦人踊\n徹者東\n鼎入乃奠\n豆南上綪籩蠃醢南北上綪俎二\n以成南上不綪特鮮獸\n醴酒在籩西北上奠者出主人要\n節而踊甸人抗重出\n自道道左倚之\n\n薦馬馬出自道車各從\n其馬駕於門外西面而俟南上\n徹者入踊如初徹巾苞牲取下體\n\n不以魚腊\n行器茵苞器序從車\n從徹者出踊如初主人之史\n請讀賵執筭從柩東當前束西面不命母哭\n哭者相止也唯主人主婦哭燭在石南面\n\n讀書釋筭則坐卒命哭滅燭書與\n筭執之以逆出公史自西方東面命母哭\n主人主婦皆不哭讀遣卒命哭滅燭出\n商祝執\n上茵先入屬引\n主人袒衆主人西面北上\n婦人東面皆不哭乃窆主人哭踊無\n筭襲贈用制幣玄纁束拜稽顙\n踊如初卒袒拜賔主婦亦\n拜賔即位拾踊三襲賔出則\n拜送藏器於旁加見\n\n藏苞筲於旁\n加折卻之加\n抗席覆之加抗木實土三主人拜鄕人\n即位踊襲如初乃反哭入升自\n西階東面衆主人堂下東面北上\n婦人入大夫踊升\n自阼階主婦入于室踊出即位及丈夫\n拾踊三賔弔者升\n自西階曰如之何主人拜稽顙\n\n賔降出主人送于門外拜稽顙遂適\n殯宮皆如啓位拾踊三兄\n弟出主人拜送衆主人\n出門哭止闔門主人揖衆主人乃就次\n猶朝夕哭不奠三虞\n卒哭\n明日以\n其班祔\n記士處適寢寢東首于北墉下\n有疾疾者齊養者\n皆齊徹琴瑟疾病外内皆埽\n徹褺衣加新衣御者四人\n皆坐持體屬纊以俟絶氣\n男子不絶於婦人之手婦人不\n絶於男子之手乃行禱于五祀\n乃卒主人啼兄弟哭\n設牀第當牖衽\n下筦上簟設枕\n遷尸復者朝服左執領右執\n要招而左楔貌如軛上兩末\n綴足用燕几校在南御者坐持之\n即牀而奠當腢用\n吉噐若醴若酒無巾柶\n赴曰君之臣某死赴母妻長子則曰君之\n臣某之某死室中唯主人主婦\n坐兄弟有命夫命婦在焉亦坐尸在室\n有君命衆主人不出襚者委衣于牀不\n坐其禭于室戸西北面致命夏祝\n淅米差盛之御者四人抗衾而浴䄠第\n其母之䘮則内御\n者浴鬠無笄設明衣婦人\n則設中帶卒洗貝反于䈂實貝柱\n右齻左齻夏祝徹餘飯瑱塞耳\n掘坎南順廣尺輪二尺深三尺南其壤\n垼用塊明衣裳用\n幕布袂屬幅長下膝\n有前後裳不辟長及觳\n縓綼緆\n緇純\n設握裏親膚繫鉤中指結于掔\n甸人築坅坎\n隷人涅廁\n旣襲宵爲燎于中庭厥\n明滅燎陳衣凡絞紟用布倫如朝服\n設棜于東堂下南順齊\n于坫饌于其上兩甒醴酒酒在南篚在東南\n順實角觶四木柶二素勺二豆在甒北二以\n並籩亦如之\n\n凡籩豆實具設皆巾之\n觶俟時而酌柶覆加之面枋\n及錯建之小斂辟奠不\n出室\n無踊節旣馮尸主人袒髺髮絞帶衆\n主人布帶大斂于阼\n大夫升自西階階東北面東\n上旣馮尸大夫逆降復位巾奠執\n燭者滅燭出降自阼階由主人之北東\n旣殯主人說髦\n\n三日絞垂\n冠六升外縪纓條屬厭\n衰三升屨外\n納杖下本竹桐一也居倚廬\n寢苫枕塊不說絰帶\n哭晝夜無時非䘮事不言\n歠粥朝一溢米夕一溢米不食菜果\n主\n人乗惡車\n白狗幦\n蒲蔽御以蒲菆\n犬服\n木錧約綏約轡木鑣\n馬不齊髦\n主婦之車亦如之䟽布\n裧貳車白狗攝服\n其他皆如乗車朔月童子執帚\n卻之左手奉之\n從徹者而入比奠舉席埽室聚諸㝔\n布席如初卒奠埽者執帚垂末内鬛從執燭\n者而東燕養饋羞湯沐之饌\n如他日\n\n朔月若薦新則不饋于下室\n筮宅冡人物土\n卜曰吉告從于主婦主婦哭婦人皆\n哭主婦升堂哭者皆止啓之昕外内不哭\n夷牀輁軸饌于西階東\n\n其二庿則饌于禰庿如小斂奠乃啓\n朝于禰庿重止于門外\n之西東面柩入升自西階正柩于兩楹間奠\n止于西階之下東面北上主人升柩東西面\n衆主人東即位婦人從升東面奠升設于柩\n西升降自西階主人要節而踊\n燭先入者升堂東楹之南西\n面後入者西階東北面在下\n主人降即位徹乃奠升降自西\n階主人踊如初祝及\n執事舉奠巾席從而降柩從序從如初適祖\n\n薦乗車鹿淺幦干笮革靾載旜\n載皮弁服纓轡貝勒縣于衡\n\n道車載朝服\n稾車載蓑笠\n將載祝及執事舉奠戶\n至道左北面立東上柩至于壙\n斂服載之\n卒窆而歸不驅\n君視斂若不待奠加蓋而出不視斂則\n加蓋而至卒事旣正柩賔出遂匠\n納車于階間\n\n祝饌祖奠于主人之南當前輅北\n上巾之弓矢之新沽功\n有弭飾焉\n亦張可也有柲\n設依撻焉\n有韣翭矢一乗骨鏃短\n衞\n志矢一乗軒輖中亦短衞\n\n十\n"}
{"id": "KR1d0026_014", "series": "KR1d0026", "text": "士虞禮特豕饋食側亨于廟門外之右\n東面\n魚腊爨亞之北上饎\n爨在東壁西面\n設洗于西階西南水在洗西篚在東\n尊于室中北墉下當戶兩甒醴酒酒\n在東無禁幂用絺布加勺南枋\n素几葦席在西序下苴刌茅長五寸\n束之實于篚饌于西坫上饌兩豆菹醢\n于西楹之東醢在西一鉶亞之\n從獻豆兩亞之四籩亞之北上\n饌黍稷二敦于\n階間西上藉用葦席匜水錯于\n槃中南流在西階之南簞巾在其東\n陳三鼎于門外之右北面北上設扄鼏\n匕爼在西塾之西\n羞燔爼在内西塾上南順\n主人及兄弟如葬服賓執事者如\n弔服皆卽位于門外如朝夕臨位婦人及内\n兄弟服卽位于堂亦如之\n祝免澡葛絰帶布席于室中東\n面右几降出及宗人卽位于門西東面南上\n\n宗人告\n有司具遂請拜賓如臨入門哭婦人哭\n主人卽位于堂衆主人及兄弟賓卽位于西\n方如反哭位\n祝入門左北面宗人西\n階前北面祝盥升取苴降洗之升\n入設于几東席上東縮降洗觶升止哭\n主人倚杖入祝從在左西面\n贊薦\n菹醢醢在北\n佐食及執事盥出舉長在左\n鼎入設于西階前東面北上\n匕俎從設左人抽扄鼏匕佐食及右人載\n卒朼者逆退復位\n俎入設于豆東魚亞之腊特\n贊設二敦于俎南黍其東稷設一鉶\n于豆南佐食出立于戸西\n贊者徹鼎祝酌醴命佐食啓㑹佐食許\n諾啓㑹郤于敦南復位\n祝奠觶于鉶南復位主人再拜稽首\n祝饗命佐食祭\n佐食許諾鉤\n袒取黍稷祭于苴三取膚祭祭如初祝取奠\n觶祭亦如之不盡益反奠之主人再拜稽首\n\n祝祝卒主人拜如\n初哭出復位祝迎尸一人衰絰奉\n篚哭從尸\n尸入門丈夫踊婦人踊\n淳尸盥宗人\n授巾尸及階祝延尸\n尸升宗人詔踊如初尸入\n户踊如初哭止婦人入于房主人\n及祝拜妥尸尸拜遂坐從者錯篚于尸\n左席上立于其北尸取奠左執之取菹\n擩于醢祭于豆間祝命佐食墮祭\n\n佐食取黍稷肺祭授尸尸祭之祭奠\n祝祝主人拜如初尸嘗醴奠之\n佐食舉肺脊授尸尸受振祭嚌之左手執\n之祝命佐食邇敦佐食\n舉黍錯于席上尸祭鉶嘗鉶\n泰羮湆自門入設于鉶南胾\n四豆設于左尸飯播餘于篚\n三飯佐食舉幹尸\n受振祭嚌之實于篚又三飯舉胳\n祭如初佐食舉魚腊實于篚又\n三飯舉肩祭如初舉魚腊俎俎釋\n三个\n尸卒食佐食受肺脊實于篚\n反黍如初設主人洗廢\n爵酌酒酳尸尸拜受爵主人北面荅拜尸祭\n酒嘗之\n賔長以肝從實于俎縮右鹽\n尸左執\n爵右取肝擩鹽振祭嚌之加于俎賔降反俎\n于西塾復位尸卒\n爵祝受不相爵主人拜尸荅拜\n祝酌授尸尸以醋主人主人拜\n受爵尸荅拜主人坐祭卒爵拜尸荅拜筵\n祝南面主人獻祝祝拜坐受爵\n主人荅拜薦菹醢設俎祝左執爵\n祭薦奠爵興取肺坐祭嚌之興加于俎祭酒\n嘗之肝從祝取肝擩鹽振祭嚌之加于俎卒\n爵拜主人荅拜祝坐授主人主人酌\n獻佐食佐食北面拜坐受爵主人荅拜佐食\n祭酒卒爵拜主人荅拜受爵出實于篚升堂\n復位主婦洗足爵于\n房中酌亞獻尸如主人儀\n自反兩籩棗栗設于㑹南棗在西\n尸祭籩祭酒如初賔以燔從如初尸祭燔\n卒爵如初酌獻祝籩燔從獻佐食皆如初以\n虚爵入于房賔長洗繶爵三獻燔從如\n初儀婦人復位\n祝出戸西面告利成主人哭\n皆哭\n祝入尸謖\n從者奉篚哭如初祝前尸出戸\n踊如初降堂踊如初出門亦如之\n祝反入徹設于西北隅如其\n設也几在南厞用席\n祝\n薦席徹入于房祝自執其俎出\n贊闔牖戸主人\n降賔出主人出門哭止皆復\n位宗人告事畢賔出主人送拜稽顙\n記虞沐浴\n不櫛\n陳牲于廟門外北首西上寢右\n日中\n而行事殺于廟\n門西主人不視豚解\n羮飪升左肩臂臑肫\n骼脊脅離肺膚祭三取諸左膉上肺祭一實\n于上鼎\n\n升魚鱄鮒九實于中鼎升腊左胖髀不\n升實于下鼎皆設扄鼏陳之\n載猶進柢魚進鬐\n祝俎髀脰脊脅\n離肺陳于階間敦東\n淳尸盥執槃西面執匜東面執巾在其北\n東面宗人授巾南面\n主人在室則宗人升戸外北面佐食\n無事則出戸負依南面鉶\n芼用苦若薇有滑夏用葵冬用苴有柶\n豆實葵\n菹菹以西蠃醢籩棗烝栗擇\n尸入祝從尸\n尸坐不說\n屨尸謖祝前鄕尸\n還出戸又鄕尸還過主人又鄕尸還\n降階又鄕尸降\n階還及門如出戸\n尸出祝\n反入門左北面復位然後宗人詔降尸服卒\n者之上服\n男男尸女女尸必使異姓不\n使賤者無尸則禮\n及薦饌皆如初\n旣饗祭于苴祝祝卒不綏祭無泰羮\n湆胾從獻主\n人哭出復位祝闔牖戸降復位于門西\n男女拾踊三如食間\n祝升止哭聲三啓戸\n主人入祝從啓牖鄕如初\n主人哭出復位\n卒徹祝佐食降復位\n宗人詔降如初始\n虞用柔日曰哀子某哀\n顯相夙興夜處不寧\n敢用潔牲剛鬣\n香合\n嘉薦普淖\n明齊溲酒\n\n哀薦祫事\n適爾皇祖某甫\n饗再虞皆如初\n曰哀薦虞事三虞卒哭\n他用剛日亦如初曰哀薦成事\n\n有乾肉折俎二尹縮祭半尹在西塾\n\n尸出執几從席從\n尸出門右南面席設于尊\n西北東面几在南賔出復位\n主人出即位于門\n東少南婦人出即位于主人之北皆西面哭\n不止尸即席坐唯主人不哭洗廢\n爵酌獻尸尸拜受主人拜送哭復位薦脯醢\n設俎于薦東朐在南尸\n左執爵取脯擩醢祭之佐食授嚌尸\n受振祭嚌反之祭酒卒爵奠于南方\n主人及兄弟踊婦人亦如之\n主婦洗足爵亞獻如主人儀無從踊如初賔\n長洗繶爵三獻如亞獻踊如初佐食取俎實\n于篚尸謖從者奉篚哭從之祝前哭者皆從\n及大門内踊如初\n尸出門哭者止\n賔出主人送拜稽顙主婦亦\n拜賔丈夫說\n絰帶于廟門外\n入徹主人不與\n婦人說首絰不說帶\n\n無尸則不餞猶出\n几席設如初拾踊三\n哭止吿事畢賔出死三日而殯三月\n而葬遂卒哭\n將旦而祔則薦\n卒辭曰哀子某來日某隮祔爾于爾皇祖\n某甫尚饗\n女子曰皇祖妣某氏婦曰孫婦于\n皇祖姑某氏其他辭一\n也饗辭曰哀子某圭爲而哀薦之\n饗明日以\n其班祔\n沐\n浴櫛搔翦用\n專膚爲折俎取諸脰膉\n\n其他如饋食\n用嗣尸\n曰孝子某孝顯相夙興夜處小心畏忌不\n惰其身不寧用尹祭\n嘉薦普淖普薦溲酒\n適爾皇祖某甫以隮祔爾孫\n某甫尚饗\n\n朞而小祥\n曰薦此常事又\n朞而大祥曰薦此祥事中月而禫\n\n是月也吉祭猶未配\n\n"}
{"id": "KR1d0026_015", "series": "KR1d0026", "text": "特牲饋食之禮不諏日\n\n及筮日主人冠端玄卽位于門外\n西面子姓兄弟\n如主人之服立于主人之南西面北上\n有司羣\n執事如兄弟服東面北上席于門中\n闑西閾外筮人取筮于西\n塾執之東面受命于主人\n宰自主人之左賛命命曰孝孫某筮\n來日某諏此某事適其皇祖某子尚饗\n\n筮者許諾還卽席西面坐卦者在左卒筮寫\n卦筮者執以示主人\n主人受視反之筮者還東面長占卒\n告于主人占曰吉若不吉則\n筮逺日如初儀宗人吿事畢前期三\n日之朝筮尸如求日之儀命筮曰孝孫某諏\n此某事適其皇祖某子筮某之某爲尸尚饗\n\n乃宿尸\n主人立于尸外門外子姓\n兄弟立于主人之後北面東上\n尸如主人服出門左西面\n主人辟皆東面北上主人再拜尸荅\n拜宗人擯辭如初卒曰筮子爲某尸\n占曰吉敢宿\n祝許諾致命\n尸許諾主人再拜稽首\n尸入主人退宿\n賔賔如主人服出門左西面再拜主人東面\n荅再拜宗人擯曰某薦歲事吾子將涖之敢\n宿賔曰某\n敢不敬從主人再拜賔荅拜主人退賔拜送\n厥明夕陳鼎于門外北面北上有鼏\n棜在其南南順實獸于\n其上東首牲\n在其西北首東足設\n洗于阼階東南壷禁在東序豆籩鉶在東房\n南上凡席兩敦在西堂\n主人及子姓兄弟即位于門東如初\n賔及衆賔即位于門西東面北上\n宗人祝立于賔西北東面南上\n主人再拜賔荅再拜三拜衆\n賔衆賔荅再拜主人揖入\n兄弟從賔及衆賔從即位于堂下如外位\n宗人升自西階視壺濯及豆籩反降東北\n面吿濯具\n賔出主人出皆復外位\n宗人視牲吿充雍正作豕\n宗人舉獸尾告備舉鼎鼏告潔請\n期曰羮飪\n吿事畢賔出主人拜送夙興主人\n服如初立于門外東方南面視側殺\n主婦視饎爨于西\n堂下\n亨于門外東方西面北上\n羮飪實鼎陳于門外如\n初尊于戸東玄酒在西\n實豆籩鉶陳于房中如初\n執事之爼陳于階間二列北上\n盛兩敦\n陳于西堂藉用萑几席陳于西堂如𥘉\n尸盥匜水實于槃中簞巾在\n門内之右\n祝筵几于室中東面\n主婦纚笄宵衣立于房中南面\n\n主人及賔兄弟羣執事卽位于門\n外如𥘉宗人吿有司具主人拜賔如𥘉\n揖入即位如𥘉佐食北面立于中庭\n主人及祝升祝先入主人從\n西面于戸内\n主婦盥于房中薦兩豆葵菹\n蝸醢醢在北宗人遣\n佐食及執事盥出主人降及\n賔盥出主人在右及佐食舉牲鼎賔長在右\n及執事舉魚腊鼎除鼏\n宗人執畢先入當\n阼階南面\n\n鼎西面錯右人抽扃委\n于鼎北賛者錯爼加七\n乃朼\n佐食升肵爼鼏之設于阼\n階西\n卒載加七于鼎主人升入\n復位爼入設于豆東魚次腊特于爼北\n主婦設兩敦黍\n稷于爼南西上及兩鉶芼設于豆南南陳\n祝洗酌奠奠于鉶南遂命\n佐食啓㑹佐食啓㑹郤于敦南出立于戸西\n南面主人再拜稽首\n祝在左\n卒祝主人再拜稽首祝\n迎尸于門外\n主人降立于阼階東\n\n尸入門左北面盥宗人授巾\n尸至\n于階祝延尸尸升入祝先主人從\n\n尸即席坐主人拜妥尸尸荅拜執奠\n祝饗主人拜如初\n祝命挼祭尸左執觶右取菹㨎\n于醢祭于豆間\n\n佐食取黍稷肺祭授尸尸祭之祭酒啐酒\n吿旨主人拜尸奠觶荅拜\n祭鉶甞之吿旨主\n人拜尸荅拜祝命\n爾敦佐食爾黍稷于席上設大\n羮湆于醢北\n舉肺脊以授\n尸尸受振祭嚌之左執之\n乃食食舉主人羞\n肵爼于腊北\n尸三飯告飽祝侑主人拜\n佐食舉幹尸受\n振祭嚌之佐食受加于肵爼舉獸幹魚一亦\n如之尸實舉于菹豆\n佐食羞庶羞四豆設于左南上有醢\n\n尸又三飯吿飽祝侑之如初舉骼及獸\n魚如初尸又三飯吿飽祝侑之如初\n舉肩及獸魚如初\n佐食盛肵爼爼釋\n三个\n\n舉肺脊加于肵爼反黍稷于其所\n主人洗角升酌酳尸\n\n尸拜受主人拜送尸\n祭酒啐酒賔長以肝從尸\n左執角右取肝㨎于鹽振祭嚌之加于菹豆\n卒角祝受尸角曰送爵皇尸卒爵主人拜尸\n荅拜祝酌授尸尸以醋主人\n主人拜受角尸\n拜送主人退佐食授挼祭\n主\n人坐左執角受祭祭之祭酒啐酒進聽嘏\n佐食摶黍授祝祝\n授尸尸受以菹豆執以親嘏主人\n主人左執角再拜稽首受復位\n詩懷之實于左𬒮挂于季指卒角拜尸荅拜\n\n主人出寫嗇于房祝以籩受\n筵祝南面\n主人酌獻祝祝拜受角主人拜送設菹醢爼\n祝左執角祭\n豆興取肺坐祭嚌之興加于俎坐祭酒啐酒\n以肝從祝左執角右取肝㨎于鹽振祭嚌之\n加于俎卒角拜主人荅拜受角酌獻佐食佐\n食北面拜受角主人拜送佐食坐祭卒角拜\n主人荅拜受角降反于篚升入復位主婦洗\n爵于房酌亞獻尸\n尸拜受主婦北面拜送\n宗婦執兩籩戸外坐主婦受設于敦南\n祝賛籩祭尸受祭之祭酒啐酒\n兄弟長以燔從尸受振祭嚌\n之反之羞燔者受加于肵出尸\n卒爵祝受爵命送如初酢如主人儀\n主婦適\n房南面佐食挼祭主婦左執爵右撫祭祭酒\n啐酒入卒爵如主人儀\n獻祝籩燔從如初儀及\n佐食如初卒以爵入于房\n賔三獻如初燔從如初爵止\n席于戸内\n主婦洗爵酌致爵于主人主人拜受\n爵主婦拜送爵宗婦賛\n豆如初主婦受設兩豆兩籩\n爼入設主人左執爵祭薦宗人賛祭\n奠爵興取肺坐絶祭嚌之興加于爼坐挩于\n祭酒啐酒\n肝從左執爵取\n肝㨎于鹽坐振祭嚌之宗人受加于爼燔亦\n如之興席末坐卒爵拜\n主婦荅拜受爵酌醋左執爵拜主人荅\n拜坐祭立飲卒爵拜主人荅拜主婦出反于\n房主人降洗酌致爵于主婦席于房中南面\n主婦拜受爵主人西面荅拜宗婦薦豆俎從\n獻皆如主人主人更爵酌醋卒爵降實爵于\n篚入復位\n三獻作止爵\n尸卒爵酢酌獻洗及\n佐食洗爵酌致于主人主婦燔從皆如初更\n爵酢于主人卒復位\n\n主人降阼階西面拜賔如初\n洗\n賔辭洗卒洗揖讓升酌西階上獻賔賔北面\n拜受爵主人在右荅拜\n薦脯醢設折俎\n賔左執爵祭\n豆奠爵興取肺坐絶祭嚌之興加于俎坐挩\n手祭酒卒爵拜主人荅拜受爵酌酢奠爵拜\n賔荅拜主人坐祭卒\n爵拜賔荅拜揖執祭以降西面奠于其位位\n如初薦俎從設\n衆賔升拜受爵坐\n祭立飲薦俎設于其位辯主人備荅拜焉降\n實爵于篚\n尊兩壷于阼階東加勺南枋西方亦如之\n\n主人洗觶酌于西方之尊西階前\n北面酬賔賔在左主人奠觶拜\n賔荅拜主人坐祭卒觶拜賔荅拜主人洗觶\n賔辭主人對卒洗酌西面賔北面拜\n主人奠觶于薦北\n賔坐取觶還東面拜主人\n荅拜賔奠觶于薦南揖復位\n主人洗爵獻長兄弟于阼階上如賔儀\n\n洗獻衆兄弟如衆賔儀\n洗獻内兄弟于房中如獻衆\n兄弟之儀\n\n主人西面荅拜更爵酢卒爵降實爵\n于篚入復位長\n兄弟洗觚爲加爵如初儀不及佐食洗致如\n初無從\n衆賔長爲加爵如𥘉爵止嗣\n舉奠盥入北面再拜稽首\n尸執奠進受復位\n祭酒啐酒尸舉肝舉奠左執觶再拜稽首進\n受肝復位坐食肝卒觶拜尸備荅拜焉\n舉\n奠洗酌入尸拜受舉奠荅拜尸祭酒啐酒奠\n之舉奠出復位\n兄弟弟子洗酌于東方之尊阼\n階前北面舉觶于長兄弟如主人酬賔儀\n宗人吿祭脀\n乃羞\n賔坐取觶阼階\n前北面酬長兄弟長兄弟在右賔奠觶\n拜長兄弟荅拜賔立卒觶酌于其尊東面立\n長兄弟拜受觶賔北面荅拜揖復位\n長兄弟西階前北面衆賔長自\n左受旅如初長兄弟卒觶\n酌于其尊西面立受旅者拜受長兄弟北面\n荅拜揖復位衆賔及衆兄弟交錯以辯皆如\n初儀爲加爵者作止爵如長兄弟之\n儀長兄弟酬賔如賔酬兄\n弟之儀以辯卒受者實觶于篚\n賔\n弟子及兄弟弟子洗各酌于其尊中庭北面\n西上舉觶於其長奠觶拜長皆荅拜舉觶者\n祭卒觶拜長皆荅拜舉觶者洗各酌于其尊\n復𥘉位長皆拜舉觶者皆奠觶于薦右\n長皆執以興舉觶者皆\n復位荅拜長皆奠觶于其所皆揖其弟子弟\n子皆復其位\n爵皆無筭\n利洗\n散獻于尸酢及祝如𥘉儀降實散于篚\n\n主人出立于戸外西南祝東面告\n利成尸謖祝前主人\n降\n祝反及主人入復位命佐\n食徹尸俎俎出于庿門\n徹庶羞設于西序下\n\n筵對席佐食分簋鉶\n\n宗人\n遣舉奠及長兄弟盥立于西階下東面北上\n祝命甞食𧃊者舉奠許諾升入東面長兄弟\n對之皆坐佐食授舉各一膚\n主人西面再拜祝曰𧃊有以\n也兩𧃊奠舉于俎許諾皆荅拜\n\n若是\n者三皆取舉祭食祭舉乃食祭鉶食舉\n卒食主人降洗爵宰賛一爵主人升\n酌酳上𧃊上𧃊拜受爵主人荅拜酳下𧃊亦\n如之\n主人拜祝曰酳有與也如初儀\n\n兩𧃊執爵拜祭酒卒爵拜\n主人荅拜兩𧃊皆降實爵于篚上𧃊洗爵升\n酌酢主人主人拜受爵上𧃊即\n位坐荅拜主人坐祭卒爵拜上𧃊\n荅拜受爵降實于篚主人出立于戸外西面\n祝命徹阼俎豆籩設于東序下\n祝執\n其俎以出東面于戸西\n宗婦徹祝豆籩入于房徹主婦薦俎\n佐食徹尸薦俎敦設于\n西北隅几在南厞用筵納一尊佐食闔牖戸\n降\n\n祝告利成降出主人降即位\n宗人告事畢賔出主人送于門外再拜\n佐食徹阼俎堂下俎畢出\n記特牲饋食其服皆朝\n服玄冠緇帶緇韠\n\n唯\n尸祝佐食玄端玄裳黃裳雜裳可也皆爵韠\n設\n洗南北以堂深東西當東榮水在洗東\n篚在洗西南順實二爵二觚四觶一\n角一散\n\n壷棜禁饌于東序\n南順覆兩壷焉蓋在南明日卒奠幂用綌即\n位而徹之加勺\n籩巾以綌也纁裏棗烝\n栗擇\n鉶芼用苦若薇皆有滑夏葵冬苴\n棘心匕\n刻牲爨在庿門外東南魚腊爨在其\n南皆西面饎爨在西壁\n肵俎心舌皆去本末午割之實于牲\n鼎載心立舌縮俎\n賔與長兄弟之薦自東房其餘\n在東堂沃尸盥者一人奉槃者東\n面執匜者西面淳沃執巾者在匜北\n宗人東面取巾振之\n三南面授尸卒執巾者受尸入主\n人及賔皆辟位出亦如之嗣舉奠佐食\n設豆鹽佐食當事則戸外南面無事則\n中庭北面凡祝呼佐食許諾\n宗人獻與旅齒於衆賔佐食於\n旅齒於兄弟尊兩壷于房中西墉下南上\n内賔立于其北東面西上宗婦\n北堂東面北上\n主婦\n及内賔宗婦亦旅西面\n\n宗\n婦賛薦者執以坐于戶外授主婦尸卒食而\n祭饎爨雍爨\n賔從\n尸俎出庿門乃反位\n尸俎右肩臂臑肫胳\n正脊二骨橫脊長脅二骨短脅\n\n膚三離肺一\n刌肺三魚十有\n五\n腊如牲骨祝\n俎髀脡脊二骨脅二骨\n膚一離肺一阼\n俎臂正脊二骨橫脊長脅二骨短脅\n膚一離肺一主\n婦俎觳折\n其餘如阼俎佐食俎觳折脊脅\n膚一離肺一賔骼長兄弟及宗人折其\n餘如佐食俎\n衆賔及衆兄弟内賔宗\n婦若有公有司私臣皆殽脀\n\n膚一離肺一公有司門西北面東上獻次衆\n賔私臣門東北面西上獻次兄弟升受降飲\n\n"}
{"id": "KR1d0026_016", "series": "KR1d0026", "text": "少牢饋食之禮\n日用丁巳\n筮旬有一日\n筮於庿門之外主人朝服西面于\n門東史朝服左執筮右抽上韇兼與筮執之\n東面受命于主人主人曰孝孫某\n來日丁亥用薦歲事于皇祖伯某以某妃配\n某氏尚饗\n\n史\n曰諾西面于門西抽下韇左執筮右兼執韇\n以擊筮遂述命曰\n假爾大筮有常孝孫某來日丁亥用薦歲事\n于皇祖伯某以某妃配某氏尚饗\n乃釋韇立筮\n卦者在左坐卦以木卒筮乃書卦\n于木示主人乃退占\n吉則史韇筮史兼\n執筮與卦以吿于主人占曰從乃\n官戒宗人命滌宰命爲酒乃退\n若不吉則及逺日\n又筮日如初宿\n\n前宿一日宿戒尸\n明日朝筮尸如筮日之禮命曰孝孫某來\n日丁亥用薦歲事于皇祖伯某以某妃配某\n氏以某之某爲尸尚饗筮卦占如初\n\n吉則乃遂宿尸祝擯\n主人再拜稽首祝吿曰孝孫某\n來日丁亥用薦歲事于皇祖伯某以某妃配\n某氏敢宿尸拜許諾主人又再\n拜稽首主人退尸送揖不拜若不吉\n則遂改筮尸旣宿尸反爲期于庿\n門之外\n主人門東南面宗人\n朝服北面曰請祭期主人曰比於子\n宗人曰旦\n明行事主人曰諾乃退明日主人朝\n服即位于庿門之外東方南面宰宗人西面\n北上牲北首東上司馬刲羊司士擊豕宗人\n告備乃退\n雍人摡鼎匕俎于雍爨雍爨在門東南\n北上\n廩人摡甑甗匕與敦于廩爨\n廩爨在雍爨之北\n司宫摡豆籩勺爵􁈉觶凡洗篚于東\n堂下勺爵觚觶實于篚卒摡饌豆籩與篚于\n房中放于西方設洗于阼階東南當東榮\n羹定雍人陳鼎五三鼎在\n羊鑊之西二鼎在豕鑊之西司\n馬升羊右胖髀不升肩臂臑膞骼正脊一脡\n脊一橫脊一短脅一正脅一代脅一皆二骨\n以並腸三胃三舉肺一祭肺三實于一鼎\n\n司士升豕右胖髀不升肩臂臑膞骼正脊\n一脡脊一橫脊一短脅一正脅一代脅一皆\n二骨以並舉肺一祭肺三實于一鼎\n雍人倫膚九實于一鼎\n司士又升魚腊魚十有五而鼎腊一純而鼎\n腊用麋卒脀皆設扃\n鼏乃舉陳鼎于庿門之外東方北面北上\n司宫尊兩甒于房戸之間同\n棜皆有幂甒有玄酒\n司宫設罍\n水于洗東有枓設篚于洗西南肆\n改饌豆籩于房中南面如饋之\n設實豆籩之實\n小祝設槃匜與簞巾于西階東\n主人朝服即位于阼階東西面司宫筵\n于奥祝設几于筵上右之\n主人出迎鼎除鼏士盥舉鼎主人先\n入司宫取二勺于篚洗之兼執\n以升乃啓二尊之蓋幂奠于棜上加二勺于\n尊覆之南柄鼎序入雍\n正執一七以從雍府執四七以從司士合執\n二俎以從司士賛者二人皆合執二俎以相\n從入陳鼎于東方當序南于洗西皆西面\n北上膚爲下七皆加于鼎東枋\n俎皆設于鼎西西肆肵俎在羊俎之\n北亦西肆宗人遣賔就\n主人皆盥于洗長朼\n佐食上利升牢心舌載于肵俎\n心皆安下切上午割勿没其載于肵俎末在\n上舌皆切本末亦午割勿没其載于肵橫之\n皆如初爲之于爨也\n\n佐食遷肵俎于阼階西\n西縮乃反佐食二人上利升羊載右胖髀不\n升肩臂臑膞骼正脊一脡脊一橫脊一短脅\n一正脅一代脅一皆二骨以並腸三胃三長\n皆及俎拒舉肺一長終肺祭肺三皆切肩臂\n臑膞骼在兩端脊脅肺肩在上\n下利\n升豕其載如羊無腸胃體其載于俎皆進下\n\n司士三人升魚腊膚魚用鮒十有五\n而俎縮載右首進腴\n腊一純而俎亦進下肩在上\n膚九而俎亦橫載革順\n卒脀祝盥于洗升自西階主人盥\n升自阼階祝先入南面主人從戸内西面\n主婦被錫衣侈袂薦自東房韭菹醓醢坐\n奠于筵前主婦賛者一人亦被錫衣侈袂執\n葵菹蠃醢以授主婦主婦不興遂受陪設于\n東韭菹在南葵菹在北主婦興入于房\n\n佐\n食上利執羊俎下利執豕俎司士三人執魚\n腊膚俎序升自西階相從入設俎羊在豆東\n豕亞其北魚在羊東腊在豕東特膚當俎北\n端主婦自東房執一金敦黍有蓋坐設\n于羊俎之南婦賛者執敦稷以授主婦主婦\n興受坐設于魚俎南又興受賛者敦黍坐設\n于稷南又興受賛者敦稷坐設于黍南敦皆\n南首主婦興入于房\n祝酌奠遂命佐食啓\n會佐食啓會蓋二以重設于敦南\n主人西面\n祝在左主人再拜稽首祝祝曰孝孫某敢用\n柔毛剛鬛嘉薦普淖用薦歲事于皇祖伯某\n以某妃配某氏尚饗主人又再拜稽首\n\n祝出迎尸于庿門\n之外主人降立于阼階東西面祝先入門右\n尸入門左\n宗人奉槃東面于庭南\n一宗人奉匜水西面于槃東一宗人奉簞巾\n南面于槃北乃沃尸盥于槃上卒盥坐奠簞\n取巾興振之三以授尸坐取簞興以受尸巾\n祝延尸尸升自西階入祝從\n主人升自阼階祝先\n入主人從尸升筵祝主人西面立\n于戸内祝在左\n祝主人皆拜妥尸尸不言尸荅拜遂坐\n\n祝反南面\n尸取韭菹辯㨎于三豆祭于豆間上\n佐食取黍稷于四敦下佐食取牢一切肺于\n俎以授上佐食上佐食兼與黍以授尸尸受\n同祭于豆祭\n上佐食舉尸牢肺正脊以授\n尸上佐食爾上敦黍于筵上右之\n主人羞肵俎升自阼階\n置于膚北上佐食羞兩\n鉶取一羊鉶于房中坐設于韭菹之南下佐\n食又取一豕鉶于房中以從上佐食受坐設\n于羊鉶之南皆芼皆有柶尸扱以柶祭羊鉶\n逐以祭豕鉶嘗羊鉶食舉\n三飯上佐食舉尸牢幹\n尸受振祭嚌之佐食受加于肵\n上佐食羞胾兩瓦豆有醢亦用瓦豆設于薦\n豆之北\n尸又食食胾上佐食舉尸一魚尸受振\n祭嚌之佐食受加于肵横之\n又食上佐食舉尸腊肩尸受\n振祭嚌之上佐食受加于肵\n又食上佐食舉尸牢骼\n如初又食尸告飽\n祝西面於主人之南獨侑不拜侑曰皇尸未\n實侑尸又食上\n佐食舉尸牢肩尸受振祭嚌之佐食受加于\n肵尸不飯告飽祝西面\n于主人之南主人不言拜侑\n尸又三飯\n上佐食受尸牢肺正脊加于肵\n主人降洗爵升\n北面酌酒乃酳尸尸拜受主人拜送\n尸祭酒啐酒賔長羞牢肝\n用俎縮執俎肝亦縮進末鹽在右\n尸左執爵右兼取肝㨎于俎\n鹽振祭嚌之加于菹豆卒爵主人拜祝受尸\n爵尸荅拜祝酌受尸尸醋主人主人拜\n受爵尸荅拜主人西面奠爵又拜\n上佐食取四敦黍稷下佐食取牢一切\n肺以授上佐食上佐食以綏祭\n主人佐執爵右受佐食坐\n祭之又祭酒不興遂啐酒\n祝與二\n佐食皆出盥于洗入二佐食各取黍于一敦\n上佐食兼受搏之以授尸尸執以命祝\n卒命祝祝受以東北面于戸西以嘏于主\n人曰皇尸命工祝承致多福無疆于女孝孫\n來女孝孫使女受祿于天冝稼于田眉壽萬\n年勿替引之\n\n主人坐奠爵興再拜稽首興\n受黍坐振祭嚌之詩懷之實于左𬒮挂于季\n指執爵以興坐卒爵執爵以興坐奠爵拜尸\n荅拜執爵以興出宰夫以籩受嗇黍主人嘗\n之納諸内\n主\n人獻祝設席南面祝拜于席上坐受主\n人西面荅拜薦兩豆菹醢佐食\n設俎牢髀橫脊一短脅一腸一胃一膚三魚\n一橫之腊兩髀屬于尻\n祝取菹㨎于醢祭于豆間祝\n祭爼祭酒啐酒肝牢\n從祝取肝㨎于鹽振祭嚌之不興加于俎卒\n爵興主人酌獻上佐\n食上佐食戸内牖東北面拜坐受爵主人西\n面荅拜佐食祭酒卒爵拜坐授爵興\n俎設于兩階之間其俎折一膚\n主人\n又獻下佐食亦如之其脀亦設于階間西上\n亦折一膚\n有司賛者取爵于篚以升授主婦賛者于房\n戶婦賛者受\n以授主婦主婦洗于房中出酌入戸西面拜\n獻尸\n尸拜受主婦主人之北西面拜\n送爵尸祭\n酒卒爵主婦拜祝受尸爵尸荅拜易爵洗酌\n授尸主婦拜受爵尸荅拜上佐\n食綏祭主婦西面于主人之北受祭祭之其\n綏祭如主人之禮不嘏卒爵拜尸荅拜\n主婦以爵出賛者受易爵于\n篚以授主婦于房中\n主婦洗酌獻祝祝拜坐受爵主婦\n荅拜于主人之北卒爵不興坐授主婦\n主婦受酌獻上佐食于戶内佐食\n北面拜坐受爵主婦西面荅拜祭酒卒爵坐\n授主婦主婦獻下佐食亦如之主婦受爵以\n入于房賔長洗爵獻于\n尸尸拜受爵賔戸西北面拜送爵尸祭酒卒\n爵賔拜祝受尸爵尸荅拜祝酌授尸賔拜受\n爵尸拜送爵賔坐奠爵遂拜執爵以興坐祭\n遂飮卒爵執爵以興坐奠爵拜尸荅拜賔酌\n獻祝祝拜坐受爵賔北面荅拜祝祭酒啐酒\n奠爵于其筵前\n主人出立于阼階上西面祝出立于西階上\n東面祝告曰利成祝入尸\n謖主人降立于阼階東西面祝先\n尸從遂出于庿門祝反復位于室\n中主人亦入于室復位祝命佐食徹肵俎降\n設于堂下阼階南\n司宫設對席乃四人𧃊\n上佐食盥升下佐食對之賔長二人\n備司士進一敦黍于上佐食又\n進一敦黍于下佐食皆右之于席上\n資黍于羊俎兩端兩下是餕\n司士\n乃辯舉𧃊者皆祭黍祭舉主人西\n面三拜𧃊者𧃊者奠舉于俎皆荅拜皆反取\n舉\n司士進一鉶于上𧃊又進一鉶于次𧃊又\n進二豆湆于兩下乃皆食食舉卒食主\n人洗一爵升酌以授上𧃊賛者洗三爵酌主\n人受于戸内以授次𧃊若是以辯皆不拜受\n爵主人西面三拜𧃊者𧃊者奠爵皆荅拜皆\n祭酒卒爵奠爵皆拜主人荅壹拜\n𧃊者三人興出\n上𧃊止主人受上𧃊爵酌以醋于戸内西\n面坐奠爵拜上𧃊荅拜坐祭酒啐酒\n上𧃊親嘏曰主人受祭之福胡\n壽保建家室主人興坐奠爵拜\n執爵以興坐卒爵拜上𧃊荅拜上𧃊興出主\n人送乃退\n\n"}
{"id": "KR1d0026_017", "series": "KR1d0026", "text": "有司徹\n\n埽堂\n司宫攝酒\n乃燅尸俎\n卒燅乃升羊\n豕魚三鼎無腊與膚乃設扄鼏陳鼎于門外\n如初\n乃議侑于賔以異姓\n宗\n人戒侑侑出俟于廟門\n之外司宫筵于\n戸西南面又筵于西序東面尸與\n侑北面于廟門之外西上\n主人出迎尸宗人擯\n主人拜尸荅拜主人又拜侑侑荅拜主人揖\n先入門右尸入門左侑從亦左揖乃讓\n主人先升自阼階尸侑升自西階西\n楹西北面東上主人東楹東北面拜\n至尸荅拜主人又拜侑侑荅拜乃舉\n司馬舉羊鼎司士舉豕鼎舉魚鼎\n以入陳鼎如初雍正執一匕以\n從雍府執二匕以從司士合執二俎以從司\n士賛者亦合執二俎以從匕皆加于鼎東枋\n二俎設于羊鼎西西縮二俎皆設于二鼎西\n亦西縮\n雍人合執二\n俎陳于羊俎西並皆西縮覆二䟽匕于其上\n皆縮俎西枋\n主人降受宰\n几尸侑降主人辭尸對\n宰授几主人受二手橫執几揖尸\n主人升尸侑升復位主人西面左\n手執几縮之以右袂推拂几三二手橫執几\n進授尸于筵前尸進二手受\n于手間主人退尸還几縮之右手執\n外廉北面奠于筵上左之南縮不坐\n主人東楹東北面拜\n尸復位尸與侑皆北面荅拜主\n人降洗尸侑降尸辭洗主人對卒洗揖主人\n升尸侑升尸西楹西北面拜洗主人東楹東\n北面奠爵荅拜降盥尸侑降主人辭尸對卒\n盥主人揖升尸侑升主人坐取爵酌獻尸尸\n北面拜受爵主人東楹東北面拜送爵\n主婦自東房薦韭菹醢坐奠于筵前\n菹在西方婦賛者執昌菹醢以授主婦主婦\n不興受陪設于南昌在東方興取籩于房麷\n蕡坐設于豆西當外列麷在東方婦賛者執\n白黑以授主婦主婦不興受設于初籩之南\n白在西方興退\n\n乃升司馬朼\n羊亦司馬載載右體肩臂肫骼臑正脊一脡\n脊一橫脊一短脅一正脅一代脅一腸一胃\n一祭肺一載于一俎\n羊\n肉湆臑折正脊一正脅一腸一胃一嚌肺一\n載于南俎\n\n司士朼豕亦司士載亦右體肩臂肫骼臑正\n脊一脡脊一横脊一短脅一正脅一代脅一\n膚五嚌肺一載于一俎\n侑俎羊左肩左肫正脊一脅一腸一胃一切\n肺一載于一俎侑俎豕左肩折正脊一脅一\n膚三切肺一載于一俎\n\n阼俎羊肺一\n祭肺一載于一俎羊肉湆臂一脊一脅一腸\n一胃一嚌肺一載于一俎豕脀臂一脊一脅\n一膚三嚌肺一載于一俎\n\n主婦俎羊\n左臑脊一脅一腸一胃一膚一嚌羊肺一載\n于一俎\n\n司士朼魚亦司士載尸俎五魚橫載之\n侑主人皆一魚亦橫載之皆加膴祭于其上\n\n卒升賔長設羊俎于豆\n南賔降尸升筵自西方坐左執爵右取韭菹\n㨎于三豆祭于豆間尸取麷蕡宰夫賛者取\n白黑以授尸尸受兼祭于豆祭雍人授\n次賔䟽匕與俎受于鼎西左手執俎左廉縮\n之卻右手執匕枋縮于俎上以東面受于羊\n鼎之西司馬在羊鼎之東二手執桃匕枋以\n挹湆注于䟽匕若是者三\n\n尸興左執爵右取肺坐祭之祭\n酒興左執爵次賔縮執匕俎以升若是\n以授尸尸卻手授匕枋坐祭嚌之興覆手以\n授賔賔亦覆手以受縮匕于俎上以降\n尸席末坐啐酒興坐奠爵拜\n告旨執爵以興主人北面于東楹東荅拜\n司馬羞羊肉湆縮執俎\n尸坐奠爵興取肺坐絶祭嚌之興反加于俎\n司馬縮奠俎于羊湆俎南乃載于羊俎卒載\n俎縮執俎以降\n尸坐執爵以興次賔羞羊燔縮執俎\n縮一燔于俎上鹽在右尸左執爵受燔㨎于\n鹽坐振祭嚌之興加于羊俎賔縮執俎以降\n尸降筵北面于西楹西坐卒爵執爵以興\n坐奠爵拜執爵以興主人北面于東楹東荅\n拜主人受爵尸升筵立于筵末主人酌獻侑\n侑西楹西北面拜受爵主人在其右北面荅\n拜主婦薦韭菹醢坐\n奠于筵前醢在南方婦賛者執二籩䵄蕡以\n授主婦主婦不興受之奠麷于醢南蕡在麷\n東主婦入于房侑升筵自\n北方司馬橫執羊俎以升設于豆東侑坐左\n執爵右取菹㨎于醢祭于豆間又取麷蕡同\n祭于豆祭興左執爵右取肺坐祭之祭酒興\n左執爵次賔羞羊燔如尸禮侑降筵自北方\n北面于西楹西坐卒爵執爵以興坐奠爵拜\n主人荅拜尸受侑爵降洗侑降立\n于西階西東面主人降自阼階辭洗尸坐奠\n爵于篚興對卒洗主人升尸升自西階主人\n拜洗尸北面于西楹西坐奠爵荅拜降盥主\n人降尸辭主人對卒盥主人升尸升坐取爵\n酌司宫設席于東序西面主人東楹\n東北面拜受爵尸西楹西北面荅拜主婦薦\n韭菹醢坐奠于筵前菹在北方婦賛者執二\n籩麷蕡主婦不興受設麷于菹西北蕡在麷\n西主人升筵自北方主婦入于房\n長賔設羊俎于豆西主人坐左執爵\n祭豆籩如侑之祭興左執爵右取肺坐祭之\n祭酒興次賔羞匕湆如尸禮席末坐啐酒執\n爵以興司馬羞羊肉湆縮執俎主人坐奠爵\n于左興受肺坐絶祭嚌之興反加于湆俎司\n馬縮奠湆俎于羊俎西乃載之卒載縮執虚\n俎以降\n主人坐取爵以興次賔羞燔主人受如\n尸禮主人降筵自北方北面于阼階上坐卒\n爵執爵以興坐奠爵拜執爵以興尸西楹西\n荅拜主人坐奠爵于東序南侑\n升尸侑皆北面于西楹西主\n人北面于東楹東再拜崇酒\n尸侑皆荅再拜主人及尸侑皆升就筵司宫\n取爵于篚以授婦賛者于房東以授主婦\n主婦洗于房中出實爵尊南西面拜\n獻尸尸拜于筵上受主婦西面于\n主人之席北拜送爵入于房取一羊鉶坐奠\n于韭菹西主婦賛者執豕鉶以從主婦不興\n受設于羊鉶之西興入于房取糗與腵脩執\n以出坐設之糗在蕡西脩在白西興立于主\n人席北西面\n尸坐左執爵祭糗脩同祭于豆祭以\n羊鉶之柶挹羊鉶遂以挹豕鉶祭于豆祭祭\n酒次賔羞豕匕湆如羊匕湆之禮尸坐啐酒\n左執爵甞上鉶執爵以興坐奠爵拜主婦荅\n拜執爵以興司士羞豕脀尸坐奠爵興受如\n羊肉湆之禮坐取爵興次賔羞豕燔尸左執\n爵受燔如羊燔之禮坐卒爵拜主婦荅拜受\n爵酌獻侑侑拜受爵主婦主人之北西面荅\n拜主婦羞糗脩坐奠糗于麷南\n脩在蕡南侑坐左執爵取糗脩兼祭于豆祭\n司士縮執豕脀以升侑興取肺坐祭之司士\n縮奠豕脀于羊俎之東載于羊俎卒乃縮執\n俎以降侑興次賔羞豕燔侑受如\n尸禮坐卒爵拜主婦荅拜受爵酌以致于主\n人主人筵上拜受爵主婦北面于阼階上荅\n拜主婦設二鉶與糗脩如尸\n禮主人其祭糗脩祭鉶祭酒受豕匕湆拜啐\n酒皆如尸禮甞鉶不拜其\n受豕脀受豕燔亦如尸禮坐卒爵拜主婦北\n面荅拜受爵尸降筵受主婦爵以降主\n人降侑降主婦入于房主人立于洗東北西\n面侑東面于西階西南尸易爵于篚盥\n洗爵主人揖尸侑主人升尸\n升自西階侑從主人北面立于東楹東侑西\n楹西北面立尸酌主婦出于房西面拜\n受爵尸北面于侑東荅拜主婦入于房司宫\n設席于房中南面主婦立于席西\n婦賛者薦韭菹醢坐奠于筵前菹\n在西方婦人賛者執䵄蕡以授婦賛者婦賛\n者不興受設麷于菹西蕡在麷南\n主婦升筵司馬設羊俎于豆南主婦坐左\n執爵右取菹㨎于醢祭于豆間又取麷蕡兼\n祭于豆祭主婦奠爵興取肺坐絶祭嚌之興\n加于俎坐挩手祭酒啐酒\n次賔羞羊燔主婦興受燔如主\n人之禮主婦執爵以出于房西面于主人席\n北立卒爵執爵拜尸西楹西北面荅拜主婦\n入立于房尸主人及侑皆就筵\n上賔洗爵以升酌獻尸尸\n拜受爵賔西楹西北面拜送爵尸奠爵于薦\n左賔降主人\n降洗觶尸侑降主人奠爵于篚辭尸對卒洗\n揖尸升侑不升主人實觶酬尸\n東楹東北面坐奠爵拜尸西楹西北面荅拜\n坐祭遂飮卒爵拜尸荅拜降洗尸降辭主人\n奠爵于篚對卒洗主人升尸升主人實觶尸\n拜受爵主人反位荅拜尸北面坐奠爵于薦\n左尸侑主人皆升筵乃羞宰夫羞房\n中之羞于尸侑主人主婦皆右之司士羞庶\n羞于尸侑主人主婦皆左之\n\n主人降南面拜衆賔于門東三拜\n衆賔門東北面皆荅壹拜\n主人\n洗爵長賔辭主人奠爵于篚興對卒洗升酌\n獻賔于西階上長賔升拜受爵主人在其右\n北面荅拜宰夫自東房薦脯醢醢在西司士\n設俎于豆北羊骼一膓一胃一切肺一膚一\n賔坐左\n執爵右取肺㨎于醢祭之執爵興取肺坐祭\n之祭酒遂飮卒爵執以興坐奠爵拜執爵以\n興主人荅拜受爵賔坐取祭以降西面坐委\n于西階西南\n宰夫執薦以從設于祭東司士執\n俎以從設于薦東衆賔長升拜受爵主人荅\n拜坐祭立飲卒爵不拜旣爵\n宰夫賛主人酌若是以辯\n辯受爵其\n薦脯醢與脀設于其位其位繼上賔而南皆\n東面其脀體儀也\n\n乃升長賔主人酌酢于長賔西階上北面賔\n在左主人坐奠爵拜執爵\n以興賔荅拜坐祭遂飮卒爵執爵以興坐奠\n爵拜賔荅拜賔降宰夫洗觶以升主人\n受酌降酬長賔于西階南北面賔在左主人\n坐奠爵拜賔荅拜坐祭遂飲卒爵拜賔荅拜\n主人洗賔辭主人\n坐奠爵于篚對卒洗升酌降復位賔拜受爵\n主人拜送爵賔西面坐奠爵于薦左主人洗\n升酌獻兄弟于阼階上兄弟之長升拜受爵\n主人在其右荅拜坐祭立飮不拜旣爵皆若\n是以辯\n辯受爵其位在洗東西面北上升受\n爵其薦脀設于其位\n\n其先生之脀折脅\n一膚一其衆儀也主人洗獻\n内賔于房中南面拜受爵主人南面于其右\n荅拜\n坐祭立飲不拜旣爵若是以辯\n亦有薦脀\n主人降洗升獻私人于阼階上\n拜于下升受主人荅其長拜乃降坐祭立飲\n不拜旣爵若是以辯宰夫賛主人酌主人於\n其羣私人不荅拜其位繼兄弟之南亦北上\n亦有薦脀\n\n主人就筵尸作三獻之爵\n司士羞湆魚縮執俎\n以升尸取膴祭祭之祭酒卒爵\n司士縮奠俎于羊\n俎南橫載于羊俎卒乃縮執俎以降尸奠爵\n拜三獻北面荅拜受爵酌獻侑侑拜受三獻\n北面荅拜司馬羞湆魚一如尸禮卒爵拜三\n獻荅拜受爵酌致主人主人拜受\n爵三獻東楹東北面荅拜\n司士羞一湆魚如尸禮卒爵拜三獻荅拜\n受爵尸降筵受三獻爵酌以酢之\n三獻西楹西北面拜受爵尸在其右以\n授之尸升筵南面荅拜坐祭遂飲卒爵拜尸\n荅拜執爵以降實于篚二人洗觶升實爵西\n楹西北面東上坐奠爵拜執爵以興尸侑荅\n拜坐祭遂飲卒爵執爵以興坐奠爵拜尸侑\n荅拜皆降洗升酌反\n位尸侑皆拜受爵舉觶者皆拜送侑奠觶于\n右尸遂執觶以興北面\n于阼階上酬主人主人在右坐\n奠爵拜主人荅拜不祭立飮卒爵不拜旣爵\n酌就于阼階上酬主人主人拜受\n爵尸拜送尸就筵主人以酬侑于\n西楹西侑在左坐奠爵拜執爵興侑荅拜不\n祭立飮卒爵不拜旣爵酌復位侑拜受主人\n拜送主人復筵乃升長賔侑酬\n之如主人之禮至于衆賔遂\n及兄弟亦如之皆飮于上遂及私人拜\n受者升受下飮卒爵升\n酌以之其位相酬辯卒\n飮者實爵于篚乃羞庶羞于賔\n兄弟内賔及私人\n兄弟之後生者舉觶于其長\n洗升酌降北面立\n于阼階南長在左坐奠爵拜執爵以興長荅\n拜坐祭遂飮卒爵執爵以興坐奠爵\n拜執爵以興長荅拜洗升酌降長拜受于其\n位舉爵者東面荅拜爵上\n賔長獻于尸如初無湆爵\n不止\n賔一人舉爵于尸如初亦\n遂之於下\n賔及兄弟交\n錯其酬皆遂及私人爵無筭\n尸出侑從主人送\n于廟門之外拜尸不顧拜侑與長賔亦\n如之衆賔從司士歸尸侑之俎\n主人退有司徹\n若不賔尸\n\n則祝侑亦如之尸食\n乃盛俎臑臂肫脡脊橫脊短脅代脅皆牢\n\n魚七\n腊辯無髀\n卒盛乃舉牢肩尸受振祭嚌之佐\n食受加于肵佐食取一俎于堂下以入奠\n于羊俎東乃摭于魚腊俎俎釋三\n个其餘皆取之實于一俎以出\n祝主人之魚\n腊取于是\n尸不\n飯吿飽主人拜侑不言尸又三飯\n佐食受牢舉如儐主\n人洗酌酳尸賔羞肝皆如儐禮卒爵主人拜\n祝受尸爵尸荅拜祝酌授尸尸以醋主人亦\n如儐其綏祭其嘏亦如儐\n其獻祝與二佐食其位其薦脀皆\n如儐主婦其洗獻于尸亦如儐\n主婦反取籩于房中執棗糗坐設之\n棗在稷南糗在棗南婦賛者執栗脯主婦不\n興受設之栗在糗東脯在棗東主婦興反位\n\n尸左執爵取棗糗祝取栗脯以授尸尸兼\n祭于豆祭祭酒啐酒次賔羞牢燔用俎鹽在\n右尸兼取燔㨎于鹽振祭嚌之祝受加于肵\n卒爵主婦拜祝受尸爵尸荅拜\n祝易爵洗酌授尸尸以醋主婦主婦主\n人之北拜受爵尸荅拜主婦反位又拜上佐\n食綏祭如儐卒爵拜尸荅拜\n主婦獻祝其酌如儐拜坐受爵主婦\n主人之北荅拜宰夫薦\n棗糗坐設棗于菹西糗在棗南祝左執爵取\n棗糗祭于豆祭祭酒啐酒次賔羞燔如尸禮\n卒爵主人受\n爵酌獻二佐食亦如儐主婦受爵以入于房\n賔長洗爵獻于尸尸拜受賔戸西北面荅拜\n爵止主婦洗\n于房中酌致于主人主人拜受主婦戸西北\n面拜送爵司宫設席主婦薦韭\n菹醢坐設于席前菹在北方婦賛者執棗糗\n以從主婦不興受設棗于菹北糗在棗西佐\n食設俎臂脊脅肺皆牢膚三魚一腊臂\n主人左執\n爵右取菹㨎于醢祭于豆間遂祭籩奠爵興\n取牢肺坐絶祭嚌之興加于俎坐挩手祭酒\n執爵以興坐卒爵拜主婦\n荅拜受爵酌以醋戸内北面拜主人\n荅拜卒爵拜主人荅拜主婦以爵入于房尸\n作止爵祭酒卒爵賔拜祝受爵尸荅拜\n祝酌授尸賔拜受爵\n尸拜送坐祭遂飮卒爵拜尸荅拜獻祝及二\n佐食洗致爵于主人主人席\n上拜受爵賔北面荅拜坐祭遂飮卒爵拜賔\n荅拜受爵酌致爵于主婦主婦北堂司宫設\n席東面\n主婦席北東面拜受爵賔\n西面荅拜婦賛者薦韭菹醢菹在\n南方婦人賛者執棗糗授婦賛者婦賛者不\n興受設棗于菹南糗在棗東\n佐食設俎于豆東羊臑\n豕折羊脊脅祭肺一膚一魚一腊臑\n主婦升\n筵坐左執爵右取菹㨎于醢祭之祭籩奠爵\n興取肺坐絶祭嚌之興加于俎坐挩手祭酒\n執爵興筵北東面立卒爵拜賔\n荅拜賔受爵易爵于篚洗酌醋于主人戶西\n北面拜主人荅拜卒爵拜主人荅拜賔以爵\n降奠于篚乃羞宰夫羞房中\n之羞司士羞庶羞于尸祝主人主婦内羞在\n右庶羞在左主人降拜衆賔洗獻衆賔其薦\n脀其位其酬醋皆如儐禮主人洗獻兄弟與\n内賔與私人皆如儐禮其位其薦脀皆如儐\n禮卒乃羞于賔兄弟内賔及私人辯\n賔長\n獻于尸尸醋獻祝致醋賔以爵降實于篚\n賔兄弟交錯其酬\n無筭爵利洗爵獻于尸尸醋獻\n祝祝受祭酒啐酒奠之主\n人出立于阼階上西面祝出立于西階上東\n面祝告于主人曰利成祝入主人降立于阼\n階東西面尸謖祀前尸從遂出于廟門祝反\n復位于室中祝命佐食徹尸俎佐食乃出尸\n俎于廟門外有司受歸之徹阼薦俎\n乃\n𧃊如儐卒𧃊有司\n官徹饋饌于室中西北隅南面如饋之設右\n几厞用席\n\n納一尊于室\n中司宫埽祭主人\n出立于阼階上西面祝執其俎以出立于西\n階上東面司宫闔牖戶祝告\n利成乃執俎以出于廟門外有司受歸之衆\n賔出主人拜送于廟門外乃反\n婦人乃徹\n徹室中之饌\n\n"}
