{"id": "KR1e0007_001", "series": "KR1e0007", "text": "春秋公羊經傳解詁隱公第一\n　　　　　　何休學\n元年春王正月元年者何\n君之始年也\n\n春者何\n歳之始也\n\n王者孰謂謂文王也\n\n曷爲先言王而後言正月王\n正月也\n\n何言乎王正\n月大一統也\n公何以不言即位\n\n成公意也何成乎\n公之意公將平國而反之桓\n曷爲反之桓桓㓜而貴隱長\n而卑\n\n其爲尊卑也微國人莫知\n隱長又賢\n諸大夫扳隱而立之\n隱於是焉而\n辭立則未知桓之將必得立也且如\n桓立則恐諸大夫之不能相㓜君也\n故凡隱之立爲桓立也\n隱長\n又賢何以不宜立立適以\n長不以賢立子以貴不以長\n\n桓何以貴母貴\n也母貴則子何以貴子以母貴\n母以子貴〇三月公及邾婁儀父盟\n于眛及者何與也\n㑹及曁皆與也\n曷爲或言㑹或言及或言曁㑹猶最也\n及猶汲汲\n也曁猶曁曁也及我欲之曁不得巳也\n儀父者何邾婁之\n君也何以名字也曷爲稱\n字襃之也\n曷爲襃之爲其\n與公盟也\n與\n公盟者衆矣曷爲獨襃乎此\n因其可襃而襃之\n此其爲可襃奈何漸進也\n\n昧者何地期也\n\n○夏五月鄭伯克段于鄢克\n之者何殺之也殺之則曷爲謂\n之克大鄭伯之惡也曷\n爲大鄭伯之惡母欲立之己殺之\n如勿與而巳矣\n\n段者何鄭伯之弟也何以不稱弟\n當國也其地何\n當國也齊人殺無知何以不地在内\n也在内雖當國不地也\n不當國雖在外亦不地也\n\n○秋七月天王使宰咺來歸惠公仲\n子之賵宰者何官也咺者\n何名也曷爲以官氏宰士也\n惠公者何隱之考也\n仲子者何桓之母也\n何以不稱夫人\n桓未君也賵者何喪事有賵賵者蓋以馬以\n乗馬束帛\n\n車馬曰賵貨財曰\n賻衣被曰禭\n桓未君則諸侯曷爲來賵之隱\n爲桓立故以桓母之喪告于諸侯\n然則何言爾成公意也\n其言來何\n不及事也\n其言惠公仲子何兼之兼之非禮也\n何以不言及仲子\n仲子微也\n\n○九月及\n宋人盟于宿孰及之内之微者也\n\n○冬十有二月祭伯來祭伯\n者何天子之大夫也何以不稱使\n奔也奔則曷爲不言奔\n王者無外言奔則有外之辭也\n\n○公子益師卒何以不日\n逺也所見異辭所聞異辭所傳聞異辭\n\n○無駭帥師入極無駭者何展無駭也何以\n不氏貶曷爲貶\n疾始滅也始滅昉於此乎\n前此矣前此\n則曷爲始乎此託始焉爾曷爲託始焉爾\n春秋之始也\n此滅也其言入何内大惡\n諱也○秋\n八月庚辰公及戎盟于唐\n○九月紀履緰來逆女紀履緰者何紀大夫也\n何以不稱使㛰禮不稱\n主人然則曷稱稱諸父兄師友宋公使公孫\n壽來納幣則其稱主人何辭窮也辭窮者何無母\n也然則紀\n有母乎曰有有則何以不稱母\n母不通也\n外逆女不書此何以書譏\n何譏爾譏始不親迎也\n始不親迎昉於此乎前此矣\n前此則曷爲始乎此託始焉爾\n曷爲託始焉爾春秋之始也\n\n女曷爲或稱女或稱婦或稱夫人\n女在其國稱女在塗稱婦\n入國稱夫人\n○冬十月伯姬歸于紀伯姬者\n何内女也其言歸何婦\n人謂嫁曰歸\n〇紀子伯莒子盟于\n密紀子伯者何無聞焉爾\n〇\n十有二月乙卯夫人子氏薨夫人子氏者何隱公\n之母也何以不書葬成公意也何\n成乎公之意子將不終爲君故母亦不\n終爲夫人也\n○\n鄭人伐衛\n三年春王二月\n己巳日有食之何以\n書記異也\n日食則曷爲或日或不日\n或言朔或不言朔曰某月某日朔日有食之者食\n正朔也其或日\n或不日或失之前或失之後失之前者朔在前也\n失之後者朔\n在後也\n\n〇三月庚戌天王崩何以不書葬天子\n記崩不記葬必其時也諸侯記卒記葬有\n天子存不得必其時也\n曷爲或言崩或言薨天子曰崩諸侯曰薨\n大夫曰卒士曰不禄\n\n〇夏四月辛卯尹氏卒尹氏者何天子之大夫也\n其稱尹氏何貶\n曷爲貶譏丗卿丗\n卿非禮也\n\n外大夫不卒此何以\n卒天王崩諸侯之主也\n〇秋武氏子來求賻武\n氏子者何天子之大夫也其稱武氏子何\n譏何譏爾父卒子未命也\n何以不稱\n使當喪未君也\n武氏子來求賻何以書\n譏何譏爾喪事無求求賻非禮也\n蓋通于下\n○八月庚辰宋公和卒\n\n○冬十有二月齊侯鄭伯盟于石門○癸未葬\n宋繆公葬者曷爲或日或不日不及時而日渴葬\n也\n不及時\n而不日慢葬也過時而日隱之也\n過時而不日謂之不能葬也\n當時而不日正也\n當時而日危不得葬也此當時何危爾\n宣公謂繆公曰以吾愛與夷則不若愛女以爲社\n稷宗廟主則與夷不若女盍終爲君矣\n宣\n公死繆公立繆公逐其二子莊公馮與左師勃\n曰爾爲吾子生毋相見死毋相哭\n與夷復曰先君之所爲不與臣國而納國乎\n君者以君可以爲社稷宗廟主也今君逐君之二\n子而將致國乎與夷此非先君之意也且使子而\n可逐則先君其逐臣矣繆公曰先君之不爾逐可\n知矣吾立乎此攝也\n終致國乎與夷莊公馮弑與夷\n故君子大居正\n宋之禍宣公爲之也\n\n四年春王二月莒人伐𣏌取牟婁牟婁者何𣏌之\n邑也外取邑不書此何以書疾\n始取邑也\n○戊\n申衛州吁弑其君完曷爲以國氏\n當\n國也〇夏公及宋公遇于清遇者何\n不期也一君出一君要之也\n\n〇宋公陳侯蔡人\n衛人伐鄭○秋翬帥師㑹宋公陳侯蔡人衛人伐\n鄭翬者何公子翬也何以不稱公子貶曷爲\n貶與弑公也\n其與弑公奈何公子翬謟乎隱公謂隱公\n曰百姓安子諸侯說子盍終爲君矣隱曰吾否\n吾使脩塗裘吾將老焉\n\n公子翬恐若其言聞乎桓於是謂\n桓曰吾爲子口隱矣隱曰吾不反也桓曰\n然則奈何曰請作難弑隱公於\n鍾巫之祭焉弑隱公也\n〇九月衛人殺州吁于\n濮其稱人何討賊之辭也\n〇冬十有二月衛人\n立晉晉者何公子晉也立者何立者不宜\n立也其稱人何衆立之之\n辭也然則孰立之石碏立之石碏立之\n則其稱人何衆之所欲立也衆\n雖欲立之其立之非也\n\n五年春公觀魚于棠何以書譏何譏爾逺也公曷\n爲逺而觀魚登來之也\n百金之魚公張之\n登來之\n者何美大之之辭\n也\n棠者何濟上之邑也\n〇夏四月葬衛桓公〇秋衛師入盛\n曷爲或言率師或不言率師將尊師衆稱某率師\n\n將尊師少稱將\n將卑師衆稱師將卑師少稱人\n君將不言率師書其重者也\n〇九月考仲子之宫考宫者何\n考猶入室也始祭仲子也\n\n桓未君則曷爲祭仲子隱爲桓立\n故爲桓祭其母也然則何言爾成公意也\n初獻六羽初者何\n始也六羽者何舞也初獻六羽何以書譏何\n譏爾譏始僭諸公也六羽之爲僭奈\n何天子八佾諸公六\n諸侯四諸公者何諸侯者何天\n子三公稱公王者之後稱公其餘大國稱侯\n小國稱伯子男天子三公者何天子\n之相也天子之相則何以三\n自陜而東者周公主之自陜而西者召公主之一\n相處乎内\n始僭諸公昉\n於此乎前此矣前此則曷爲始乎此僭諸公猶可\n言也僭天子不可言也\n\n〇邾婁人鄭人伐宋〇螟何以書記\n災也〇冬\n十有二月辛巳公子彄卒\n〇宋人伐鄭圍長葛邑不言圍\n此其言圍何彊也\n\n六年春鄭人來輸平輸平者何輸平猶墮成也何\n言乎墮成敗其\n成也曰吾成敗矣吾與鄭人\n末有成也吾與鄭人則曷爲末有\n成狐壤之戰隱公獲焉\n然則何以不言戰諱獲也\n\n〇夏\n五月辛酉公㑹齊侯盟于艾秋七月此無事何以\n書春秋雖無事首時過則書\n首時過則何以書\n春秋編年四時具然後爲年\n〇冬宋人\n取長葛外取邑不書此何以書乆也\n\n〇齊侯使其弟年來聘其稱弟何母弟\n稱弟母兄稱兄\n\n〇秋公伐\n邾婁〇冬天王使凡伯來聘\n戎伐凡伯于楚丘以歸凡\n伯者何天子之大夫也此聘也其言\n伐之何執之也執之則其\n言伐之何大之也曷爲\n大之不與夷狄之執中國也\n\n其地何大之也\n\n八年春宋公衛侯遇于垂\n\n〇三月鄭伯使宛來歸邴宛者何鄭之微者也邴\n者何鄭湯沐之邑也天子有事于泰山諸侯皆從\n泰山之下諸侯皆有湯沐之邑焉\n\n庚寅我入邴\n其言入何難也\n其日何\n難也其言我何\n言我者非獨我也齊亦欲\n之○夏六月已亥\n蔡侯考父卒〇辛亥宿男卒\n○秋七月庚\n午宋公齊侯衛侯盟于瓦屋〇八月葬蔡宣公卒\n何以名而葬不名卒從正而\n葬從主人卒何以日而葬不\n日卒赴而葬不告\n○九月辛卯公及莒人盟于包來公曷爲與\n微者盟稱人則從不疑也\n\n〇螟〇冬\n十有二月無駭卒此展無駭也何以不氏\n疾始滅也故終其身不氏\n\n九年春天王使南季來聘〇三月癸酉大雨震電\n何以書記異也何異爾不時也\n\n〇庚辰大雨雪何以書記異也何異爾俶甚\n也\n〇俠卒俠者何吾大夫之\n未命者也○夏\n城郎〇秋七月〇冬公㑹齊侯于邴\n十年春王二月公㑹齊侯鄭伯于中丘\n○夏翬帥師㑹齊人鄭人伐宋此公\n子翬也何以不稱公子貶曷爲\n貶隱之罪人也故終隱之篇貶也\n〇六月壬戍公敗宋師于菅\n辛未取郜辛巳取防取邑\n不日此何以日一月而再取也\n何言乎一月而再取\n甚之也内大惡諱此其言甚之何\n春秋録内而略外於外大惡書小惡不書於内大\n惡諱小惡書\n\n○秋宋人衛人入鄭〇宋人蔡人衛人伐載\n鄭伯伐取之其言伐取之何易也\n其易奈何因其力也因誰之力因宋人蔡人衛人\n之力也\n〇冬十月壬午齊人鄭人\n入盛\n十有一年春滕侯薛侯來朝其言朝何諸侯\n來曰朝大夫來曰聘\n其兼言之何\n微國也\n\n○夏五月公㑹鄭伯于祁黎\n○秋七月壬午公及齊侯鄭伯入許\n\n○冬十有一月壬辰公薨何以不書葬\n隱之也何隱爾弑也弑則何\n以不書葬春秋君弑賊不討不書葬以爲無\n臣子也子沈子曰君弑臣不討賊非臣也\n子不復讎非子也葬生者之事也春秋君弑賊不\n討不書葬以爲不繫乎臣子也\n公薨何以\n不地不忍言也隱何以\n無正月隱將讓乎桓故不有其正月也\n\n　　　　　　經傳叁阡壹伯陸拾肆字\n　　　　　　注壹萬貳拾肆字\n　　　　　　音義貳阡壹伯貳拾字\n　　　　　　　　　　　　　　余氏刋于萬卷堂\n"}
{"id": "KR1e0007_002", "series": "KR1e0007", "text": "春秋公羊經傳解詁桓公第二\n　　　　　　何休學\n元年春王正月公即位繼弑君不言即位此其言\n即位何如其意也\n\n○三月公㑹鄭伯于垂\n\n○鄭伯以璧假許田其言以\n璧假之何易之也易之則其言假之何\n爲㳟也曷爲爲㳟有天\n子存則諸侯不得專地也許田者何\n魯朝宿之邑也諸侯時朝乎天子天子之郊\n諸侯皆有朝宿之邑焉\n\n此魯朝宿之邑也則曷爲\n謂之許田諱取周田也諱取周田則曷爲謂之許\n田繫之許也曷爲繫之許近許也此邑也其稱田\n何田多邑少稱田邑多田少稱邑\n而存則殤公不可得而弑也故於是先攻孔父之\n家殤公知孔父死\n巳必死趨而救之皆死焉\n\n孔父正色而立於朝則人莫敢過而致難於\n其君者孔父可謂義形於色矣\n\n〇滕子來朝○三月\n公㑹齊侯陳侯鄭伯于稷以成宋亂内大惡諱此\n其目言之何逺也所見異辭所聞異\n辭所傳聞異辭\n\n隱亦逺矣曷\n爲爲隱諱隱賢而桓賤也\n\n〇夏四\n月取郜大鼎于宋此取之宋其謂之郜鼎何\n器從名地從主人器\n何以從名地何以從主人器之與人非有即爾\n宋始以\n不義取之故謂之郜鼎\n至乎地\n之與人則不然俄而可以爲其有矣\n\n然則爲取可以爲其有乎\n曰否何者若楚王之妻媦無時焉可也\n戊申納于大廟何以\n書譏何譏爾遂亂受賂納于大廟非禮也\n\n秋\n七月紀侯來朝\n〇蔡侯鄭伯㑹于鄧離不言㑹\n此其言㑹何\n蓋鄧與㑹爾\n〇九月入𣏌〇公及戎盟于唐\n〇冬公至自唐\n\n三年春正月公㑹齊侯于嬴\n\n〇夏齊侯\n衛侯胥命于蒲胥命者何相命也\n何言乎相命近正也\n此其爲近正奈何古者不盟結言而退\n○六月公㑹紀侯于盛○秋七\n月壬辰朔日有食之旣旣者何盡也\n〇公子翬如齊逆女○九月齊侯送\n姜氏于讙何以書譏何譏爾諸侯越竟送女非禮\n也此入國矣何以不稱夫人\n自我言齊父母之於子雖爲鄰國夫人\n猶曰吾姜氏〇公㑹齊侯\n于讙夫人姜氏至自齊翬何以不致得\n見乎公矣\n○冬\n齊侯使其弟年來聘○有年有年何以書\n以喜書也大有年何以書亦以喜書也\n此其曰有年何僅有年也\n彼其曰大有年何大豐年也僅有\n年亦足以當喜乎恃有年也\n\n四年春正月公狩于郎狩者何田狩也\n春曰苗\n秋曰蒐冬曰狩\n\n常事不書此何以書譏何譏爾逺也\n諸侯曷爲必田狩一曰乾豆\n\n二曰賔客\n三曰充君之庖\n\n夏天王使宰渠伯糾來聘宰\n渠伯糾者何天子之大夫也其稱宰渠伯糾何\n下大夫也\n\n五年春正月甲戍已丑陳侯鮑卒曷爲以二日卒\n之㤜也甲戍之日亡已丑之日\n死而得君子疑焉故以二日卒之也\n〇夏齊侯鄭伯如紀外相如不書此何以書\n離不言㑹也\n\n○天王使仍叔之子來聘仍叔之子者何天\n子之大夫也其稱仍叔之子何\n譏何譏爾譏父老子代從政也\n〇葬陳桓公\n○城祝丘○秋蔡人衛人陳人從王伐鄭其言從王伐\n鄭何從王正也\n\n〇大雩大雩者何旱祭也\n\n然則何以不言旱\n言雩則旱見言旱則雩不見\n何以書記\n災也〇􁈰何以\n書記災也○冬州公如曹\n外相如不書此何以書過我也\n\n六年春正月寔來寔來者何猶曰是人來也\n孰謂謂州公也曷爲謂之寔來\n慢之也曷爲慢之化我也\n\n○夏四月公㑹紀侯于成〇秋八月\n壬午大閱大閱者何簡車徒也\n何以書蓋以罕書也\n〇蔡\n人殺陳佗陳佗者何陳君也陳君則\n曷爲謂之陳佗絶也曷爲絶\n之賤也其賤奈何外淫也惡乎淫\n淫于蔡蔡人殺之\n〇九月丁卯\n子同生子同生者孰謂謂莊公也\n何言乎子同生喜有正也\n未有言喜有正者此其言喜有正何乆無正\n也子公羊子曰其諸以病桓與\n\n○冬紀侯來朝\n七年春二月已亥焚咸丘焚之者何樵之也\n樵之者何以火攻也何言乎\n以火攻疾始以火攻也\n咸\n丘者何邾婁之邑也曷爲不繫乎邾婁\n國之也曷爲國之\n君存焉爾〇夏\n榖伯綏來朝鄧侯吾離來朝皆何以名失地\n之君也其稱侯朝何貴者無後待之以初也\n\n八年春正月已卯烝烝者何冬祭也春曰祠\n\n夏曰礿秋曰甞\n冬曰烝\n\n常事不書此\n何以書譏何譏爾譏亟也\n亟則黷黷則\n不敬君子之祭也敬而不黷\n\n䟽則怠怠則忘士不及兹四者則\n冬不裘夏不葛\n\n〇天王使家父來聘\n〇夏五月丁丑烝何以書譏亟\n也〇秋伐邾婁〇冬十月雨雪何以書記異\n也何異爾不時也\n〇祭公來遂逆王后于紀祭公者何天子\n之三公也\n何以不稱使㛰禮不稱主人\n遂者何生事也大夫無遂事此其言\n遂何成使乎我也\n其成使乎我奈何使我爲媒可則因用是往逆矣\n\n女在其\n國稱女此其稱王后何王者無外其辭成矣\n九年春紀季姜歸于京師其辭成矣則其稱紀季\n姜何自我言紀父母之於子雖爲天王后猶曰吾\n季姜京師者何天子之居也京者何\n大也師者何衆也天子之居必以衆大之辭言之\n\n○夏四月○秋七月○冬\n曹伯使其丗子射姑來朝諸侯來曰朝此丗子也\n其言朝何春秋有譏父老子代從政\n此偏戰也何以不言師敗績\n内不言戰言戰乃敗矣\n\n十有一年春正月齊人衛人鄭人盟于惡曹\n○\n夏五月癸未鄭伯寤生卒〇秋七月葬鄭莊\n公九月宋人執鄭祭仲祭\n仲者何鄭相也何以不名賢\n也何賢乎祭仲以爲知權也\n\n其爲知權奈何古者鄭國處于留先鄭伯\n有善于鄶公者通乎夫人以取其國而遷鄭焉\n而野留莊公死巳葬\n祭仲將往省于留塗出于宋宋人執之謂之\n曰爲我出忽而立突祭仲\n不從其言則君必死國必亡\n\n從其言則君可以生易死國可以存易亡\n少遼緩之則突可故出\n而忽可故反是不可得則病然\n後有鄭國古人之有權者\n祭仲之權是也\n權者何權者反於經\n然後有善者也權之所設舎死亡無所設\n行權有道自貶損以行權不\n害人以行權殺人以自生亡人以自存君\n子不爲也\n\n〇突歸于鄭突何以名\n挈乎祭仲也\n\n其言歸何順祭仲也○\n鄭忽岀奔衛忽何以名春秋伯子男一也\n辭無所貶\n\n〇柔㑹宋公陳侯蔡叔盟于\n折柔者何吾大夫之未命者也\n\n○公㑹宋公于夫童\n○冬十有二月公㑹宋公于闞\n十有二年春正月○夏六月壬寅公㑹紀侯莒子\n盟于毆蛇○秋七月丁亥公㑹\n宋公燕人盟于榖丘○八月壬辰陳侯躍卒\n○公㑹\n宋公于郯〇冬十有一月公㑹宋公于龜○\n丙戍公㑹鄭伯盟于武父〇丙戍衛侯晉卒\n〇十有二月及鄭師\n伐宋丁未戰于宋戰不言伐此其言伐何辟嫌也\n惡乎嫌嫌與鄭人戰也\n此偏戰也何以不言師敗\n績内不言戰言戰乃敗矣\n十有三年春二月公㑹紀侯鄭伯已巳及齊侯宋\n公衛侯燕人戰齊師宋師衛師燕師敗績曷爲\n後日恃外也其恃外奈何得紀侯鄭\n伯然後能爲日也\n内不言戰此其言戰何從外\n也曷爲從外恃外故從外也\n何以不地近也惡乎近近乎圍郎\n亦近矣郎何以地郎猶可以地也\n\n○三月\n葬衛宣公○夏\n大水〇秋七月〇冬十月\n十有四年春正月公㑹鄭伯于曹○無冰何以書\n記異也〇夏五\n鄭伯使其弟語來盟夏五者何無聞焉爾\n\n○秋八月壬申御廩災御廩者何粢盛委之\n所藏也\n御廩災何\n以書記災也\n○乙亥甞常事不書此何以書譏何\n譏爾譏甞也曰猶甞乎\n御廩災不如勿甞而巳矣\n○冬十有二月丁巳齊侯禄父卒〇宋人以齊\n人衛人蔡人陳人伐鄭以者何行其意也\n\n十有五年春二月天王使家父來求車何以書譏\n何譏爾王者無求求車非禮也\n\n○三月乙未天王崩〇夏四月巳巳\n葬齊僖公○五月鄭伯突出奔蔡突何\n以名\n奪正也〇鄭丗\n子忽復歸于鄭其稱丗子何復正也\n曷爲或言\n歸或言復歸復歸者出惡歸無惡復入者出無惡\n入有惡入者出入惡歸者出入無惡\n○許叔入于\n許〇公㑹齊侯于鄗\n〇邾婁人牟人葛人來朝皆何以\n稱人夷狄之也〇秋九月\n鄭伯突入于櫟櫟者何鄭之邑曷爲不言入于鄭\n末言爾曷爲末言\n爾祭仲亡矣\n然則曷爲不言忽之出奔言忽爲君\n之微也祭仲存則存矣祭仲亡則亡矣\n〇冬十有一月公㑹齊侯\n宋公衛侯陳侯于侈伐鄭\n\n十有六年春正月公㑹宋公蔡侯衛侯于曹○夏\n四月公㑹宋公衛侯陳侯蔡侯伐鄭○秋七月公\n至自伐鄭\n○冬城向〇十有一月衛侯朔出奔齊衛侯\n朔何以名絶曷爲絶之得罪于天子\n也其得罪于天子奈何見使守衛朔\n而不能使衛小衆越在岱隂齊\n\n屬負兹舎不即罪爾\n\n十有七年春正月丙辰公㑹齊侯紀侯盟于黃○\n二月丙午公及邾婁儀父盟于趡\n〇五月丙午及齊師戰\n于奚○六月丁\n丑蔡侯封人卒〇秋八月蔡季自陳歸于蔡\n\n〇癸巳葬蔡桓侯\n〇及宋人衛人伐邾婁\n〇冬十月朔日有食之\n\n十有八年春王正月公㑹齊侯于濼\n公夫人姜氏遂如齊公何以不言及夫人\n夫人外也夫人外者何内辭也\n其實夫人外公也\n〇夏四月\n丙子公薨于齊丁\n酉公之喪至自齊\n〇秋七月〇冬\n十有二月己丑葬我君桓公賊未討何以書葬\n讎在外也讎在外則何以書葬君子辭也\n\n　　　　　　　　經傳叄阡叄拾壹字\n　　　　　　　　注㭍阡玖伯參拾壹字\n　　　　　　　　音義壹阡陸伯貳拾㭍字\n　　　　　　　　　　　　　　　　余仁仲刋于家塾\n"}
{"id": "KR1e0007_003", "series": "KR1e0007", "text": "春秋公羊經傳解詁莊公第三\n　　　　　　　　何休學\n元年春王正月公何以不言即位春秋君弑子不\n言即位君弑則子何以不言即位隱\n之也孰隱隱子也○三月夫人孫于齊\n孫者何孫猶孫也内諱奔謂\n之孫夫人固在齊矣其言孫于齊何\n念母也正月以存君念母以\n首事夫人何以不\n稱姜氏貶曷爲貶與弑公也其\n與弑公奈何夫人譖公於齊侯\n公曰同非吾子齊侯之子也齊侯怒\n與之飲酒於其出焉使公子彭生送\n之於其乗焉搚幹而殺之\n念母者所善也則曷\n爲於其念母焉貶不與念母也\n\n〇夏單伯逆王姬單伯者何吾大\n夫之命乎天子者也\n何以不\n稱使天子召而使之也逆之者何\n使我主之也\n曷爲使我主之天子嫁女乎諸侯必\n使諸侯同姓者主之諸侯嫁女于大夫必\n使大夫同姓者主之\n\n〇秋築王姬之\n館于外何以書譏何譏爾築之禮也于外非禮也\n于\n外何以非禮築于外非禮也\n其築之何以禮主\n王姬者必爲之改築主王姬者則曷爲必爲之改\n築於路寢則不可小寢則嫌\n羣公子之舍則以卑矣\n其道必爲之改築者也○\n冬十月乙亥陳侯林卒〇王使榮叔來錫桓公命\n錫者何賜也命者何加我服也\n\n其言桓公何追命也\n〇王姬\n歸于齊何以書我主之也\n○齊師遷紀郱鄑郚遷之者何取之也\n取之則曷爲不言取之也\n爲襄公諱也外\n取邑不書此何以書大之也何大爾自是始滅也\n\n二年春王二月葬陳莊公〇夏公子慶父帥師伐\n餘丘於餘丘者何邾婁之邑也曷爲不繫乎邾婁\n國之也曷爲國之君存焉爾\n○秋七月齊王姬卒外夫人不卒此何以卒録焉爾\n曷爲録焉爾我主之也\n○冬十有二月夫人姜氏㑹齊侯于\n郜\n〇乙酉宋公馮卒\n三年春王正月溺㑹齊師伐衛溺者何吾大夫之\n未命者也\n〇夏四月葬宋莊公\n〇五月葬桓王此未有言崩者\n何以書葬蓋改葬也\n〇秋紀季以􁊉入于齊紀季者何紀侯之弟\n也何以不名賢也何賢乎紀季服罪也其\n服罪奈何魯子曰請後五廟以存姑姊妹\n\n〇冬公\n次于郎其言次于郎何\n刺欲救紀而後不能也\n\n四年春王二月夫人姜氏饗齊侯于祝丘\n〇三月紀伯姬卒\n○夏齊侯\n陳侯鄭伯遇于垂〇紀侯大去其國大去者何滅\n也孰滅之齊滅之曷爲不言齊滅之爲襄公諱也\n春秋爲賢者諱何賢乎襄公\n復讎也何讎爾逺祖也哀公亨乎周\n紀侯譖之以襄公之爲於此焉者事\n祖禰之心盡矣盡者何襄公將復讎乎紀卜之曰\n師喪分焉寡人死\n之不爲不吉也逺祖者幾丗乎九丗矣九\n丗猶可以復讎乎雖百丗可也\n家亦可乎曰不可國何以可\n國君一體也先君之恥猶今君之恥也今君\n之恥猶先君之恥也國君何以爲\n一體國君以國爲體諸侯丗故國君爲一體\n也今紀無罪此非怒與\n曰非也古者有明天子則紀侯必誅必\n無紀者紀侯之不誅至今有紀者猶無明天子也\n古者諸侯必有㑹聚之事相朝聘之道號辭必稱\n先君以相接然則齊紀無說焉不可以並立乎天\n下故將去紀侯者不得不去紀也\n有明天子則襄公得爲若行乎\n曰不得也不得則襄公曷爲爲之上無天\n子下無方伯縁恩疾者可\n也\n〇六月乙丑齊侯葬紀伯姬外夫人不書葬此\n何以書隱之也何隱爾其國亡矣徒葬於\n齊爾\n此復讎也曷爲葬之滅其可滅葬其可\n葬此其爲可葬奈何復讎者非將殺之逐之也以\n爲雖遇紀侯之殯亦將葬之也\n\n○秋七月〇冬公及齊人狩于郜公曷爲與微者\n狩齊侯也齊侯則其稱人\n何諱與讎狩也\n前此者有\n事矣後此者有事矣則曷爲獨\n於此焉譏於讎者將壹譏而巳故擇其重者而譏\n焉莫重乎其與讎狩也於讎\n者則曷爲將壹譏而已讎者無時焉可與通通則\n爲大譏不可勝譏故將壹譏而巳其餘從同同\n\n五年春王正月〇夏夫人姜氏如齊師〇秋倪黎\n來來朝倪者何小邾婁也\n小邾婁則曷爲謂之倪未能以其名通也\n黎來者何名也其名何\n微國也〇\n冬公㑹齊人宋人陳人蔡人伐衛此伐衛何納朔\n也曷爲不言納衛侯朔\n辟王也\n六年春王三月王人子突救衛王人者何微者也\n子突者何貴也貴\n則其稱人何繫諸人也曷爲\n繫諸人王人耳\n\n○夏六月衛侯朔入于衛\n衛侯朔何以名絶曷爲絶之犯命也\n其言入何篡辭也\n\n〇\n秋公至自伐衛曷爲或言致㑹或言致伐得意致\n㑹不得意致伐\n\n衛侯朔入于衛何以致伐\n不敢勝天子也○螟\n○冬齊人來歸衛寳此衛寳也則\n齊人曷爲來歸之衛人歸之也衛\n人歸之則其稱齊人何讓乎我也其讓乎我奈何\n齊侯曰此非寡人之力魯侯之力也\n\n七年春夫人姜氏㑹齊侯于防○夏四月辛卯夜\n恒星不見夜中星霣如雨恒星者何列星也\n列星不見則何以知夜之\n中星反也如雨者何如雨者非雨也非雨則\n曷爲謂之如雨不脩春秋曰雨星不及地尺而復\n君子脩之曰星霣\n如雨何以書記異也\n\n〇秋大水〇無麥苗無苗則曷爲先言無麥\n而後言無苗一災不書待\n無麥然後書無苗\n何以書記災也\n冬夫人姜氏㑹齊侯于榖\n八年春王正月師次于郎以俟陳人蔡人次不言\n俟此其言俟何託不得巳也\n\n甲午祠兵祠兵者何出曰祠\n兵入曰\n振旅其禮一也皆習戰也\n\n何言乎祠兵爲乆也曷爲爲\n乆吾將以甲午之日然後祠兵於是\n○夏師及齊師圍成成降于齊師\n成者何盛也盛則曷\n爲謂之成諱滅同姓也曷爲不言降\n吾師辟之也\n〇秋師還還者何善\n辭也此滅同姓何善爾病之也\n曰師病矣曷爲病之非師之罪也\n〇冬十有一月癸未齊無知弑其君\n諸兒\n九年春齊人殺無知〇公及齊大夫盟于曁公曷\n爲與大夫盟齊無君也然則何\n以不名爲其諱與大夫盟也使若衆然\n\n夏公伐齊納\n糾納者何入辭也其言伐之何\n伐而言納者猶不能納也糾者何\n公子糾也何以不稱公子\n君前臣名也\n齊小白入于\n齊曷爲以國氏當國也\n其言入何篡辭也〇秋七月丁酉葬齊襄公\n○八月庚申及齊師戰于乾時我師敗績内不言敗\n此其言敗何伐敗也曷爲\n伐敗復讎也此\n復讎乎大國曷爲使微者公也\n公則曷爲不言公不與公復讎也曷爲不與\n公復讎復讎者在下也\n九月齊人\n取子糾殺之其取之何\n内辭也脅我使我殺之也\n\n其稱子糾何貴也其貴奈\n何宜爲君者也\n〇冬浚洙洙者\n何水也浚之者何深之也曷爲深\n之畏齊也曷爲畏齊也辭殺\n子糾也\n十年春王正月公敗齊師于長勺〇二月公\n侵宋曷爲或言侵或言伐觕者曰侵\n精者曰伐\n戰不言伐圍不言戰\n入不言圍滅不言入\n秋九月荆敗蔡師于莘以蔡侯獻舞歸荆者何州\n名也州不若國國不若氏氏\n不若人人不若名名不若字字不若子\n\n蔡\n侯獻舞何以名絶曷爲絶之獲也\n曷爲不言其獲不與夷\n狄之獲中國也\n○冬十月齊師滅譚譚子奔莒何\n以不言出國巳滅矣無所出也\n\n十有一年春王正月○夏五月戊寅公敗宋師于\n鄑○秋宋大水何以書記災也外災不書此\n何以書及我也\n\n〇冬王姬歸于齊何以書過我也\n\n十有二年春王三月紀叔姬歸于􁊉其言歸于􁊉\n何隱之也何隱爾其國亡矣徒歸\n于叔爾也\n○夏四月○秋八月甲午宋萬弑其君\n接及其大夫仇牧及者何累也弑君多矣舎此無\n累者乎孔父荀息皆累也舎孔父荀息無累者乎\n曰有\n有則此何\n以書賢也何賢乎仇牧仇牧可謂不畏彊禦\n矣其不畏彊禦奈何萬甞\n與莊公戰獲乎莊公莊公歸散舎諸\n宫中數月然後歸之歸反爲大夫於\n宋與閔公博婦\n人皆在側萬曰甚矣魯侯之淑魯侯之美也\n天下諸侯宜爲君者唯魯侯爾\n閔公矜此婦人\n妬其言顧曰此虜也爾虜焉故\n魯侯之美惡乎\n至萬怒搏閔公絶其脰\n仇牧聞君弑趨而至遇之于門手劒而叱之\n萬臂摋仇牧碎其首\n齒著乎門闔仇\n牧可謂不畏彊禦矣\n冬十月\n宋萬出奔陳\n十有三年春齊侯宋人陳人蔡人邾婁人㑹于北\n杏\n○夏六月齊人滅遂\n○秋七月○冬公㑹齊侯盟于柯何以不\n日易也其易\n奈何桓之盟不日其㑹不致信之也其不日何以\n始乎此莊公將㑹乎桓曹子進曰君之意何如\n莊公曰寡人之生則不若死矣\n曹子曰然則君請當\n其君臣請當其臣莊公曰諾於是㑹乎桓\n莊公升壇\n曹子手劒而從之\n管子進曰君何求乎\n曹子曰\n城壞壓竟君不圖與\n管子曰然則君將何求曹\n子曰願請汶陽之田管子顧曰君許諾\n桓公曰諾曹子請盟桓公下與之盟\n巳盟曹子摽劒而去之\n\n要盟可犯而桓公不\n欺曹子可讎而桓公不怨桓公之信著乎\n天下自柯之盟始焉\n\n十有四年春齊人陳人曹人伐宋○夏單伯㑹伐\n宋其言㑹伐宋何後㑹也\n秋七月荆入蔡\n〇冬單伯㑹齊侯宋公衛侯鄭伯于鄄\n十有五年春齊侯宋公陳侯衛侯鄭伯㑹于鄄○\n夏夫人姜氏如齊○秋宋人齊人邾婁人伐兒\n〇鄭人侵宋○冬十月\n十有六年春王正月○夏宋人齊人衛人伐鄭〇\n秋荆伐鄭○冬十有二月公㑹齊侯宋公陳侯衛\n侯鄭伯許男曹伯滑伯滕子同盟于幽同盟者何\n同欲也〇邾婁子克\n卒\n十有七年春齊人執鄭瞻鄭瞻者何鄭之微者也\n此鄭之微者何言乎齊人執之\n書甚佞也\n夏齊人\n瀐于遂瀐者何瀐積也衆殺戍者也\n\n秋鄭瞻自齊逃來何以書書甚佞也曰\n佞人來矣佞人來矣\n\n〇冬多麋何以\n書記異也\n十有八年春王三月日有食之\n○夏公追戎于濟西此未有言伐者其\n言追何大其爲中國追也\n此未有伐中國者則其言爲中國追何\n大其未至而豫禦之也其言于濟西何\n大之也○秋有􁉃何以書\n記異也\n○冬十月\n十有九年春王正月〇夏四月〇秋公子結媵陳\n人之婦于鄄遂及齊侯宋公盟媵者何諸侯娶一\n國則二國往媵之以姪娣從\n姪者何兄之子也娣者何弟也\n諸侯壹聘九女諸侯不再娶\n媵不書此何\n以書爲其有遂事書\n大夫無\n遂事此其言遂何聘禮大夫受命不受辭\n岀竟有可以安社稷利國家者則專之可也\n\n○夫人姜氏如莒〇冬齊人宋人陳人伐我西鄙\n\n二十年春王二月夫人姜氏如莒〇\n夏齊大災大災者何大瘠也\n大瘠者何㾐也\n何以書記災也外災不書此何以書及我也\n〇秋七\n月〇冬齊人伐戎\n二十有一年春王正月〇夏五月辛酉鄭伯突卒\n秋七月戊戌夫人姜氏薨〇冬十有二\n月葬鄭厲公\n二十有二年春王正月肆大省肆者何跌也\n大省者何災省也\n肆大\n省何以書譏何譏爾譏始忌省也\n\n癸丑葬我小君文姜文姜者何莊公之母\n也\n陳人殺其公子禦宼\n○夏五月○秋七\n月丙申及齊髙傒盟于防齊髙傒者何\n以書譏何譏爾諸侯越竟觀社非禮也\n公至\n自齊○荆人來聘荆何以稱人始能聘也\n〇公及\n齊侯遇于榖〇蕭叔朝公其言朝公何\n公在外也○秋丹桓宫楹\n何以書譏何譏爾丹桓宫楹非禮也\n\n〇冬十有一月曹伯射\n姑卒○\n十有二月甲寅公㑹齊侯盟于扈桓之盟不日此\n何以日危之也何危爾我貳也\n魯子曰我貳者非彼然我然也\n\n二十有四年春王三月刻桓宫桷何以書譏何譏\n爾刻桓宫桷非禮也〇葬曹莊\n公〇夏公如齊逆女何以書親迎禮也\n〇秋公至\n自齊八月丁丑夫人姜氏入其言入何\n難也其言日何難也其難奈何\n夫人不僂不可使入與公有所約然後入\n\n戊寅大夫宗婦覿用幣\n宗婦者何大夫之妻也覿者何見也用者何用者\n不宜用也見用幣非禮也\n然則曷用棗栗云乎腵脩云乎\n\n〇大水〇冬戎侵曹曹\n羈出奔陳曹羈者何曹大夫也\n曹無大夫此何以書賢也何賢乎曹羈\n戎將侵曹曹羈諌曰戎衆以無義\n君請勿自敵也\n曹伯曰不可三諌不從遂去之故君子以爲\n得君臣之義也\n\n〇赤歸于曹郭公赤者何曹\n無赤者蓋郭公也郭\n公者何失地之君也\n\n二十有五年春陳侯使女叔來聘\n○夏五月癸丑衛侯朔\n卒\n○六月辛未朔日有食之鼔用牲于社日食則曷\n爲鼔用牲于社求乎隂之道也以朱絲\n營社或曰脅之或曰爲闇恐人犯之故營之\n\n〇伯姬歸于𣏌○秋大水鼓用牲于社于門其言于\n社于門何于社禮也于門非禮也\n\n○冬公子友如陳\n\n二十有六年公伐戎○夏公至自伐戎○曹殺其\n大夫何以不名衆也曷爲衆殺之\n不死于曹君者也\n君死乎位曰\n滅曷爲不言其滅爲曹羈諱也此蓋\n戰也何以不言戰爲曹羈諱也\n\n○秋公㑹宋人齊人伐徐〇冬十有二月癸亥\n朔日有食之\n二十有七年春公㑹𣏌伯姬于洮\n\n〇夏六月公㑹齊侯宋公陳侯鄭伯同盟于\n幽〇秋公子友如陳葬原仲原仲者何陳大夫也\n大夫不書葬此何以書通乎季子\n之私行也\n何通乎季子之私\n行辟内難也君子辟内\n難而不辟外難内難者\n何公子慶父公子牙公子友皆莊公之母弟也公\n子慶父公子牙通乎夫人以脅公季子\n起而治之則不得與于國政坐而視之則親親\n因不忍見也故於是復請至于陳\n而葬原仲也○冬𣏌伯姬來其言來\n何直來曰來\n大歸曰來歸\n\n○莒慶來逆叔姬莒慶者何\n莒大夫也莒無大夫此何以書譏何譏爾大夫越\n竟逆女非禮也\n○𣏌伯來朝\n〇公㑹齊侯于城濮\n二十有八年春王三月甲寅齊人伐衛衛人及齊\n人戰衛人敗績伐不日此何以日至之日\n也戰不言伐此其\n言伐何至之日也春秋伐者爲客\n伐者爲主\n故使衛主之也曷爲使衛主之\n衛未有罪爾敗者稱\n師衛何以不稱師未得乎師也\n○夏四月丁\n未邾婁子瑣卒〇秋荆伐鄭公㑹\n齊人宋人邾婁人救鄭〇冬築微\n大無麥禾冬旣見無麥禾矣曷爲先言築微而後\n言無麥禾諱以凶年造邑也\n\n臧孫辰告糴于齊告糴者何請糴也\n何以不稱使以爲臧孫辰之私行\n也曷爲以臧孫辰之私行君子之爲國也必\n有三年之委一年不熟告糴譏也\n\n二十有九年春新延廏新延廏者何脩舊也\n脩舊不書此何以書譏\n何譏爾凶年不脩夏鄭\n人侵許〇秋有蜚何以書記異也\n○冬十有二月紀叔姬卒\n○城諸及防\n三十年春王正月〇夏師次于成○秋七月齊人\n降鄣鄣者何紀之遺邑也降之者何取之也取之\n則曷爲不言取之爲桓公諱也\n外取邑不書此何以書盡也\n○八月癸亥葬\n紀叔姬外夫人不書葬此何以書隱之也何隱爾\n其國亡矣徒葬乎叔爾〇九月庚午朔日有食之\n鼓用牲于社○冬公及齊侯遇于\n魯濟○齊人伐山戎此齊侯也其稱人何\n貶易爲貶子司馬子曰蓋以操之\n爲已蹙矣此蓋戰也\n何以不言戰春秋敵者言戰桓公之與戎狄\n驅之爾\n\n三十有一年春築臺于郎何以書譏何譏爾臨民\n之所漱浣也\n\n夏四月薛伯卒\n〇築臺于薛何以書譏何譏爾\n逺也六月齊侯來獻戎捷\n齊大國也曷爲親來獻戎捷威我也\n其威我奈何旗獲而過我也\n\n〇秋築臺于秦何以書譏\n何譏爾臨國也○\n冬不雨何以書記異也\n\n三十有二年春城小榖○夏宋公齊侯遇于梁丘\n〇秋七月癸巳公子牙卒何以不稱弟\n殺也殺則曷爲不言刺之爲季\n子諱殺也曷爲爲季子諱殺\n季子之遏惡也不以爲國\n獄縁季子之心而爲之諱\n季子之遏惡奈何莊公病將死以病召\n季子季子至而授之以國政曰寡\n人即不起此病吾將焉致乎魯國季子曰\n般也存君何憂焉公曰庸得若是乎\n牙謂我曰魯一生一及君巳知之矣\n慶父也存季子曰夫\n何敢是將爲亂乎夫何敢\n俄而\n牙弑械成\n季子和藥而飲之\n曰公子從吾言而飲此則必可\n以無爲天下戮笑必有後乎魯國不\n從吾言而不飲此則必爲天下戮笑必無後乎魯\n國於是從其言而飲之飲之無傫氏至乎王堤而\n死公子牙今將爾辭曷爲\n與親弑者同君親無將將而誅焉\n然則善之與曰然殺丗子母\n弟直稱君者甚之也季子殺母兄何善爾誅不得\n辟兄君臣之義也然則曷爲\n不直誅而酖之行誅乎兄隱而逃之使託若以疾\n死然親親之道也\n八月癸亥公薨于路寢\n路寢者何正寢也\n冬十月乙\n未子般卒子卒云子卒此其稱子般卒何\n君存稱丗子君薨稱子某\n旣葬稱子踰\n年稱公子般卒何以不書葬未踰\n年之君也有子則廟廟則書葬無子不\n廟不廟則不書葬\n公子慶父如齊\n〇\n狄伐邢　春秋公羊卷第三\n"}
{"id": "KR1e0007_004", "series": "KR1e0007", "text": "春秋公羊經傳解詁閔公第四\n　　　　　　　何休學\n元年春王正月公何以不言即位繼弑君不言即\n位孰繼\n繼子般也孰弑子般慶父也殺公子牙今將爾\n季子不免慶父弑君何以不誅將而不免遏惡也\n旣而不可及因獄有所歸不探其情而誅焉親親\n之道也惡乎\n歸獄歸獄僕人鄧扈樂曷爲歸獄僕人鄧扈樂\n莊公存之時樂曾淫于宫中子般執\n而鞭之莊公死慶父謂樂曰般之辱爾國人莫不\n知盍弑之矣使弑子般然後誅鄧扈樂而歸獄焉\n季子至而不變也\n〇齊人救邢〇夏六月辛酉葬我君莊\n公○秋八月公及齊侯盟于洛姑\n季子來歸其\n稱季子何賢也\n其言來歸\n何喜之也\n冬齊仲孫來\n齊仲孫者何公子慶父也公子慶父則曷爲謂之\n齊仲孫繫之齊也曷爲繫之齊外之\n也曷爲外之春秋爲尊者諱爲親者\n諱爲賢者諱子女子\n曰以春秋爲春秋齊無仲孫其諸\n吾仲孫與\n\n二年春王正月齊人遷陽○夏五\n月乙酉吉禘于莊公其言吉何\n言吉者未可以吉也\n曷爲未可以吉未三年也\n三年矣曷爲謂之未三年\n三年之喪實以二十五月\n\n其言于\n莊公何未可以稱宫廟也\n曷爲未可以稱宫廟\n在三年之中矣吉禘于莊公何以書\n譏何譏爾譏始不三年也○秋八月辛丑公\n薨公薨何以不地隱之也何隱爾弑也孰弑之慶\n父也殺公子牙今將爾季子不免慶父弑二君何\n以不誅將而不免遏惡也旣而不可及緩追逸賊\n親親之道也九月夫人姜氏\n孫于邾婁\n公子慶父出奔莒\n冬齊髙子來盟髙\n子者何齊大夫也何以不稱使我\n無君也\n然則何以不名喜之也\n何喜爾正我也其正我奈何莊公死子般弑閔公\n弑比三君死曠年無君設以齊取魯曾不\n興師徒以言而巳矣桓公使髙子將南陽之\n甲立僖公而城魯或曰自\n鹿門至于爭門者是也或曰自爭門至于吏門者\n是也魯人至今以爲羙談曰猶望髙子也\n\n○十有二月狄入衛鄭棄其師鄭棄其師\n者何惡其將也鄭伯\n惡髙克使之將逐而不納棄師之道也\n\n　　　　　經傳陸伯肆拾字\n　　　　　注壹阡叄拾字\n　　　　　音義壹伯柒拾壹字　仁仲比校訖\n"}
{"id": "KR1e0007_005", "series": "KR1e0007", "text": "春秋公羊經傳解詁僖公第五\n　　　　　　何休學\n元年春王正月公何以不言即位繼弒君子\n不言即位此非子也其稱子何\n臣子一例也\n〇齊師宋師曹師次子聶北救邢救不\n言次此其言次何不及事也不及事\n者何邢巳亡矣孰亡之蓋狄滅\n之曷爲不言狄滅之爲桓公諱也曷\n爲爲桓公諱\n上無天子下無方伯天下諸侯有相滅亡者\n桓公不能救則桓公恥之曷爲先\n言次而後言救君也\n君則其稱師何不與諸侯專封也曷\n爲不與實與而文不與文曷爲不\n與諸侯之義不得專封也諸侯之\n義不得專封則其曰實與之何上無天子下無方\n伯天下諸侯有相滅亡者力能救之則救之可也\n夏六月邢遷于陳儀遷者何其意也\n遷之者何非其意也\n\n齊師宋師曹師城邢此一事也曷爲復\n言齊師宋師曹師不復言師則無\n以知其爲一事也\n秋七月戊辰夫人姜氏薨于\n夷齊人以歸夷者何齊地也齊地則其言齊人以\n歸何夫人薨于夷則齊\n人以歸夫人薨于夷則齊人曷爲以\n歸桓公召而縊殺之\n\n楚人伐\n鄭八月公㑹齊侯宋\n公鄭伯曹伯邾婁人于朾\n九月公敗邾婁師于纓\n冬十月壬午公\n子友帥師敗莒師于犂獲莒拏莒挐者何莒大夫\n也莒無大夫此何以書大季子之獲也何大乎季\n子之獲季子治\n内難以正禦外難以正其禦外難以正\n奈何公子慶父弑閔公走而之莒莒人逐之將由\n乎齊齊人不納却反舎于汶水之上使公子奚斯\n入請季子曰公子不可以入入則殺矣奚\n斯不忍反命于慶父自南涘北面而哭\n慶父聞之曰嘻此奚斯之聲也\n諾巳曰吾不得入矣於是抗輈經而死\n莒人聞之曰吾巳得子之賊矣以求\n賂乎魯魯人不與爲是興師而\n伐魯季子待之以偏戰十\n有二月丁巳夫人氏之喪至自齊夫人何以不稱\n姜氏貶曷爲貶\n與弑公也然則曷爲不\n於弑焉貶貶必於重者莫重乎其以喪至\n也\n\n二年春王正月城楚丘孰城城衛也曷爲\n不言城衛滅也孰滅之蓋狄滅之\n曷爲不言狄滅之爲桓公諱也曷爲爲桓公\n諱上無天子下無方伯天下諸侯有相滅亡者桓\n公不能救則桓公恥之也然則孰城之\n桓公城之曷\n爲不言桓公城之不與諸侯專封也曷爲不與實\n與而文不與文曷爲不與諸侯之義不得專封諸\n侯之義不得專封則其曰實與之何上無天子下\n無方伯天下諸侯有相滅亡者力能救之則救之\n可也\n夏五月辛巳\n葬我小君哀姜哀姜者何莊公之夫人也\n○虞師晉師滅夏陽虞微國也曷\n爲序乎大國之上使虞首惡也\n曷爲使虞首惡虞受賂假滅國者道\n以取亡焉其受賂奈何獻公朝諸大夫而問焉曰\n寡人夜者寢而不寐其意也何諸大夫有進對者\n曰寢不安與其諸侍御有不在側者與獻公不應\n荀息進曰虞郭見與\n獻公揖而進之遂與之\n入而謀曰吾欲攻郭則虞救之攻虞則郭救之如\n之何願與子慮之荀息對曰君若用臣之謀則今\n日取郭而明日取虞爾君何憂焉獻公曰然則奈\n何荀息曰請以屈産之乗\n與垂棘之白璧往必可得也\n則寳出之内藏藏之外府馬出\n之内廐繫之外廐爾君何喪焉獻公曰諾雖然宫\n之竒存焉如之何荀息曰宮之竒知則知矣\n雖然虞公貪而好寳見寳必不\n從其言請終以往於是終以往虞公見寳許諾宫\n之竒果諫記曰脣亡則齒寒虞郭之相\n救非相爲賜則晉今日取郭而明日虞從而\n亡爾君請勿許也虞公不從其言終假之道以取\n郭還四年反取虞虞公抱寳\n牽馬而至荀息見曰臣之謀何如獻公曰子之謀\n則巳行矣寳則吾寳也雖然吾馬之齒亦巳長矣\n蓋戲之也\n\n夏陽者何郭之邑也曷爲不繫于郭國之\n也曷爲國之君存焉爾○秋九月齊侯宋公江人\n黄人盟于貫澤江人黄人者何逺國之辭也\n逺國至矣則中國曷爲獨\n言齊宋至爾大國言齊宋逺國言江黄則以其餘\n爲莫敢不至也\n〇冬十月不雨何\n以書記異也楚人侵鄭\n三年春王正月不雨○夏四月不雨何以書記異\n也\n\n〇徐人取舒\n其言取之何易也\n六月雨其言六月雨何上雨而不甚也\n秋齊\n侯宋公江人黄人㑹于陽榖此大㑹也曷爲末言\n爾桓公曰無障谷\n無貯粟無易樹子\n無以妾爲妻\n○冬公子友如齊莅盟莅盟者何往盟乎\n彼也\n其言來盟者何來盟于我也\n○楚人伐鄭\n四年春王正月公㑹齊侯宋公陳侯衛侯鄭伯許\n男曹伯侵蔡蔡潰潰者何下叛上也國曰潰邑曰\n叛\n遂伐楚次于陘其言次于陘何\n有俟也孰俟俟屈完也\n\n夏許男新臣\n卒○楚屈\n完來盟于師盟于召陵屈完者何楚大夫也何以\n不稱使尊屈完也曷爲尊屈\n完以當桓公也其言盟\n于師盟于召陵何師在召陵\n也師在召陵則曷爲再\n言盟喜服楚也\n何言乎喜服楚\n楚有王者則後服無王者則先叛\n夷狄也而亟病中國南夷\n與北夷交中國不絶若綫\n桓公救中國而攘夷狄\n卒怗荆\n以此爲王者之事也\n其言來何與桓爲主也\n前此者有事矣後此者有事矣\n則曷爲獨於此焉與桓公爲主序績也\n○齊人執陳袁濤塗濤塗之罪何\n辟軍之道也其辟軍之道奈何濤塗謂桓公曰君\n旣服南夷矣何不還師濵海而東服東夷且歸\n\n桓公曰諾於是還師濵海而東大䧟于\n沛澤之中顧而執\n濤塗執者曷爲或稱侯或稱人稱侯而\n執者伯討也稱人而執者非伯討也此執\n有罪何以不得爲伯討古者周公東征則西國怨\n西征則東國怨桓公假塗于陳\n而伐楚則陳人不欲其反由已者師不正故也\n不脩其師而執濤塗古人之討則不然\n也秋及江人黃人伐陳〇八\n月公至自伐楚楚巳服矣何以致伐楚叛盟也\n○葬許繆公\n冬十有二月公孫慈帥師㑹齊人宋\n人衛人鄭人許人曹人侵陳\n\n五年春晉侯殺其丗子申生曷爲直稱晉侯以殺\n殺丗子母弟直稱君\n者甚之也\n○𣏌伯姬來朝其子其言來朝其子何\n内辭也與其子俱來朝\n也\n夏公孫慈如牟〇公及齊侯宋公陳侯\n衛侯鄭伯許男曹伯㑹王丗子于首戴曷爲殊㑹\n王丗子丗子貴也丗子猶丗丗\n子也\n\n秋八月諸侯盟于首戴諸侯\n何以不序一事而再見者前目而後凡也\n鄭伯逃歸不\n盟其言逃歸不盟者何不可使\n盟也不可使盟\n則其言逃歸何魯子曰蓋不以寡犯衆\n也〇楚人滅弦\n弦子奔黃○九月戊申朔日有食之\n○冬晉人執虞公虞已滅矣其言\n執之何不與滅也曷爲\n不與滅滅者亡國之善辭也滅者上\n下之同力者也\n\n六年春王正月○夏公㑹齊侯宋公陳侯衛侯曹\n伯伐鄭圍新城邑不言圍此其言圍何彊也\n〇秋楚人\n圍許諸侯遂救許○冬公至自伐鄭\n七年春齊人伐鄭〇夏小邾婁子來朝\n〇鄭殺其大夫申侯\n其稱國以殺何稱國以殺者君殺大\n夫之辭也秋七月公㑹齊侯\n宋公陳丗子𣢾鄭丗子華盟于寗母〇\n曹伯般卒〇公子友如齊〇冬葬曹昭公\n八年春王正月公㑹王人齊侯宋公衛侯許男曹\n伯陳丗子𣢾鄭丗子華盟于洮王人者何微者也\n曷爲序乎諸侯之上先王命也\n鄭伯乞盟乞盟\n者何處其所而請與也其處其所而請與奈\n何蓋酌之也\n〇夏狄伐\n晉○秋七月禘于大廟用致夫人用者何用者不\n宜用也致者何致者不宜致也禘用致夫人非禮\n也\n夫人何以不稱姜氏貶曷爲貶\n譏以妾爲妻也\n其言以妾爲妻奈何蓋脅于齊媵女\n之先至者也\n○冬十有二\n月丁未天王崩\n九年春王三月丁丑宋公禦說卒何以不書葬爲\n襄公諱也\n○夏公㑹宰周公齊侯宋子衛侯\n鄭伯許男曹伯于葵丘宰周公者何天子之爲政\n者也\n○秋七月乙酉伯姬卒此未\n適人何以卒許嫁矣婦人許嫁字而笄之\n\n死則以成人之喪治之\n〇九月戊辰諸侯\n盟于葵丘桓之盟不日此何以日危之也何危爾\n貫澤之㑹桓公有憂中國之心不召而至者江人\n黄人也葵丘之㑹桓公震而矜之叛者九國\n\n震之者何猶曰振振然矜之者何猶曰莫\n若我也甲戍晉侯詭諸卒○\n冬晉里克弑其君之子奚齊此未踰年之君其言\n弑其君之子奚齊何\n弑未踰年君之號也\n\n十年春王正月公如齊\n秋滅温\n○温子奔衛○晉里克弑其君卓子及其大夫荀息\n及者何累也弑君多矣舎此無累者乎曰有孔父\n仇牧皆累也舎孔父仇牧無累者乎曰有有則此\n何以書賢也何賢乎荀息\n荀息可謂不食其言矣其\n不食其言奈何奚齊卓子者驪姬之子也荀息傅\n焉\n驪姬者國色也獻公愛之甚\n欲立其子於是殺丗子申生申生者里克傅之獻\n公病將死謂荀息曰士何如則可謂之信矣\n荀息對曰使死者反生生者不愧\n乎其言則可謂信矣\n獻公死奚齊立里克謂荀息曰君殺正\n而立不正廢長而立㓜如之何願與\n子慮之荀息曰君甞訊臣矣\n臣對曰使死者反生生者不愧乎其言則可\n謂信矣里克知其不可與謀退弑奚齊荀息立卓\n子里克弑卓子荀息死之荀息可謂不食其言矣\n\n夏齊侯許男伐北戎○晉殺其大夫里克里克弑\n二君則曷爲不以討賊之辭言之惠公之大\n夫也然\n則孰立惠公里克也里克弑奚齊卓子\n逆惠公而入里克立惠公則惠公曷爲殺之惠公\n曰爾旣殺夫二孺子矣又將\n圖寡人爲爾君者不亦病乎於是殺\n之然則曷爲不言惠公之入晉之不言岀\n入者踊爲文公諱也\n\n齊\n小白入于齊則曷爲不爲桓公諱桓公之享國也\n長美見乎天下故不爲之諱本惡也文公之享\n國也短美未見乎天下故爲之諱夲惡也\n\n○秋七月〇冬大雨雹何以\n書記異也\n十有一年春晉殺其大夫㔻鄭父夏公及\n夫人姜氏㑹齊侯于陽榖○秋八月大雩\n〇冬楚人伐黃\n十有二年春王三月庚午日有食之○夏\n楚人滅黄秋七月○冬十有二月丁丑陳侯處臼\n卒\n十有三年春狄侵衛○夏四月葬陳宣公〇公㑹齊\n侯宋公陳侯衛侯鄭伯許男曹伯于鹹\n○秋九月大\n雩○冬公子友如齊\n十有四年春諸侯城縁陵孰城之城𣏌也\n曷爲城𣏌滅也孰滅之蓋徐莒脅之\n曷爲不言徐莒脅之爲桓公\n諱也曷爲爲桓公諱上無天子下無方伯天下諸\n侯有相滅亡者桓公不能救則桓公恥之也然則\n孰城之桓公城之曷爲不言桓公城之不與諸侯\n專封也曷爲不與實與而文不與文曷爲不與諸\n侯之義不得專封也諸侯之義不得專封則其曰\n實與之何上無天子下無方伯天下諸侯有相㓕\n亡者力能救之則救之可也\n〇夏六月季姬及\n鄫子遇于防使鄫子來朝鄫子曷爲使乎季姬來\n朝内辭也非使來朝使來請已也\n\n〇秋八月辛卯沙鹿崩沙鹿\n者何河上之邑也此邑也其言崩何襲邑\n也沙鹿崩何以書\n記異也外異不書此何以書爲天下記異\n也\n○狄侵鄭○冬蔡侯肸卒\n\n十有五年春王正月公如齊\n楚人伐徐〇三月公㑹齊侯宋公陳侯衛侯鄭\n伯許男曹伯盟于牡丘遂次于匡　公孫敖率師\n及諸侯之大夫救徐\n夏五月日\n有食之〇秋七月齊師曹\n師伐厲\n八月􁈰\n○九月公至自㑹桓公之㑹不致此何以致乆\n也○季姬歸于鄫○已卯晦震夷伯之\n廟晦者何冥也震之者何雷電擊\n夷伯之廟者也夷伯者曷爲者也季氏之孚也\n季氏之孚則微者其稱夷伯何大之也曷\n爲大之天戒之故大之也\n何以書記異也\n○冬\n宋人伐曹○楚人敗徐于婁林\n○十有一月壬戍晉侯及秦伯戰于韓\n獲晉侯此偏戰也何以不言師敗績\n君獲不言師敗績也\n\n十有六年春王正月戊申朔霣石于宋五是月六\n鷁退飛過宋都曷爲先言霣而後言石\n\n霣石記聞聞其磌然視之則石察之則五是\n月者何僅逮是月也\n何以不日晦\n日也晦則何以\n不言晦春秋不書晦也\n朔有事則書晦雖有\n事不書曷爲先言六而後\n言鷁六鷁退飛記見也視之則六察之則\n鷁徐而察之則退飛\n五石六鷁何以書記異也外異不\n書此何以書爲王者之後記異也\n\n○三月壬申公子季友卒其稱季友何\n賢也\n〇夏四月丙申鄫季姬卒○秋七月甲子\n公孫慈卒〇冬十有二\n月公㑹齊侯宋公陳侯衞侯鄭伯許男邢侯曹伯\n于淮\n十有七年春齊人徐人伐英氏\n○夏滅項孰滅之齊滅之\n曷爲不言齊滅之爲桓公諱也春秋爲\n賢者諱此滅人之國何賢爾君子之惡惡也疾始\n善善也樂終\n桓公甞有繼絶存亡之功故君子爲\n之諱也\n\n秋夫人姜氏㑹齊侯于卞九月公至自\n㑹〇冬十有二月乙亥齊侯小白卒\n十有八年春王正月宋公㑹曹伯衛人邾婁人伐\n齊夏師救齊五月戊寅宋師及齊\n師戰于甗齊師敗績戰不言伐此其言伐何宋公\n與伐而不與戰故言伐春秋伐者爲客伐者爲主\n曷爲不使齊主之與襄\n公之征齊也曷爲與襄公之征齊桓\n公死豎刀易牙爭權不葬爲是故伐之也\n〇狄救齊秋八月丁亥葬齊\n桓公○冬邢人狄人伐衛\n\n十有九年春王三月宋人執滕子嬰齊\n\n夏六月宋\n人曹人邾婁人盟于曹南鄫子㑹\n盟于邾婁其言㑹盟何後㑹也\n\n已酉邾婁人執鄫子用之惡\n乎用之用之社也其用之社奈何蓋叩其鼻以血\n社也\n秋宋人圍曹衛人伐邢冬公\n㑹陳人蔡人楚人鄭人盟于齊\n〇梁亡此未有伐者其言梁亡何\n自亡也其自亡奈何魚爛而亡也\n\n二十年春新作南門何以書譏何譏爾門有古常\n也夏郜子來朝郜子者何\n失地之君也何以不名兄弟辭\n也五月乙巳西宫災\n西宫者何小寢也小寢則曷爲謂之西宫有西宫\n則有東宫矣魯子曰以有西宫亦知諸侯之有三\n宫也\n西宫災何以書記災也\n\n〇鄭人入滑○秋齊人狄人盟于邢\n冬楚人伐隨\n二十有一年春狄侵衛宋\n人齊人楚人盟于鹿上　夏大旱何以書記災也\n秋宋公楚子陳侯蔡侯鄭伯許男曹伯\n㑹于霍執宋公以伐宋孰執之楚子執之\n曷爲不言楚子執之\n不與夷狄之執中國也\n冬公伐邾婁　楚人使宜申來獻捷\n此楚子也其稱人何貶曷爲貶\n爲執宋公貶曷爲爲執宋公貶宋公\n與楚子期以乗車之㑹公子目夷諫\n曰楚夷國也彊而無義請君以兵車之㑹往宋公\n曰不可吾與之約以乗車之㑹自我爲之自我墮\n之曰不可終以乗車之㑹往楚人果伏兵車執宋\n公以伐宋宋公\n謂公子目夷曰子歸守國矣國子之國也吾不從\n子之言以至乎此公子目夷復曰君雖不言國國\n固臣之國也於是歸設守械而守國\n楚人謂宋人曰子不與我國吾將殺子君矣宋人\n應之曰吾賴社稷之神靈吾國巳有君矣楚人知\n雖殺宋公猶不得宋國於是釋宋公宋公釋乎執\n走之衛\n公子目夷復曰國爲君守之君曷爲不入\n然後逆襄公歸\n惡乎捷捷乎宋\n曷爲不言捷乎宋爲襄公諱也\n此圍辭也曷\n爲不言其圍爲公子目夷諱也\n○十有二月\n癸丑公㑹諸侯盟于薄\n釋宋公執未有言釋之者此其言釋之\n何公與爲爾也公與爲爾奈何公與議爾\n也\n二十有二年春公伐邾婁取須朐〇夏宋\n公衛侯許男滕子伐鄭○秋八月丁未及邾婁人戰\n于升陘〇冬十有一月已巳朔宋公及楚人戰于\n泓宋師敗績偏戰者日爾此其言朔何春\n秋辭䌓而不殺者正也何\n正爾宋公與楚人期戰于泓之陽楚人濟\n泓而來有司復曰請迨其未畢濟而擊之宋\n公曰不可吾聞之也君子不厄人吾雖喪國之餘\n寡人不忍行也旣\n濟未畢陳有司復曰請迨其未畢陳而擊之宋公\n曰不可吾聞之也君子不鼓不成列\n巳陳然後襄公鼓之宋師\n大敗故君子大其不鼓不成列臨大事而不忘大\n禮有君而無臣\n以\n爲雖文王之戰亦不過此也\n二十有三年春齊侯伐宋圍緡邑不言圍此其言\n圍何疾重故也\n\n○夏五月庚寅宋公慈父卒何以不書葬盈乎\n諱也\n〇秋楚人伐陳\n〇冬十有一月𣏌子卒\n\n二十有四年春王正月〇夏狄伐鄭〇秋七月○冬\n天王出居于鄭王者無外此其言出何\n不能乎母也魯\n子曰是王也不能乎母者其諸此之謂與\n〇晉\n侯夷吾卒\n二十有五年春王正月丙午衛侯燬滅邢衛侯燬\n何以名絶曷爲絶之滅同姓也\n〇夏四月癸酉衛侯燬卒〇\n宋蕩伯姬來逆婦宋蕩伯姬者何蕩氏之母也\n其言來逆婦何兄弟辭也其\n稱婦何有姑之辭也\n〇宋殺其大夫何以不名宋三丗\n無大夫三丗内娶也\n\n〇秋楚人圍陳納頓子于頓何以不言遂\n兩之也\n葬\n衛文公冬十有二月癸亥公㑹衛子\n莒慶盟于洮\n\n二十有六年春王正月已未公㑹莒子衛寗遬盟\n于向齊人侵我西鄙公追齊師至嶲弗\n及其言至嶲弗及何侈也\n\n夏齊人伐我北鄙○衛人\n伐齊○公子遂如楚乞師乞者何卑辭也曷爲以\n外内同若辭重師也曷爲\n重師師出不正反戰不正勝也\n\n〇秋楚人滅隗以隗子歸\n\n〇冬楚人伐宋圍緍邑不言圍此其言圍何刺道\n用師也\n〇公以楚師伐齊取榖公至自\n伐齊此巳取榖矣何以致伐未得乎取榖\n也曷爲未得乎取榖曰患之起必自\n此始也\n二十七年春𣏌子來朝夏六月庚\n寅齊侯昭卒　秋八月乙未葬齊孝公　乙巳公\n子遂帥師入𣏌\n冬楚人陳侯蔡侯鄭伯許男圍宋此楚子也其稱\n人何貶曷爲貶爲執宋公貶故終僖\n之篇貶也\n十有二月甲戍\n公㑹諸侯盟于宋\n二十有八年春晉侯侵曹晉侯伐衛曷爲再言\n晉侯非兩之也然則何以不言遂\n未侵曹也未侵曹則其言侵曹何致其意\n也其意侵曹則曷爲伐衛晉侯將侵曹假塗于衛\n衛曰不可得則固將伐之也\n\n〇公子買戍衛不卒戍刺之不卒戍者\n何不卒戍者内辭也不可使往也不可使\n往則其言戍衛何遂公意也\n刺之者何殺之也殺之則曷爲謂之刺\n之内諱殺大夫謂之刺之也\n〇楚\n之救衛〇三月丙午晉侯入曹執曹伯卑宋人卑\n者何與也其言卑宋人何與\n使聽之也\n曹伯之罪何甚惡也其甚惡奈\n何不可以一罪言也\n\n○夏四月已巳晉侯齊\n師宋師秦師及楚人戰于城濮楚師敗績此大戰\n也曷爲使微者子\n玉得臣也子玉得臣則其稱人何\n貶曷爲貶大夫不敵君也\n〇楚\n殺其大夫得臣\n〇衛侯出奔楚\n○五月癸丑公㑹晉侯齊侯宋公\n蔡侯鄭伯衛子莒子盟于踐土陳侯如㑹其言\n如㑹何後㑹也\n〇公朝于王\n所曷爲不言公如京師天子在是也天子\n在是則曷爲不言天子在是不與致天子也\n\n○六月衛侯鄭自楚復歸于衛\n\n〇衛元咺出奔\n晉〇陳侯𣢾卒\n○秋𣏌伯姬來〇公子\n遂如齊○冬公㑹晉侯齊侯宋公蔡侯鄭伯陳\n子莒子邾婁子秦人于温〇天王狩于河陽狩不\n書此何以書不與再致天子也\n魯子曰温近而踐土逺也\n○壬申公朝于王所其日何\n録乎内也\n○晉人執衛侯歸之于京師歸之于者何歸于\n者何歸之于者罪巳定矣歸于者罪未定也罪未\n定則何以得爲伯討歸\n之于者執之于天子之側者也罪定不定巳可知\n矣歸于者非執之于\n天子之側者也罪定不定未可知也\n衛侯之罪\n何殺叔武也何以不書爲叔武諱也春秋爲\n賢者諱何賢乎叔武讓國\n也其讓國奈何文公逐衛侯而立叔武叔武辭立\n而他人立則恐衛侯之不得反也故於是己立\n然後爲踐土之㑹治反衛侯\n衛侯得\n反曰叔武篡我元咺爭之曰叔武無罪終殺叔武\n元咺走而出此晉侯也其稱人何\n貶曷爲貶衛之禍文公爲之也文\n公爲之奈何文公逐衛侯而立叔武使人兄弟相\n疑放乎殺\n母弟者文公爲之也\n〇衛元咺自晉復歸于衛自者何有力焉者也\n此執其君其言自何\n爲叔武爭也\n\n〇諸侯遂圍許〇曹伯襄復歸于曹〇\n遂㑹諸侯圍許\n\n二十有九年春介葛盧來介葛盧者何夷狄之君\n也何以不言朝不能乎朝也\n○公至自圍許○夏六月\n公㑹王人晉人宋人齊人陳人蔡人秦人盟于狄\n泉\n〇秋大雨雹〇冬介葛\n盧來\n三十年春王正月〇夏狄侵齊〇秋衛殺其大夫\n元咺及公子瑕衛侯未至其稱國以殺何道\n殺也\n〇衛侯鄭歸于衛此殺其大夫其言歸何\n歸惡乎元咺也曷爲歸惡\n乎元咺元咺之事君也君出則已入\n君入則己出以爲\n不臣也\n〇晉人秦人\n圍鄭〇介人侵蕭〇冬天王使宰周公來\n聘〇公子遂如京師遂如晉大夫無遂事此\n何以禮四卜何以非禮求吉之道三\n禘甞不卜郊何以卜卜\n郊非禮也卜郊何以非禮魯郊非禮也\n\n魯郊何以非禮天子祭天\n\n諸侯祭土\n天子有方望之事\n無所不通諸侯山川有\n不在其封内者則不祭也曷爲或言免牲或\n言免牛免牲禮也\n免牛非禮也免牛何以非禮傷者曰牛\n\n三望者何望祭也然則曷祭祭泰山河海曷爲\n祭泰山河海山川有能潤于百\n里者天子秩而祭之\n\n觸石而岀膚寸而合\n不崇朝而徧雨\n乎天下者唯泰山爾\n河海潤于千里\n猶者何通可以巳也何以書譏不郊\n而望祭也\n〇秋七月〇冬\n𣏌伯姬來求婦其言來求婦何兄弟辭也其稱婦\n何有姑之辭也〇狄圍衛〇十有二月衛遷\n于帝丘\n三十有二年春王正月○夏四月己丑鄭伯接卒\n\n○衛人侵狄○秋衛人及狄盟\n〇冬十有二月己卯\n晉侯重耳卒\n三十有三年春王二月秦人入滑○齊侯使國歸\n父來聘○夏四月辛巳晉人及姜戎敗秦于殽其\n謂之秦何夷狄之也曷爲\n夷狄之秦伯將襲鄭百里子\n與蹇叔子諫曰千里而襲人未有不亡者也\n秦伯怒曰若爾之年者宰上之木\n拱矣爾曷知師出百里子與蹇\n叔子送其子而戒之曰爾即死必於殽之嶔巖是\n文王之所辟風雨者也\n\n吾將尸爾焉子揖師而行\n百里子與蹇叔子從其子而哭\n之秦伯怒曰爾曷爲哭吾師對曰臣非敢哭君師\n哭臣之子也弦髙者鄭商也\n遇之殽矯以鄭伯之命而犒師焉\n或曰往矣或曰\n反矣然而晉\n人與姜戎要之殽而擊之匹馬隻輪無反者\n\n其言及姜戎何姜戎微也稱人\n亦微者也何言乎姜戎之微先軫也\n或曰襄公親之襄公親之則\n其稱人何貶曷爲貶君在乎殯\n而用師危不得葬也詐戰不日\n此何以日盡也〇癸巳葬\n晉文公〇狄侵齊○公伐邾婁取叢\n〇秋公子遂率師伐邾婁○晉人敗狄于箕\n〇冬十月公如齊〇十有二月公\n至自齊○乙巳公薨于小寢〇霣霜不殺草\n李梅實何以書記異也何異爾不時也\n\n〇晉人陳人鄭人伐許\n春秋公羊卷第五\n"}
{"id": "KR1e0007_006", "series": "KR1e0007", "text": "春秋公羊經傳解詁文公第六\n　　　　　　何休學\n元年春王正月公即位〇二月癸亥朔日有食之\n○天王使叔服來㑹葬其言來\n㑹葬何㑹葬禮也\n\n○夏\n四月丁巳葬我君僖公〇天王使毛伯來錫公命\n錫者何賜也命者何加我服也\n〇晉侯伐\n衛〇叔孫得臣如京師\n〇衛人伐晉〇\n秋公孫敖㑹晉侯于戚〇冬十月丁未楚丗\n子商臣弑其君髠\n\n○公孫敖如齊\n二年春王二月甲子晉侯及秦師戰于彭衙秦師\n敗績\n〇丁丑作僖公主作僖公主\n者何爲僖公作主也\n主者曷用虞主用桑\n\n練主用栗\n\n用栗者藏主也作僖公\n主何以書譏何譏爾不時也其不時奈何\n欲乆喪而後不能也\n〇三月乙巳及晉處父盟此晉陽處\n父也何以不氏諱與大夫盟也\n\n〇夏六月公孫敖㑹宋公陳侯鄭\n伯晉士縠盟于垂歛\n〇自十有二月不雨至于\n秋七月何以書記異也大旱以災書此亦旱也\n曷爲以異書大旱之日短而云災故以災書\n此不雨之日長而無災故以異書也\n〇八月丁卯大事于大廟躋僖公大\n事者何大祫也\n大祫者何合祭也其合祭奈何\n毀廟之主陳于大祖\n\n未毀廟之主皆升合食于大祖\n五年而再殷祭\n躋者何升也何\n言乎升僖公譏何譏爾逆祀也其逆祀\n奈何先禰而後祖也\n\n〇冬晉人宋人陳人鄭人伐\n秦○公子遂如齊納幣納幣不書此何以書譏何\n譏爾譏喪娶也娶在三年之外則何譏乎喪娶\n三年之内不圖㛰\n吉禘于莊公譏然則曷爲不於\n祭焉譏三年之恩疾\n矣非虚加之也以人心爲皆有之\n以人心爲皆有之則曷爲獨於娶焉譏\n娶者大吉也非\n常吉也其爲吉者主於己以\n爲有人心焉者則宜於此焉變矣\n\n三年春王正月叔孫得臣㑹晉人宋人陳人衛人\n鄭人伐沈沈潰〇夏五月王子虎卒王\n子虎者何天子之大夫也外大夫不卒此何以卒\n新使乎我也\n○秦人伐晉〇秋楚人\n圍江〇雨螽于宋雨螽者何死而墜也\n\n何以書記異也外異不書此何以書爲王者之\n後記異也\n○冬公如晉十有\n二月己巳公及晉侯盟〇晉陽處父帥師伐楚救\n江此伐楚也其言救江何\n爲諼也其爲諼奈何伐\n楚爲救江也\n\n四年春公至自晉〇夏逆婦姜于齊其謂之逆婦\n姜于齊何略之也髙子\n曰娶乎大夫者略之也\n\n〇狄侵齊〇秋楚人滅江○\n晉侯伐秦○衛侯使寗俞來聘〇冬十有一月壬\n寅夫人風氏薨\n五年春王正月王使榮叔歸含且賵含者何口實\n也\n其言歸含且賵何兼之兼\n之非禮也\n〇三月辛亥葬我小君成風\n成風者何僖公之母也〇王使\n召伯來㑹葬〇夏公孫敖如晉○秦人\n入鄀〇秋楚人滅六○冬十月甲申許男業卒\n六年春葬許僖公〇夏季孫行父如陳○秋季孫\n行父如晉○八月乙亥晉侯讙卒〇冬十月\n公子遂如晉○葬晉襄公\n○晉殺其大夫陽處父○晉狐射姑出奔\n狄晉殺其大夫陽處父則狐射姑曷爲出奔\n射姑殺也射\n姑殺則其稱國以殺何君漏言也\n其漏言奈何君將使射姑將\n陽處父諌曰射姑民衆不說不可使將於是廢將\n陽處父出射姑入君謂射姑曰陽處父言曰射姑\n民衆不說不可使將射姑怒出刺陽處父於朝而\n走○\n閏月不告月猶朝于廟不告月者何不告朔也\n\n曷爲不告朔天無是月也閏月矣\n何以謂之天無是月非常月也猶者何通\n可以巳也\n七年春公伐邾婁三月甲戍取須朐取邑不日\n此何以日内辭也使若他人然\n\n〇遂城郚〇夏四月宋公王臣\n卒宋人殺其大夫何以不名\n宋三丗無大夫三丗内娶也〇戊子晉\n人及秦人戰于令狐晉先眛以師奔秦此\n偏戰也何以不言師敗績敵也\n此晉先眛也其稱人何貶曷爲貶\n外也其外奈何以師外也\n何以\n不言出遂在外也〇狄侵我\n西鄙〇秋八月公㑹諸侯晉大夫盟于扈諸侯何\n以不序大夫何以不名公失序也公\n失序奈何諸侯不可使與公盟眣晉大夫使與公\n盟也\n○冬徐伐莒\n\n〇公孫敖如莒莅盟\n八年春王正月〇夏四月〇秋八月戊申天王崩〇\n冬十月壬午公子遂㑹晉趙盾盟于衡雍〇\n乙酉公子遂㑹伊雒戎盟于暴\n○公孫敖如京師不至復丙戍\n奔莒不至復者何不至復者内辭也不可使往也\n不可使往則其言如\n京師何遂公意也何以不言出\n遂在外也〇􁈰\n○宋人殺其大夫司馬○\n宋司城來奔司馬者何司城者何皆官舉也\n曷爲\n皆官舉宋三丗無大夫三丗内娶也\n\n九年春毛伯來求金毛伯者何天子之大夫也何\n以不稱使當喪未君也踰年矣何以\n謂之未君即位矣而未稱王也未稱王\n何以知其即位以諸侯之踰年即位亦知天子之\n踰年即位也以天子三年然後稱王亦知\n諸侯於其封内三年稱子也踰年稱公\n矣則曷爲於其封内三年稱子縁民臣之心不可\n一日無君縁終始之義一年不二君\n不可曠年無君縁孝子之心則三年\n不忍當也\n毛伯來求金何\n以書譏何譏爾王者無求求金非禮也然則是王\n者與曰非也非王者則曷爲謂之王者王\n者無求曰是子也繼文王之體守\n文王之法度文王之法無求而求故譏之也\n○夫人姜氏如齊\n○二月叔孫得臣如京師〇辛丑葬\n襄王王者不書葬此何以書不及時書過時書\n我有往者則書\n○晉人殺其大夫先都○三月夫人姜\n氏至自齊〇晉人殺其大夫\n士縠及箕鄭父○楚人伐鄭○公子遂㑹晉人宋\n人衛人許人救鄭○夏狄侵齊○秋八月曹伯襄\n卒〇九月癸酉地震地震者何動地也\n何以書記異也\n○冬楚\n子使椒來聘椒者何楚大夫也楚無大夫此何以\n書始有大夫也\n始有大夫則何以不氏許\n夷狄者不一而足也\n〇秦人來歸僖公成風之禭其言僖公成風何\n兼之兼之非禮也\n曷爲不言及成風\n成風尊也\n葬曹共公\n十年春王三月辛卯臧孫辰卒〇夏秦伐晉\n〇楚殺其大夫宜申〇\n自正月不雨至于秋七月〇及蘇子盟于女\n栗冬狄侵宋○楚子蔡侯次于屈貉\n\n十有一年春楚子伐圈〇夏\n叔彭生㑹晉卻缺于承匡○秋曹伯來朝○公子\n遂如宋○狄侵齊〇冬十月甲午叔孫得臣敗狄\n于鹹狄者何長狄也兄弟\n三人一者之齊一者之魯一者之晉其\n之齊者王子成父殺之其之魯者叔孫得臣殺之\n則未知其之晉者也其言敗何\n大之也\n其日何大之也其\n地何大之也何以書記異也\n\n十有二年春王正月盛伯來奔盛伯者何失地之\n君也何以不名兄弟辭也\n〇𣏌伯來朝〇二月庚子子叔姬卒此未適人\n何以卒許嫁矣婦人許嫁字而筓之死則以成人\n之喪治之其稱子何貴也其貴奈\n何母弟也〇夏\n楚人圍巢〇秋滕子來朝○秦伯使遂來聘遂者\n何秦大夫也秦無大夫此何以書賢繆公也何賢\n乎繆公以爲能變也其爲\n能變奈何惟諓諓善竫言\n俾君\n子易怠而況乎我多有\n之惟一介斷斷焉無他技\n其\n心休休能有容是難也\n\n○冬十有二月戊午晉人秦人\n戰于河曲此偏戰也何以不言師敗績敵也曷爲\n以水地河曲䟽矣河千\n里而一曲也\n季孫行父帥師城諸及運\n\n十有三年春王正月〇夏五月壬午陳侯朔卒\n〇邾\n婁子蘧篨卒○自正月不雨至于秋七\n月○丗室屋壞丗室者何魯公之廟也\n周公稱大廟魯公稱丗室羣公稱宮\n此魯公之廟也曷爲謂之丗室\n丗室猶丗室也丗丗不毀也周公何以稱\n大廟于魯封魯公以爲周公也周公\n拜乎前魯公拜乎後\n曰生以養周公死以\n爲周公主\n然則周公之魯\n乎曰不之魯也封魯公以爲周公主然則周公曷\n爲不之魯欲天下之\n一乎周也\n魯祭周公何以爲牲周\n公用白牡魯公\n用騂犅羣公\n不毛魯祭周公何以爲盛\n周公盛魯公燾\n羣公廪\n丗室屋壞何以書譏何譏爾乆不脩也\n〇冬公如晉○衛侯㑹\n于沓○狄侵衛○十有二月已丑公及晉侯\n盟○還自晉○鄭伯㑹公于斐還者何善辭也何\n善爾往黨衛侯㑹公于沓至得與晉侯盟反黨鄭\n伯㑹公于斐故善之也\n\n十有四年春王正月公至自晉\n〇邾婁人伐我南鄙○叔彭生帥師伐邾婁〇夏\n五月乙亥齊侯潘卒\n○六月公㑹宋公陳\n侯衛侯鄭伯許男曹伯晉趙盾癸酉同盟于新城\n○秋七月有星孛入于北斗孛者\n何彗星也其言入于北斗何\n北斗有中也何以書記異也\n\n〇公至自㑹○晉人納接菑于邾婁弗克納\n納者何入辭也其言弗克納何\n大其弗克納也何\n大乎其弗克納晉卻缺帥師革車八百\n乗以納接菑于邾婁力沛若有餘\n而納之邾婁人言曰接菑晉出也貜且齊出也\n子以其指則接菑也四貜且也\n六子以大國壓之則\n未知齊晉孰有之也\n貴則皆貴矣雖然貜且也長\n卻缺曰非吾力不能納也\n義實不爾克也引師而去之故君\n子大其弗克納也此晉卻缺也其稱人\n何貶曷爲貶不與大夫專廢置君也曷爲\n不與實與而文不與文曷爲不與大夫\n之義不得專廢置君也\n九\n月甲申公孫敖卒于齊\n〇齊公子商人弑其君舎此未踰年之君也其言\n弑其君舎何已立之已\n殺之成死者而賤生者也\n○宋子\n哀來奔宋子哀者何無聞焉爾〇冬單伯如齊\n齊人執單伯齊人執子叔姬執者曷爲或稱行\n人或不稱行人稱行人而執者以其事\n執也不稱行人而執者以己執\n也單伯之罪何道淫\n也惡乎淫淫乎子叔姬然則曷\n爲不言齊人執單伯及子叔姬内辭也\n使若異罪然\n\n十有五年春季孫行父如晉〇三月宋司馬華孫\n來盟\n〇夏曹伯來朝〇齊人\n歸公孫敖之喪何以不言來内辭也脅我\n而歸之筍將而來也\n\n○六月辛丑朔日有食之鼓用牲于社\n〇單伯至自齊\n○晉卻缺帥師伐蔡戊申入\n蔡入不言伐此其言伐何至之日也其日何\n至之日也○秋齊人侵我西\n鄙○季孫行父如晉〇冬十有一月諸侯盟于扈\n○十有二月齊人來歸子叔姬\n其言來何閔之也此有罪何閔\n爾父母之於子雖有罪猶若其不欲服罪然\n\n○齊侯侵我西鄙遂伐曹入其郛\n郛者何恢郭也入郛書乎曰\n不書入郛不書此何以書動我也\n動我者何内辭也其實我動焉爾\n\n十有六年春季孫行父㑹齊侯于陽榖齊侯弗及\n盟其言弗及盟何不見與盟也\n〇\n夏五月公四不視朔\n公曷爲四不視朔公有疾也\n何言乎公有疾不視朔\n自是公無疾不視朔也\n然則曷爲不言公無疾不視朔有疾\n猶可言也無疾不可言也\n〇六月戊辰公子遂及齊侯盟于犀丘\n〇秋八月辛未夫人姜氏薨○毀泉臺泉\n臺者何郎臺也郎臺則曷\n爲謂之泉臺未成爲郎臺旣成爲泉臺\n毀泉臺何以書譏何譏爾築之譏毀之\n譏先祖爲之己毀之不如勿居而巳矣\n〇楚人秦人巴人滅庸\n〇冬十有一月宋人弑其君處臼弑君者曷爲\n或稱名氏或不稱名氏大夫弑君稱名氏賤者窮\n諸人大夫相殺稱人賤者窮諸\n盗\n\n十有七年春晉人衛人陳人鄭人伐宋○夏四月\n癸亥葬我小君聖姜聖姜者何文公之母也\n〇齊侯伐我西鄙〇六月癸未公及齊侯盟于\n榖〇諸侯㑹于扈〇秋公至自榖〇冬公子遂如齊\n十有八年春王二月丁丑公薨于臺下○秦伯罃\n卒〇夏五月戊戍齊\n人弑其君商人\n○六月癸酉葬我君文公〇秋公子遂叔孫得臣\n如齊〇冬十月子卒子卒者\n孰謂謂子赤也何以不日隱之也何隱爾弑\n也弑則何以不日不忍言也\n〇夫人姜氏歸于齊\n〇季孫行父如齊〇莒弑其君庶其\n稱國以弑何稱國以弑者衆弑君之辭\n\n　　　　　　經傳叄阡伍伯叄拾柴字\n　　　　　　注伍阡㭍伯叄拾伍字\n　　　　　　音義壹阡叄伯㭍拾玖字\n　　　　　　　　　　　　　　　余仁仲刋于家塾\n"}
{"id": "KR1e0007_007", "series": "KR1e0007", "text": "春秋公羊經傳解詁宣公第七\n　　　　　　　　何休學\n元年春王正月公即位繼弑君不言即位此其言\n即位何其意也〇公子遂如齊\n逆女三月遂以夫人\n婦姜至自齊遂何以不稱公子一事而再見者卒\n名也夫人何以不稱姜氏\n貶曷爲貶譏喪娶也喪娶者\n公也則曷爲貶夫人内無貶于公之道也\n内無貶于公之道則曷爲貶夫人夫人與\n公一體也其稱\n婦何有姑之辭也\n〇夏季孫行父如齊○晉\n放其大夫胥甲父于衛放之者何猶曰無去是云\n爾然則何言爾近正也此其爲近正奈何古\n者大夫巳去三年待放\n\n君放之非也\n大夫待放正也古者臣有大喪則君\n三年不呼其門\n巳練可以弁冕\n\n服金革之事君使之非也臣行之禮也\n閔子要絰而服事\n旣而曰若此乎古之道不即人\n心退而致仕孔子蓋善之\n也\n○公㑹齊侯于平州〇公子遂如齊〇六月齊人\n取濟西田外取邑不書此何以書所\n以賂齊也曷爲賂齊爲\n弑子赤之賂也\n〇秋邾婁子來朝〇楚\n子鄭人侵陳遂侵宋\n〇晉趙盾帥師救陳宋公陳侯衛侯曹伯㑹晉師\n于斐林伐鄭此晉趙盾之師也曷\n爲不言趙盾之師君不㑹大夫\n之辭也○冬\n晉趙穿帥師侵柳柳者何天子之邑也\n曷爲不繫乎周不與\n伐天子也〇晉人宋人伐鄭\n二年春王二月壬子宋華元帥師及鄭公子歸生\n帥師戰于大棘宋師敗績獲宋華元\n○秦師伐晉\n○夏晉人宋人衛人陳人侵鄭〇秋九\n月乙丑晉趙盾弑其君夷獔〇冬十\n月乙亥天王崩\n三年春王正月郊牛之口傷改卜牛牛死乃不郊\n猶三望其言之何緩也\n曷爲不復卜養牲\n養二卜帝牲不吉\n則扳稷牲而卜之\n帝牲在于滌三月\n於稷者唯具是視\n郊則曷爲必祭稷王者必以\n其祖配王者則曷爲必以其\n祖配自内出者無匹不行自外\n至者無主不止\n\n○葬匡王○楚子伐賁渾戎○\n夏楚人侵鄭〇秋赤狄侵齊〇宋師圍曹○冬十\n月丙戍鄭伯蘭卒〇葬鄭繆公\n四年春王正月公及齊侯平莒及郯莒人不肯\n公伐莒取向此平莒也其言不肯何辭\n取向也\n○秦伯稻卒○夏六月乙\n酉鄭公子歸生弑其君夷〇赤狄侵齊○秋公如\n齊○公至自齊○冬楚子伐鄭\n五年春公如齊○夏公至自齊○秋九月齊髙固\n來逆子叔姬○叔孫得臣卒\n〇冬齊髙固及子叔姬來何言乎髙固之來\n言叔姬之來而不言髙固之來則\n不可\n子公羊子曰其諸爲其雙雙而俱至者\n與〇楚人伐鄭\n六年春晉趙盾衛孫免侵陳趙盾弑君此其復見\n何親弑君者趙穿也\n親弑君者趙穿則曷爲加之趙盾不討賊\n也何以謂之不討賊晉史書賊曰晉趙盾\n弑其君夷獔趙盾曰天乎無辜吾不弑君\n誰謂吾弑君者乎史曰爾爲仁爲義人弑爾君而\n復國不討賊此非弑君如何趙\n盾之復國奈何靈公爲無道使諸大夫皆内朝\n\n然後處乎臺上引彈而彈\n之已趨而辟丸是樂而巳矣趙\n盾已朝而岀與諸大夫立於朝有人荷畚\n自閨而出者\n趙盾曰彼何也夫畚\n曷爲出乎閨呼之\n不至曰子大夫也欲視之則就而視之\n趙盾就而視之則赫然死\n人也趙盾曰是何也曰膳宰也\n熊蹯不熟公怒以斗摮而殺之\n支解將使我棄之趙盾曰嘻趨而\n入靈公望見趙盾愬而再拜\n趙盾逡巡北\n面再拜稽首趨而出\n靈公心怍焉欲殺之於是使勇士\n某者往殺之勇士入其大門則無人\n門焉者入其閨則無人閨焉者上其\n堂則無人焉俯而闚其户\n方食魚飱勇士曰嘻子誠仁人也吾入子之大門\n則無人焉入子之閨則無人焉上子之堂則無人\n焉是子之易也子爲晉國重卿而食魚\n飱是子之儉也君將使我殺子吾不忍殺子也雖\n然吾亦不可復見吾君矣遂刎頸而死\n靈\n公聞之怒滋欲殺之甚衆莫可使往者於是\n伏甲于宫中召趙盾而食之趙盾之車右祁彌明\n者國之力士也仡然從乎\n趙盾而入放乎堂下而立\n趙盾巳食靈公謂盾曰吾聞子\n之劒蓋利劒也子以示我吾將觀焉\n趙盾起將進劒祁彌明自下呼之曰盾食飽\n則出何故拔劒於君所趙盾知之躇\n階而走靈公有周\n狗謂之獒呼獒而屬\n之獒亦躇階而從之祁彌明逆而踆之\n絶其頷趙盾顧曰君之獒不若\n臣之獒也然而宮中甲鼓而起有\n起于甲中者抱趙盾而乗之趙盾顧曰吾何\n以得此于子曰子某時所食活\n我于暴桑下者也趙盾曰\n子名爲誰曰吾君孰爲介\n子之乗矣何問吾名\n趙盾驅而出衆無留之者\n趙穿縁民衆不說起弑靈公然後迎趙\n盾而入與之立于朝\n而立成公黒臀〇\n夏四月〇秋八月􁈰〇冬十月\n七年春衛侯使孫良夫來盟〇夏公㑹齊侯伐萊\n〇秋公至自伐萊○大旱〇冬公㑹晉\n侯宋公衛侯鄭伯曹伯于黒壤\n八年春公至自㑹○夏六月公子遂如齊至黄乃復\n其言至黄乃復何有疾也\n何言乎有疾乃復譏何\n譏爾大夫以君命出聞喪徐行而不反\n\n〇辛巳有事于大廟○仲遂卒于垂仲\n遂者何公子遂也何以不稱公\n子貶曷爲貶爲弑子赤貶然\n則曷爲不於其弑焉貶於文\n則無罪於子則無年\n\n○壬午猶繹萬\n入去籥繹者何祭之明日也\n\n萬者何干舞也\n籥者何籥\n舞也其言萬入去籥何\n去其有聲者廢其無聲者\n存其心焉爾存其心焉爾者何知其不可而爲之\n也猶者何通可以已也\n\n〇戊子夫人熊氏薨○晉師白狄伐秦○楚人\n滅舒蓼〇秋七月甲子日有食之旣\n○冬十月己丑葬我小君頃熊\n雨不克葬庚寅日中而克葬頃熊者何宣公之母\n也而者何難也乃者何\n難也曷爲或言而或言乃\n乃難乎而也\n\n○城平陽○楚師伐陳\n九年春王正月公如齊\n公至自齊〇夏仲孫\n蔑如京師〇齊侯伐萊〇秋取根牟根牟者何邾\n婁之邑也曷爲不繫乎邾婁諱亟也\n\n八月滕子卒〇九月晉侯宋公衛侯鄭伯曹\n伯㑹于扈晉荀林父帥師伐陳〇辛酉晉侯黒\n臀卒于扈扈者何晉之邑也諸侯卒其封内不地\n此何以地卒于㑹故地也\n未出其地故不言㑹也\n冬十月癸酉衛侯\n鄭卒宋人圍滕○楚子伐鄭〇晉卻缺\n帥師救鄭○陳殺其大夫泄冶\n十年春公如齊公至自齊齊人歸我濟西田齊\n巳取之矣其言我何言我\n者未絶於我也曷爲未絶于我齊巳言取之\n矣其實未之齊也\n〇夏四月丙辰日有食之○\n己巳齊侯元卒○齊崔氏出奔衛崔氏者何齊\n大夫也其稱崔氏何貶曷爲\n貶譏丗卿丗卿非禮也\n○公如齊\n五月公至自齊○癸巳陳夏徴舒弑\n其君平國〇六月宋師伐滕○公孫歸父如齊葬齊\n惠公○晉人宋人衛人曹人伐鄭〇秋天王使王\n季子來聘王季子者何天子之大夫也其稱王季\n子何貴也其貴奈何母弟也\n○公孫歸父帥師伐邾婁取\n蘱○大水○季孫行父\n如齊○冬公孫歸父如齊〇齊侯使國佐來聘〇\n饑何以書以重書也\n\n〇楚子伐鄭\n十有一年春王正月〇夏楚子陳侯鄭伯盟于辰\n陵〇公孫歸父㑹齊人\n伐莒○秋晉侯㑹狄于櫕函\n○冬十月楚人殺陳夏徴\n舒此楚子也其稱人何貶曷爲貶不\n與外討也不與外討者因其討乎\n外而不與也雖内討亦不與也曷爲不\n與實與而文不與文曷爲不與諸\n侯之義不得專討也諸侯之義不得專討則其曰\n實與之何上無天子下無方伯天下諸侯有爲無\n道者臣弑君子弑父力能討之則討之可也\n○丁亥楚子入陳\n納公孫寗儀行父于陳此皆大夫也其言納\n何納公黨與也\n\n十有二年春葬陳靈公討此賊者非臣子也何以\n書葬君子辭也楚巳討之矣臣子雖\n欲討之而無所討也\n楚子圍鄭○夏六月\n乙卯晉荀林父帥師及楚子戰于邲晉師敗績大\n夫不敵君此其稱名氏以敵楚子何不\n與晉而與楚子爲禮也曷爲不與\n晉而與楚子爲禮也莊王伐鄭勝乎\n皇門放乎路衢鄭伯肉袒左\n執茅旌\n右執鸞刀以\n逆莊王曰寡人無良邊垂之臣\n以千天禍是以使\n君王沛焉辱到敝邑\n君如矜此喪人錫之不毛之地\n使帥一二耋老而綏焉\n請唯君王之\n命莊王曰君之不令臣交易爲言\n是以使寡人得見君之\n玉面而微至乎此莊王親自手旌\n左右撝軍退舎七里\n將軍子重諌曰南郢之與鄭相去數千里\n諸大夫死者數人廝役扈養死\n者數百人今君\n勝鄭而不有無乃失民臣之力乎莊王曰古\n者杅不穿皮不蠹則不岀於四方\n\n是以君子篤於禮而薄于利\n要其人而不要其土\n告從不赦不詳吾以不詳\n道民災及吾身何日之有旣則晉師之救\n鄭者至曰請戰莊王許諾將軍子重諫\n曰晉大國也王師淹病矣君請勿\n許也莊王曰弱者吾威之彊者吾辟之是以使寡\n人無以立乎天下令之還師而逆\n晉寇莊王鼓之晉師\n大敗晉衆之走者舟中之指可掬矣\n\n莊王曰嘻吾兩君不相好\n百姓何罪令之還師而佚晉寇\n\n秋七月〇冬十有二月戊寅楚子滅蕭\n晉人宋人衛人曹人同盟于清丘○宋師\n伐陳〇衛人救陳\n十有三年春齊師伐衛〇夏楚子伐宋秋􁈰\n〇冬晉殺其大夫先縠\n十有四年春衛殺其大夫孔逹○夏五月壬申曹\n伯壽卒晉\n侯伐鄭〇秋九月楚子圍宋葬\n曹文公○冬公孫歸父㑹齊侯于榖\n十有五年春公孫歸父㑹楚子于宋\n〇夏五月\n宋人及楚人平外平不書此何以書大其\n平乎巳也何大乎其平乎已莊王圍宋\n軍有七日之糧爾盡此不勝將去而歸爾於是使\n司馬子反乗堙而闚宋城宋華元亦乗堙而出見\n之司馬子反曰子之國何如華元曰憊矣曰\n何如曰易子而食之析骸而炊之\n司馬子反曰嘻甚矣憊雖然吾聞之也圍者\n柑馬而秣之\n使肥者應客是何子之情也華元曰\n吾聞之君子見人之厄則矜之小人見人之厄則\n幸之吾見子之君子也是以告情于子也司\n馬子反曰諾勉之矣吾軍亦有七\n日之糧爾盡此不勝將去而歸爾揖而去之反于\n莊王莊王曰何如司馬子反曰憊矣曰何如\n曰易子而食之析骸而炊之莊王曰嘻甚矣憊雖\n然吾今取此然後而歸爾司馬子反曰\n不可臣巳告之矣軍有七日之糧爾莊王怒曰吾\n使子往視之子曷爲告之司馬子反曰以區區之\n宋猶有不欺人之臣可以楚而無乎是以告\n之也莊王曰諾舎而止雖然\n吾猶取此然後歸爾司馬子反曰然則\n君請處于此臣請歸爾莊王曰子去我而歸吾孰\n與處于此吾亦從子而歸爾引師而去之故君子\n大其平乎已也此皆大夫也其稱人何貶曷\n爲貶平者在下也\n〇\n六月癸卯晉師滅赤狄潞氏以潞子嬰兒歸潞何\n以稱子潞子之爲善也躬足以亡爾雖然\n君子不可不記也離于夷狄而未能\n合于中國晉師伐之中國不救\n狄人不有是以亡也\n什一大貉小貉什一者\n天下之中正也什一行而頌聲作矣\n\n冬蝝生未有言蝝生者此其言蝝生何\n蝝生不書此何以書幸之也\n幸之者何猶曰受之云爾受之云爾\n者何上變古易常應是而有天災\n其諸則宜於此焉變矣\n〇饑\n十有六年春王正月晉人滅赤狄甲氏及留吁\n夏成周宣謝災成周者何東周也\n宣謝者何宣宮之\n謝也何言乎\n成周宣謝災樂器藏焉爾\n成周宣謝災何以書記災也外災不書此何以書\n新周也\n秋郯伯姬來歸\n冬大有年\n十有七年春王正月庚子許男錫我卒丁\n未蔡侯申卒〇夏葬許昭公○葬蔡文公\n六月癸卯日有食之\n已未公㑹晉侯衛侯曹伯\n邾婁子同盟于斷道秋公至自㑹○冬\n十有一月壬午公弟叔肸卒\n\n十有八年春晉侯衛丗子臧伐齊○公伐𣏌○夏四\n月○秋七月邾婁人戕鄫子于鄫戕鄫子于鄫者\n何殘賊而殺之也\n甲戍楚子旅卒何以不書葬呉楚之\n君不書葬辟其號也\n公孫歸父如晉　冬十月壬戌公薨于路寢\n〇歸父還自晉至檉遂奔齊還者何善辭也何善\n爾歸父使於晉還自晉至檉聞君薨家遣\n墠帷哭君\n成踊\n反命乎介自是\n走之齊\n\n　　　　　　　　經傳叄阡捌伯丹陸字\n　　　　　　　　注陸阡捌伯伍拾玖字\n　　　　　　　　音義伍伯伍拾陸字\n　　　　　　　　　　　　　　　　　　　　　仁仲比校訖\n"}
{"id": "KR1e0007_008", "series": "KR1e0007", "text": "春秋公羊經傳解詁成公第八\n　　　　　　　　何休學\n元年春王正月公即位二月辛酉葬我君宣公\n〇無冰\n三月作丘甲何以書\n譏何譏爾譏始丘使也\n\n夏臧孫許及晉侯盟于赤棘\n秋王師敗績于貿戎孰敗之\n蓋晉敗之或曰貿戎敗\n之然則曷爲不言晉敗之王者無\n敵莫敢當也冬十月\n二年春齊侯伐我北鄙○夏四月丙戍衛孫良夫\n帥師及齊師戰于新築衛師敗績六月癸酉\n季孫行父臧孫許叔孫僑如公孫嬰齊帥師㑹晉\n卻克衛孫良夫曹公子手及齊侯戰于鞌齊師敗\n績曹無大夫公子手何以書憂\n内也\n\n秋七月齊侯使國佐如師己酉及國佐\n盟于袁婁君不使乎大夫此其行使乎大夫何\n佚獲\n也\n其佚獲奈何師還齊侯晉卻克投\n㦸逡巡再拜稽首馬前逢丑父者頃公之車右\n也面目與頃公相似衣服與\n頃公相似代頃公當\n左使頃公取飲頃公操飲而\n至曰革取清者\n頃公用是佚而不反逢丑父曰\n吾賴社稷之神靈吾君巳免矣卻克曰欺三軍者\n其法奈何曰法斮於是斮逢\n丑父\n已酉及齊國佐盟\n于袁婁曷爲不盟于師而盟于袁婁前此\n者晉卻克與臧孫許同時而聘于齊蕭同姪\n子者齊君之母也踊\n于棓而窺客\n則客或跛或眇於是使跛者迓\n跛者使眇者迓眇者\n二大夫出相與踦閭而\n語\n移日然後相去齊人皆曰\n患之起必自此始二\n大夫歸相與率師爲鞌之戰齊師大敗齊侯使國\n佐如師卻克曰與我紀侯之甗\n反魯衛之侵地使耕者\n東畒且以蕭同姪子爲質\n則吾舎子矣國佐曰與我紀侯之甗請諾反魯\n衛之侵地請諾使耕者東畒是則土齊也\n蕭同姪子者齊君之母也齊君之母猶晉君\n之母也不可請戰壹戰不\n勝請再再戰不勝請三三戰不勝則齊國\n盡子之有也何必以蕭同姪子爲質揖而去之卻\n克䀢魯衛之使使以其辭而爲之請\n然後許之逮于袁婁\n而與之盟\n八月壬午宋公鮑卒庚寅衛侯\n遬卒〇取汶陽田汶陽田者何鞌之賂也\n○冬\n楚師鄭師侵衛〇十有一月公㑹楚公子嬰齊于\n蜀〇丙申公及楚人秦人宋人陳人衛人鄭人齊\n人曹人邾婁人薛人鄫人盟于蜀此楚公子嬰齊\n也其稱人何得壹貶焉爾\n\n三年春王正月公㑹晉侯宋公衛侯曹伯伐鄭〇\n辛亥葬衛繆公二月公至自伐鄭〇甲子新\n宫災三日哭新宮者何宣公之宮也宣\n宫則曷爲謂之新宮不忍言也\n其言三日哭何廟\n災三日哭禮也新宫災何\n以書記災也\n乙亥葬宋文公○夏公如晉○鄭公\n子去疾率師伐許公至自晉○秋叔孫僑\n如率師圍棘棘者何汶陽之不服邑也其\n言圍之何不聽也\n大雩\n晉卻克衛孫良夫伐將咎如\n冬十有一月晉侯使荀庚來聘〇\n衛侯使孫良夫來聘〇丙午及荀庚盟○丁未及\n孫良夫盟此聘也其言盟何聘而\n言盟者尋舊盟也\n〇\n鄭伐許\n\n四年春宋公使華元來聘○三月壬申鄭伯堅卒\n𣏌伯來朝〇夏四月甲寅臧孫許卒〇\n公如晉葬鄭襄公〇秋公至自晉○冬城運〇鄭伯\n伐許\n五年春王正月𣏌叔姬來歸〇仲孫蔑\n如宋○夏叔孫僑如㑹晉荀秀于榖○梁\n山崩梁山者何河上之山也梁山崩何以書記異\n也何異爾大也何大爾梁山崩壅河三日不㳅\n外異不書此何以書爲天\n下記異也\n\n〇秋大水冬十有一月\n已酉天王崩○十有二月已丑公㑹晉侯齊侯\n宋公衛侯鄭伯曹伯邾婁子𣏌伯同盟于蟲牢\n\n六年春王正月公至自㑹〇二月\n辛巳立武宮武宮者何武公之宮也立者何立\n者不宜立也立武宮非禮也\n\n〇取\n鄟鄟者何邾婁之邑也曷爲不繫于邾婁諱亟也\n衛孫\n良夫率師侵宋○夏六月邾婁子來朝○公孫嬰\n齊如晉○壬申鄭伯費卒\n秋仲孫蔑叔孫僑如率師\n侵宋○楚公子嬰齊率師伐鄭○冬季孫行父如\n晉○晉欒書率師侵鄭\n七年春王正月鼷䑕食郊牛角改卜牛鼷䑕又食\n其角乃免牛\n呉伐郯\n夏五月曹伯來朝\n〇不郊猶三望○秋楚公子嬰齊率師伐鄭〇公㑹\n晉侯齊侯宋公衛侯曹伯莒子邾婁子𣏌伯救\n鄭八月戊辰同盟于馬陵公至自㑹○呉入州來\n○冬大雩衛孫林父出奔晉\n八年春晉侯使韓穿來言汶陽之田歸之于齊來\n言者何内辭也脅我使我歸之也\n曷爲使我歸之鞌之戰齊師大敗齊侯\n歸弔死視疾七年不飲酒不食肉晉侯聞之曰嘻\n奈何使人之君七年不飲酒不食肉請皆反其所\n取侵地\n晉\n欒書帥師侵蔡公孫嬰齊如莒〇宋公使華元\n來聘○夏宋公使公孫壽來納幣納幣不書此何\n以書録伯姬也\n晉殺其大夫趙同趙括○秋七月天子使\n召伯來錫公命其稱天子何元年\n春王正月正也其餘皆通矣\n\n冬十月癸卯𣏌叔姬卒\n晉侯使士燮來聘〇叔孫僑如㑹晉士燮\n齊人邾婁人伐郯○衛人來媵媵不書此何以書\n録伯姬也\n\n九年春王正月𣏌伯來逆叔姬之喪以歸𣏌伯曷\n爲來逆叔姬之喪以歸内辭也脅而歸之也\n公\n㑹晉侯齊侯宋公衛侯鄭伯曹伯莒子𣏌伯同盟\n于蒲\n公至自㑹○二月伯姬歸于宋〇夏季\n孫行父如宋致女未有言致女者此其言致女何\n録伯姬也\n\n晉人來媵媵不書此何以\n書録伯姬也秋七月丙子齊\n侯無野卒〇晉人執鄭伯　晉欒書帥師伐鄭○\n冬十有一月葬齊頃公楚公子嬰齊帥師伐莒\n庚申莒潰楚人入運〇\n秦人白狄伐晉○鄭人圍許○城中城\n十年春衛侯之弟黒背率師侵鄭○夏四月五卜\n郊不從乃不郊其言乃不郊何不\n免牲故言乃不郊也〇\n五月公㑹晉侯齊侯宋公衛侯曹伯伐鄭\n齊人來媵媵不書\n此何以書録伯姬也三國來媵非禮也曷爲皆以\n録伯姬之辭言之婦人以衆多爲侈也\n丙\n午晉侯獳卒秋七月公如晉\n\n十有一年春王三月公至自晉○晉侯使卻州來\n聘已丑及卻州盟〇夏季孫行父如\n晉○秋叔孫僑如如齊冬十月\n十有二年春周公出奔晉周公者何天子之三公\n也王者無外此其言出何自其私土而出也\n\n〇夏公㑹晉侯衛侯于沙澤\n〇秋晉人敗狄于交剛○冬十月\n十有三年春晉侯使卻錡來乞師三月公\n如京師夏五月公自京師遂㑹晉侯齊\n侯宋公衛侯鄭伯曹伯邾婁人滕人伐秦其言自\n京師何公鑿行也\n公鑿行奈何不敢過天子也\n曹\n伯廬卒于師秋七月公至自伐秦\n冬葬曹宣公\n十有四年春王正月莒子朱卒\n夏衛孫林父自晉歸于衛○秋叔孫僑\n如如齊逆女鄭公子喜\n率師伐許九月僑如以夫人婦姜氏至自齊冬\n惠伯曰君㓜如之何願與子慮之叔仲惠伯曰吾\n子相之老夫抱之\n何㓜君之有公子遂知其不可與謀退\n而殺叔仲惠伯弑子赤而立宣公\n宣公死成公㓜\n臧宣叔者相也君死不哭聚諸大夫而問\n焉曰昔者叔仲惠伯之事孰爲之諸大夫皆雜然\n曰仲氏也其然乎於是遣歸父之家\n然後哭君歸父使乎晉還自晉至檉聞君薨\n家遣墠帷哭君成踊反命于介自是走之齊魯人\n徐傷歸父之無後也於是\n使嬰齊後之也癸\n丑公㑹晉侯衛侯鄭伯曹伯宋丗子成齊國佐邾\n婁人同盟于戚晉侯執曹伯歸之于京\n師公至自㑹○夏六月宋公固卒\n楚子伐鄭○秋八月庚辰葬宋共公\n宋華元出奔晉○宋華元自晉歸于宋\n宋\n殺其大夫山宋魚石出\n奔楚冬十有一月叔\n孫僑如㑹晉士燮齊髙無咎宋華元衛孫林父\n鄭公子鰌邾婁人㑹呉于鍾離曷爲殊㑹呉\n外呉也曷爲外也春秋内其\n國而外諸夏内諸夏而外夷狄\n\n王者欲一乎天下曷爲\n以外内之辭言之言自近者始也\n\n許遷于葉\n十有六年春王正月雨木冰雨木冰者何雨而木\n冰也何以書記異也\n夏四月辛未滕子卒\n鄭公子喜帥師侵宋〇六月丙寅朔\n日有食之〇晉侯使欒\n黶來乞師甲午晦晦者何冥也何以\n書記異也晉侯及楚子\n鄭伯戰于鄢陵楚子鄭師敗績敗者稱師楚何以\n不稱師王痍也王痍者何\n傷乎矢也然則何以不言師敗\n績末言爾\n〇楚殺其大夫公子側〇秋\n公㑹晉侯齊侯衛侯宋華元邾婁人于沙隨不\n見公公至自㑹不見公者何公不見見也\n公不見見大夫執何以致㑹\n不恥也曷爲不恥公㓜也\n○公㑹尹子晉侯齊國佐邾婁人伐鄭〇\n曹伯歸自京師執而歸者名曹伯何以不名而不\n言復歸于曹何易也\n其易奈何公子喜時在内也公子喜時在\n内則何以易公子喜時者仁人也内\n平其國而待之外治諸京師而免\n之其言自京師何\n言甚易也舎\n是無難矣\n\n九月晉人執季孫行父舎之于\n招丘執未有言舎之者此其言舎之何仁之也曰\n在招丘悕矣\n執未有言仁之者此其言仁之何代公執也其代\n公執奈何前此者晉人來乞師而不與公\n㑹晉侯將執公季孫行父曰此臣之罪也於\n是執季孫行父成公將㑹晉厲公\n㑹不當期將執公季孫行\n父曰臣有罪執其君子有罪執其父此聽失之大\n者也今此臣之罪也舎臣之身而執臣之君吾恐\n聽失之爲宗廟羞也於是執季孫行父\n冬十\n月乙亥叔孫僑如出奔齊〇十有二月乙丑季孫\n行父及晉卻州盟于扈公至自㑹○\n乙酉刺公子偃\n十有七年春衛北宮結率師侵鄭〇夏公㑹尹子\n單子晉侯齊侯宋公衛侯曹伯邾婁人伐鄭○六\n月乙酉同盟于柯陵秋公至自㑹○齊髙\n無咎出奔莒○九月辛丑用郊用者何用者不宜\n用也九月非所用郊也然\n則郊曷用郊用正月上辛\n或\n曰用然後郊\n\n晉侯使荀\n罃來乞師冬公㑹單子晉侯宋公衛侯曹\n伯齊人邾婁人伐鄭十有一月公至自伐鄭\n壬申公孫嬰齊卒于貍軫非此月日也曷\n爲以此月日卒之待君\n命然後卒大夫曷爲待君命然後卒大夫\n前此者嬰齊走之晉公\n㑹晉侯將執公嬰齊爲公請公許之反爲大夫歸\n至于貍軫而卒無君命不敢卒大夫\n公至曰吾固許之反爲大夫\n然後卒之\n○十有二月丁巳朔日有食之○邾婁子貜且卒貜\n晉殺其大夫卻錡卻州卻至〇楚人滅\n舒庸\n十有八年春王正月晉殺其大夫胥童〇庚申晉\n弑其君州蒲\n齊殺其大夫國佐〇公如晉〇\n夏楚子鄭伯伐宋○宋魚石復入于彭城\n\n公至自晉〇晉侯使士匄來\n聘秋𣏌伯來朝八月邾婁子來朝築\n鹿囿何以書譏何譏爾有囿矣又爲也\n已丑公薨于路寢冬楚人\n鄭人侵宋〇晉侯使士彭來乞師〇\n十有二月仲孫蔑㑹晉侯宋公衛侯邾婁子齊崔\n杼同盟于虚朾\n〇丁未葬我君成公\n\n　　　　　　　　　　　　　　　仁仲比校訖\n"}
{"id": "KR1e0007_009", "series": "KR1e0007", "text": "春秋公羊經傳解詁襄公第九\n　　　　　　　何休學\n元年春王正月公即位仲孫蔑㑹晉欒黶宋華\n元衛寗殖曹人莒人邾婁人滕人薛人圍宋彭城\n宋華元曷爲與諸侯圍宋彭城\n爲宋誅也其爲宋誅奈\n何魚石走之楚楚爲之伐宋取彭城以封魚石魚\n石之罪奈何以入是爲罪也\n楚巳取之矣曷爲繫之宋\n不與諸侯專封也夏晉韓屈\n帥師伐鄭〇仲孫蔑㑹齊崔杼曹人邾婁人𣏌人\n次于合○秋楚\n公子壬夫帥師侵宋九月辛酉天王崩邾婁子\n來朝冬衛侯使公孫剽來聘晉侯使荀\n罃來聘\n二年春王正月葬簡王鄭師伐宋〇夏五月庚\n寅夫人姜氏薨○六月庚辰鄭伯睔卒\n○晉師宋師衛寗殖侵鄭秋七月仲孫蔑㑹\n晉荀罃宋華元衛孫林父曹人邾婁人于戚〇己\n丑葬我小君齊姜齊姜者何齊姜與繆姜則未知\n其爲宣夫人與成夫人與\n叔孫豹如宋冬\n月公㑹單子晉侯宋公衛侯鄭伯莒子邾婁子齊\n丗子光己未同盟于雞澤陳侯使袁\n僑如㑹其言如㑹何後㑹也\n戊寅叔孫豹及諸侯之大夫及\n陳袁僑盟曷爲殊及陳袁僑\n爲其與袁僑盟也\n\n○秋公至自㑹○冬晉荀罃帥師伐許\n四年春王三月已酉陳侯午卒夏叔孫豹如晉\n○秋七月戊子夫人弋氏薨葬陳\n成公八月辛亥葬我小君定弋定弋者何襄公\n之母也冬公如晉陳人圍頓\n五年春公至自晉夏鄭伯使公子發來聘　叔孫\n豹鄫丗子巫如晉外相如不書此何以書\n爲叔孫豹率而與之俱也\n叔孫豹則曷爲率而與之俱蓋舅出\n也莒將滅之故相與往殆乎\n晉也莒將滅之則曷爲相與往殆\n乎晉取後乎莒也其取後乎莒奈何莒女\n有爲鄫夫人者蓋欲立其岀也\n仲孫蔑衛孫\n林父㑹呉于善稻\n○秋大雩\n楚殺其大夫公子壬夫○公㑹晉\n侯宋公陳侯衛侯鄭伯曹伯莒子邾婁子滕子薛\n伯齊丗子光呉人鄫人于戚呉何以稱人\n呉鄫人云則不辭\n\n公至自㑹〇冬戍陳孰戍之\n諸侯戍之曷爲不言諸侯戍之離至不可\n得而序\n故言我也\n楚公子貞帥師伐陳　公㑹晉侯宋公\n衛侯鄭伯曹伯莒子邾婁子滕子薛伯齊丗子光\n救陳十有二月公至自救陳辛未季孫行父卒\n六年春王三月壬午𣏌伯姑容卒\n夏宋華弱來奔秋葬𣏌桓公滕子來朝○\n莒人滅鄫\n〇冬叔孫豹如邾婁　季孫宿如晉　十有二\n月齊侯滅萊曷爲不言萊君出奔國\n滅君死之正也\n七年春郯子來朝夏四月三卜郊不從乃免\n牲〇小邾婁子來朝　城費○秋季孫宿如\n衛八月􁈰冬十\n月衛侯使孫林父來聘壬戍及孫林父盟楚\n公子貞帥師圍陳十有二月公㑹晉侯宋公陳\n侯衛侯曹伯莒子邾婁子于鄬鄭伯\n髠原如㑹未見諸侯丙戍卒于操操者何鄭之邑\n也諸侯卒其封内不地此何以地\n隱之也何隱爾弑也孰弑之其大\n夫弑之曷爲不言其大夫弑之\n爲中國諱也曷爲爲中國諱\n鄭伯將㑹諸侯于鄬其大夫諫曰中國不足\n歸也則不若與楚鄭伯曰不可其大夫曰以中國\n爲義則伐我喪以中國爲彊則不若楚\n於是弑之鄭伯髠原\n何以名傷而反未至乎舎而卒也\n\n未見諸侯其言如\n㑹何致其意也陳侯逃\n歸\n\n八年春王正月公如晉\n夏葬鄭僖公賊未討何以書葬爲中國\n諱也鄭人侵蔡\n獲蔡公子燮此侵也其言獲何\n侵而言獲者適得之也\n〇季孫\n宿㑹晉侯鄭伯齊人宋人衛人邾婁人于邢丘\n〇公至自晉　莒人伐我東鄙〇秋九月大雩\n冬楚公子貞帥師伐鄭〇晉侯\n使士匄來聘\n九年春宋火曷爲或言災或言火大者曰災小者\n曰火然則\n内何以不言火内不言火者甚之也\n何以書記災也外災不書此何\n以書爲王者之後記災也\n夏季孫宿如晉五月辛酉夫人姜氏薨○\n秋八月癸未葬我小君繆姜冬公㑹晉侯宋公\n衛侯曹伯莒子邾婁子滕子薛伯𣏌伯小邾婁\n子齊丗子光伐鄭十有二月已亥同盟于戲\n楚子伐鄭\n十年春公㑹晉侯宋公衛侯曹伯莒子邾婁子滕\n子薛伯𣏌伯小邾婁子齊丗子光㑹呉于柤\n○夏五月甲午遂滅偪陽公至自㑹\n\n楚公子貞鄭公孫輙帥師\n伐宋晉師伐秦　秋莒人伐我東鄙公㑹晉\n侯宋公衛侯曹伯莒子邾婁子齊丗子光滕子薛\n伯𣏌伯小邾婁子伐鄭　冬盗殺鄭公子斐公子\n發公孫輙○戍鄭虎牢孰\n戍之諸侯戍之曷爲不言諸侯戍之離至不可得\n而序故言我也諸侯巳\n取之矣曷爲繫之鄭諸侯莫之\n主有故反繫之鄭\n楚公子\n貞帥師救鄭　公至自伐鄭\n十有一年春王正月作三軍三軍者何三卿也\n作三軍何以書\n譏何譏爾古者上卿下卿\n上士下士\n\n夏四月四卜郊不從乃不郊\n〇鄭公孫舎之帥師侵\n宋公㑹晉侯宋公衛侯曹伯齊丗子光莒子邾\n婁子滕子薛伯𣏌伯小邾婁子伐鄭　秋七月己\n未同盟于京城北公至自伐鄭　楚子\n鄭伯伐宋○公㑹晉侯宋公衛侯曹伯齊丗子光\n莒子邾婁子滕子薛伯𣏌伯小邾婁子伐鄭㑹于\n蕭魚此伐鄭也其言㑹于蕭魚何\n蓋鄭與㑹爾\n公至自㑹　楚人執鄭行人良霄\n冬秦人伐晉\n十有二年春王三月莒人伐我東鄙圍台邑不言\n圍此其言圍何伐而言圍者取邑之辭也伐而不\n言圍者非取邑之辭也\n\n季孫宿帥師救台遂\n入運大夫無遂事\n此其言遂何公不得爲政爾\n夏晉侯使士彭來聘　秋九月呉子乗卒\n○冬楚公子貞\n帥師侵宋〇公如晉\n十有三年春公至自晉夏取詩詩者何邾婁之\n邑也曷爲不繫乎邾婁諱亟也\n秋九月庚辰楚子審卒○冬城防\n十有四年春王正月季孫宿叔老㑹晉士匄齊人\n宋人衛人鄭公孫囆曹人莒人邾婁人滕人薛人\n𣏌人小邾婁人㑹呉于向\n二月乙未朔日有食\n之夏四月叔孫豹㑹晉荀偃\n齊人宋人衛北宮結鄭公孫囆曹人莒人邾婁人\n滕人薛人𣏌人小邾婁人伐秦○己未衛侯衎出\n奔齊\n莒人侵我東鄙○秋楚公子貞帥師伐呉○\n冬季孫宿㑹晉士匄宋華閱衛孫林父鄭公孫囆\n莒人邾婁人于戚\n十有五年春宋公使向戍來聘二月己亥及\n向戍盟于劉○劉夏逆王后于齊劉夏者何天子\n之大夫也劉者何邑也其稱劉何以\n邑氏也\n\n外逆女不書此何以書過我也\n夏齊侯伐我北鄙圍成\n公救成至遇其言至遇何不敢進\n也\n季孫宿叔孫豹帥師城成郛秋八\n月丁巳日有食之邾婁人\n伐我南鄙○冬十有一月癸亥晉侯周卒\n十有六年春王正月葬晉悼公○三月公㑹晉侯\n宋公衛侯鄭伯曹伯莒子邾婁子薛伯𣏌伯小邾\n婁子于湨梁戊寅大夫盟諸侯皆在是\n其言大夫盟何信在大夫也\n何言乎信在大夫徧刺天\n下之大夫也曷爲徧刺天下之大夫\n君若贅旒然\n\n晉人執莒子邾婁子以\n歸齊侯伐我北鄙○\n夏公至自㑹　五月甲子地震\n叔老㑹鄭伯晉荀偃衛寗殖宋\n人伐許〇秋齊侯伐我北鄙圍成　大雩\n冬叔孫豹如晉\n十有七年春王二月庚午邾婁子瞷卒\n宋人伐陳〇夏衛石買帥師伐曹秋齊侯\n伐我北鄙圍洮齊髙厚帥師伐我北\n鄙圍防〇九月大雩宋華臣出奔陳\n〇冬邾婁人伐我南鄙\n十有八年春白狄來白狄者何夷狄之君也何以\n不言朝不能朝也夏晉人執衛行人石\n買秋齊師伐我北鄙〇冬十月公㑹晉侯宋公\n衛侯鄭伯曹伯莒子邾婁子滕子薛伯𣏌伯小邾\n婁子同圍齊曹伯負芻卒于師○楚公子午帥師\n伐鄭\n十有九年春王正月諸侯盟于祝阿\n晉人執邾婁子公至自伐齊此同圍齊\n也何以致伐未圍齊也未圍齊則其\n言圍齊何抑齊也曷爲抑齊爲其亟伐也\n或曰爲其驕蹇使其丗子處乎諸侯之上也\n\n取邾婁田自漷水其言自漷水何\n以漷爲竟也何言乎以漷爲竟\n漷移也\n〇季孫宿如晉　葬曹成公○夏衛孫\n林父帥師伐齊　秋七月辛卯齊侯瑗卒\n○晉士匄帥師侵齊至榖聞齊侯卒乃還還\n者何善辭也何善爾大其不伐喪也此受命乎君\n而伐齊則何大乎其不伐喪大夫\n以君命出進退在大夫也\n\n八月丙辰仲孫蔑卒○齊殺其\n大夫髙厚〇鄭殺其大夫公子喜冬葬齊\n靈公城西郛\n叔孫豹㑹晉士匄于柯城武城\n二十年春王正月辛亥仲孫遬㑹莒人盟于向\n○夏六月庚申公㑹晉侯齊侯宋公衛侯鄭伯\n曹伯莒子邾婁子滕子薛伯𣏌伯小邾婁子盟于\n澶淵秋公至自㑹　仲孫遬帥師伐邾婁\n○蔡殺其大夫公子燮蔡公子履出奔楚〇陳\n侯之弟光出奔楚叔老如齊\n○冬十月丙辰朔日有食之季孫\n宿如宋\n二十有一年春王正月公如晉\n○邾婁庶其以漆閭丘來奔邾婁庶其者何邾婁\n大夫也邾婁無大夫此何以書重\n地也〇夏公\n己巳𣏌伯匄卒夏邾婁鼻我來奔邾婁\n鼻我者何邾婁大夫也邾婁無大夫此何以書以\n近書也\n\n○葬𣏌孝\n公　陳殺其大夫慶虎及慶寅陳侯之弟光自\n楚歸于陳\n〇晉欒盈復入于晉入于曲沃曲沃者\n何晉之邑也其言入于晉入于曲沃何\n欒盈將入晉晉人不納由乎曲沃而入也\n〇秋齊侯伐衛\n遂伐晉八月叔孫豹帥師救晉次于雍渝曷爲\n先言救而後言次先通君命也\n○己卯仲孫遬卒○冬十月\n乙亥臧孫紇出奔邾婁○晉人殺欒盈曷\n爲不言殺其大夫非其大夫也\n齊侯襲莒\n二十有四年春叔孫豹如晉〇仲孫羯帥師侵齊\n○夏楚子伐呉〇秋七月甲子朔日\n有食之旣○齊崔杼帥師伐莒○\n大水八月癸巳朔日有食之\n○公㑹晉侯宋公衛侯鄭伯曹伯莒子邾婁子\n滕子薛伯𣏌伯小邾婁子于陳儀\n冬楚子蔡侯陳侯許男伐鄭公至自㑹　陳鍼\n宜咎出奔楚〇叔孫豹如京師　大\n饑\n二十有五年春齊崔杼帥師伐我北鄙夏五月\n乙亥齊崔杼弑其君光公㑹晉侯宋公衛侯鄭\n伯曹伯莒子邾婁子滕子薛伯𣏌伯小邾婁子于\n陳儀○六月壬子鄭公孫舎之帥師入陳\n秋八月己巳諸侯\n同盟于重丘公至自㑹○\n衛侯人于陳儀陳儀者何衛之邑也曷爲不言入\n于衛諼君以弑也\n\n楚屈建帥師滅舒鳩\n冬鄭公孫囆帥師伐陳　十有二月呉子謁伐\n楚門于巢卒門于巢卒者何入門乎巢而卒也入\n門乎巢而卒者何入巢之門而卒也\n\n呉子謁何以名傷而反\n未至乎舎而卒也\n\n二十有六年春王二月辛卯衛寗喜弑其君剽\n○衛孫林父入于\n戚以叛甲午\n衛侯衎復歸于衛此諼君以弑也其言復歸何\n惡剽也\n曷爲惡剽剽之立於\n是未有說也\n然則曷爲不\n言剽之立不言剽之立者以惡衛侯也\n\n夏\n晉侯使荀呉來聘　公㑹晉人鄭良霄宋人曹人\n于澶淵秋宋公殺其丗子痤晉\n人執衛寗喜此執有罪何以不得爲伯討\n不以其罪執之也八月壬午許男\n寗卒于楚冬楚子蔡侯陳侯伐鄭葬許\n靈公\n二十有七年春齊侯使慶封來聘夏叔孫豹㑹\n晉趙武楚屈建蔡公孫歸生衛石惡陳孔瑗鄭良\n霄許人曹人于宋衛殺其大夫寗喜衛\n侯之弟鱄出奔晉衛殺其大夫寗喜則衛侯之弟\n鱄曷爲出奔晉爲殺寗喜\n出奔也曷爲爲殺寗喜出奔\n衛寗殖與孫林父逐衛侯而立公孫剽寗殖病\n將死謂喜曰黜公者非吾意也孫氏爲之\n我即死女能固納公乎\n喜曰諾寗殖死喜立爲大夫使人謂獻\n公曰黜公者非寗氏也孫氏爲之吾欲納公何如\n獻公曰子苟欲納我吾請與子盟喜曰無\n所用盟請使公子鱄\n約之獻公謂公子鱄曰寗氏將納我\n吾欲與之盟其言曰無所用盟請使公子鱄約之\n子固爲我與之約矣公子鱄辭曰夫負羈縶\n執鈇鑕從君東西南北則是臣\n僕庶孽之事也\n若夫約言爲信則非臣僕庶孽之所\n敢與也獻公怒曰黜我者非寗氏\n與孫氏凡在爾公子鱄不得巳而\n與之約巳約歸至殺寗喜公子\n鱄挈其妻子而去之將濟于河攜\n其妻子而與之盟曰苟有\n履衛地食衛粟者昧雉彼視\n\n秋七月辛巳豹及諸侯之大\n夫盟于宋曷爲再言豹殆諸侯也\n曷爲殆諸侯爲衛石惡在是也\n曰惡人之徒在是矣\n冬十有二\n月乙亥朔日有食之\n\n二十有八年春無冰夏衛石惡出奔晉\n〇邾婁子來朝　秋八月大雩仲孫\n羯如晉　冬齊慶封來奔　十有一月公如楚\n○十有二月甲寅天王崩○乙未楚子\n昭卒\n\n二十有九年春王正月公在楚何言乎公在楚\n正月以存君也\n\n夏五月公至自楚〇庚午衛侯衎卒閽弑呉子\n餘祭閽者何門人也刑人也\n\n刑人則曷爲謂之閽刑人非其人也\n君子不近刑人近刑人則輕死之道也\n\n〇仲孫羯㑹晉荀盈齊髙止宋華定衛丗\n叔齊鄭公孫叚曹人莒人邾婁人滕人薛人小邾\n婁人城𣏌○晉侯使士鞅來聘\n○𣏌子來盟\n○呉子使札來聘呉無君無大夫此何以有君\n有大夫賢季子也何賢乎季子\n讓國也其讓國奈何謁也餘祭也夷\n昧也與季子同母者四季子弱而才兄弟\n皆愛之同欲立之以爲君謁曰今若是迮而與季\n子國季子猶不受也請無與子\n而與弟弟兄迭爲君而致國乎季\n子皆曰諾故諸爲君者皆輕死爲勇飲食必祝\n曰天苟有呉國\n尚速有悔於予身故謁\n也死餘祭也立餘祭也死夷昧也立夷昧也\n死則國宜之季子者也季子使而亡焉僚者長庶\n也即之\n季子使而反至而君之爾\n闔廬曰先君之所以不與子國而與弟者凢爲\n季子故也將從先君之命與則國宜之季子者也\n如不從先君之命與則我宜立者也僚惡得爲君\n乎於是使專諸刺僚\n而致國乎季子季\n子不受曰爾弑吾君吾受爾國是吾與爾爲篡也\n爾殺吾兄吾又殺爾是父子兄弟相殺終身無巳\n也去之延陵\n終身不入呉國故君子以\n其不受爲義以其不殺爲仁賢\n季子則呉何以有君有大夫以季子爲臣\n則宜有君者也札者何呉季子之\n名也春秋賢者不名此何以名許夷狄者不壹而\n足也季子者所賢也曷爲不足乎季子許人\n臣者必使臣許人子者必使子也\n\n秋九月葬衛獻公齊髙止出奔北\n燕○冬仲孫羯如晉\n三十年春王正月楚子使薳頗來聘\n〇夏四月蔡丗子\n般弑其君固\n五月甲午宋災伯姬卒\n○天王殺其弟年夫\n\n王子瑕奔晉\n○秋七月叔弓如宋葬宋共姬外夫人不書葬\n此何以書隱之也何隱爾宋災伯姬卒焉\n其稱謚何賢也何賢爾宋災伯姬存焉有\n司復曰火至矣請出伯姬曰不可吾聞之也婦人\n夜出不見傅母不下堂\n傅至矣母未至也逮乎火\n而死○鄭良霄出奔許自許入于鄭鄭人\n殺良霄冬十月葬蔡景公賊未討何以書葬君\n子辭也晉人齊人\n宋人衛人鄭人曹人莒人邾婁人滕人薛人𣏌人\n小邾婁人㑹于澶淵宋災故宋災故者何諸侯㑹\n于澶淵凡爲宋災故也㑹未有言其所爲者此言\n所爲何録伯姬也諸侯相\n聚而更宋之所喪\n曰死者不可復生爾財復矣\n此大事也曷爲使微者卿\n也卿則其稱人何貶曷爲貶卿不得憂諸侯\n也\n三十有一年春王正月　夏六月辛巳公薨于楚\n宮秋九月癸\n巳子野卒○已亥仲孫羯卒　冬十月滕子來㑹\n葬癸酉葬我君襄公　十有一月莒人\n弑其君密州\n\n　　　　　　　經傳肆阡玖伯㭍拾玖字\n　　　　　　　注伍阡貳伯㭍拾捌字\n　　　　　　　音義壹阡陸伯貳拾伍字\n"}
{"id": "KR1e0007_010", "series": "KR1e0007", "text": "春秋公羊經傳解詁昭公第十\n　　　　　　　　何休學\n元年春王正月公即位〇叔孫豹㑹晉趙武楚公\n子圍齊國酌宋向戍衛石惡陳公子招蔡公孫歸\n生鄭軒虎許人曹人于漷\n此\n陳侯之弟招也何以不稱弟貶曷爲貶\n爲殺丗子偃師貶曰陳侯之弟招殺陳丗\n子偃師大夫相殺稱人此其稱名氏以殺何\n言將自是弑君也\n今將爾詞曷爲與親弑者同君\n親無將將而必誅焉然則曷爲不於其弑焉貶\n以親者弑然後其罪惡甚春秋不待貶絶而罪\n惡見者不貶絶以見罪惡也貶絶然\n後罪惡見者貶絶以見罪惡也今\n招之罪已重矣曷爲復貶乎此著招之\n有罪也何著乎招之有罪言楚之託乎討招\n以滅陳也\n○三月取運運者何内之邑也其言取之何\n不聽也\n○夏秦伯之弟鍼出奔晉秦無大夫此何\n以書仕諸晉也曷爲仕諸晉\n有千乗之國\n而不能容其母弟故君子謂之出奔也\n〇六月丁巳邾婁子華卒○晉\n荀呉帥師敗狄于大原此大鹵也曷爲謂之大原\n地物從中國邑人\n名從主人原者何上平曰\n原下平曰隰○秋\n莒去疾自齊入于莒〇莒展出奔呉\n\n叔弓帥師疆運田疆運田者何與莒爲竟也\n與莒爲竟則曷爲帥師而往\n畏莒也葬邾婁悼公\n冬十有一月己酉楚子卷卒〇楚公子\n比出奔晉\n二年春晉侯使韓起來聘夏叔弓如晉〇秋鄭\n殺其大夫公孫黒〇冬公如晉至河乃復其言至\n河乃復何不敢進也\n季孫宿如晉\n三年春王正月丁未滕子泉卒　夏叔弓如滕○\n五月葬滕成公\n秋小邾婁子來朝〇八月大雩〇冬\n大雨雹北燕伯𣢾出奔齊\n\n四年春王正月大雨雪\n○夏楚子蔡侯陳侯鄭伯許男徐子滕子頓子\n胡子沈子小邾婁子宋丗子佐淮夷㑹于申\n楚人執徐子〇秋七月楚\n子蔡侯陳侯許男頓子胡子沈子淮夷伐呉執\n齊慶封殺之此伐呉也其言執齊慶封何爲齊誅\n也其爲齊誅奈何慶封走之呉\n呉封之於防\n然則曷爲不言伐防不與諸\n侯專封也慶封之罪何脅齊君而亂齊國\n也遂滅厲\n○九月取鄫其言取之何滅之也滅之\n則其言取之何内大惡諱也冬十有\n二月乙卯叔孫豹卒\n五年春王正月舎中軍舎中軍者何復古也\n然則曷爲不言三卿\n五亦有中三亦有中\n\n〇楚殺其大夫屈申〇\n公如晉○夏莒牟夷以牟婁及防兹來奔莒牟夷\n者何莒大夫也莒無大夫此何以書重地也其言\n及防茲來奔何不以私邑累公邑也\n○秋七月公至自晉\n〇戊辰叔弓帥師敗莒師于濆泉濆泉者何直泉\n也直泉者何涌泉也\n\n秦伯卒何以不名秦者夷也匿嫡\n之名也其名何\n嫡得之也○冬楚子蔡侯陳侯許男頓子\n沈子徐人越人伐呉\n\n六年春王正月𣏌伯益姑卒\n○葬\n秦景公夏季孫宿如晉葬𣏌文公　宋華合比\n出奔衛秋九月大雩\n楚薳頗帥師伐呉冬叔弓如楚○\n齊侯伐北燕\n七年春王正月曁齊平\n三月公如楚叔孫\n舎如齊莅盟夏四月甲辰朔日有食之\n○秋八月戊辰衛侯惡卒　九月公至\n自楚○冬十有一月癸未季孫宿卒　十有二月\n癸亥葬衛襄公\n\n八年春陳侯之弟招殺陳丗子偃師\n夏四月辛丑陳侯溺卒\n叔弓如晉　楚人執陳行人于徴師殺之　陳\n公子留岀奔鄭　秋蒐于紅蒐者何簡車徒也\n何以書蓋以罕書也陳人殺其\n大夫公子過大雩冬\n十月壬午楚師滅陳執陳公子招放之于越殺\n陳孔瑗○葬陳哀公\n\n九年春叔弓㑹楚子于陳\n許遷于夷夏四月陳火陳巳滅矣\n其言陳火何存陳也\n曰存陳悕矣曷\n爲存陳滅人之國執人之罪人\n殺人之賊葬人之君若是則陳存悕矣\n\n秋仲孫貜如齊貜\n○冬築郎囿\n十年春王正月夏晉欒施來奔〇秋七\n月季孫隱如叔弓仲孫貜帥師伐莒戊\n子晉侯彪卒九月叔孫舎如晉葬晉平公\n十有二月甲子宋公戍卒\n\n十有一年春王正月叔弓如宋葬宋平公夏四\n月丁巳楚子䖍誘蔡侯般殺之于申楚子䖍何以\n名絶曷爲絶之爲其誘討也\n此討賊也雖誘之則曷爲絶之\n懷惡而討不義君子不予也\n楚公子棄疾帥師\n圍蔡〇五月甲申夫人歸氏薨　大蒐于比蒲大\n蒐者何簡車徒也何以書蓋以罕書也\n　仲孫貜㑹邾婁子盟于侵羊\n秋季孫隱如㑹晉韓起齊國酌宋華亥衛\n北宮佗鄭軒虎曹人𣏌人于屈銀\n九月己亥葬我小君齊歸齊歸者何昭公之母\n也冬十有一月丁酉楚師滅蔡執\n蔡丗子有以歸用之此未踰年之君也其稱丗子\n何不君靈公不成其子也\n不君靈公則曷爲不\n成其子誅君之子不立\n非怒也無繼也惡乎用之用之防\n也其用之防奈何蓋以築防也\n\n十有二年春齊髙偃帥師納北燕伯于陽伯于陽\n者何公子\n陽生也子曰我乃知之矣\n在側者曰子苟知之何以不\n革曰如爾所不知何\n春秋之\n信史也其序則齊桓晉文其㑹\n則主㑹者爲之也其詞則\n丘有罪焉爾\n〇三月壬申\n鄭伯嘉卒○夏宋公使華定來聘○公如晉至河\n乃復五月葬鄭簡公楚殺其大夫成然\n○秋七月冬十月公子整出奔齊○\n楚子伐徐〇晉伐鮮虞\n\n十有三年春叔弓帥師圍費夏四月楚公子\n比自晉歸于楚弑其君䖍于乾谿此弑其君其言\n歸何歸無惡於弑立也歸無惡於弑\n立者何靈王爲無道作乾谿之臺三年不成楚公\n子棄疾脅比而立之然後令于乾谿之役曰比巳\n立矣後歸者不得復其田里衆罷而去之靈王經\n與盟者何公不見與盟也\n公不見與盟大夫執何以致㑹不恥也\n曷爲不恥諸侯遂亂反陳蔡君子不恥\n不與焉\n\n蔡侯廬歸于蔡陳侯呉歸于陳此皆滅國也其\n言歸何不與諸侯專封也\n\n冬十月葬蔡靈公\n公如晉至河乃復　呉滅州來\n十有四年春隱如至自晉　三月曹伯滕卒夏\n四月○秋葬曹武公八月莒子去疾卒\n冬莒殺其公子意恢\n\n十有五年春王正月呉子夷昧卒二月\n癸酉有事于武宮籥入叔弓卒去樂卒事其言去\n樂卒事何禮也\n君有事于廟聞大夫之喪\n去樂卒事大夫聞君之喪攝主而往\n\n大夫聞大夫之喪尸事畢而往\n〇夏蔡昭呉奔鄭\n〇六月丁巳朔日有食之\n秋晉荀呉帥師伐鮮虞冬公如晉\n十有六年春齊侯伐徐〇楚子誘戎曼子殺之楚\n子何以不名夷狄相誘君子\n不疾也曷爲不疾若不疾乃疾之也\n\n夏公至自晉○秋八月己亥晉侯夷卒〇九月大\n雩○季孫隱如如晉〇冬十月葬晉\n昭公\n十有七年春小邾婁子來朝〇夏六月甲戍朔日\n有食之○秋郯子來朝〇八月晉荀呉帥師滅賁\n渾戎冬有星孛于大辰孛者何彗星也\n其言于大辰何\n在大辰也大辰者何大火也大火爲\n大辰伐爲大辰\n北辰亦爲大辰\n何以書記異也\n〇楚人及呉戰于長岸詐戰不言\n戰此其言戰何敵也\n\n十有八年春王三月曹伯須卒　夏五月壬午宋\n衛陳鄭災何以書記異也何異爾異其同日而俱\n災也外異不書此何以書爲天下記異也\n六月\n邾婁人入鄅〇秋葬曹平公冬許遷于\n白羽\n十有九年春宋公伐邾婁　夏五月戊辰許丗子\n止弑其君買〇己卯地震\n〇秋齊髙發帥師伐\n莒冬葬許悼公賊未討何以書葬不成于弑也\n曷爲不成于弑止進藥而藥殺\n也止進藥而藥殺則曷爲加弑焉\n爾譏子道之不盡也其譏子道之不盡奈何\n曰樂正子春之視疾也復加一飯則\n脫然愈復損一飯則脫然愈復加一衣則脫然愈\n復損一衣則脫然愈\n止進藥而藥殺是以君子加弑焉爾曰許\n丗子止弑其君買是君子之聽止也葬許悼\n公是君子之赦止也赦止者免\n止之罪辭也\n二十年春王正月○夏曹公孫㑹自鄸岀奔宋奔\n未有言自者此其言自何\n畔也畔則曷爲\n不言其畔爲公子喜時之後諱也春\n秋爲賢者諱何賢\n乎公子喜時讓國也其讓國奈何曹伯廬\n卒于師則未知公子喜時從與\n公子負芻從與或爲主于國或爲主\n于師\n公子喜時見公子負芻之當主也逡巡\n而退賢公子喜時則曷爲爲㑹諱君子之善善也\n長惡惡也短惡惡止其身善\n善及子孫賢者子孫故君子爲之諱也\n\n○秋盗殺衛侯之兄輙母兄稱兄兄何以不立\n有疾也何疾爾惡疾也\n\n〇冬十\n月宋華亥向寗華定岀奔陳\n○十有一月辛卯蔡侯廬卒\n二十有一年春王三月葬蔡平公　夏晉侯使士\n鞅來聘○宋華亥向寗華定自陳入于宋南里以\n畔宋南里者何若曰因諸者然\n○秋七月壬午朔\n日有食之○八月乙亥叔痤卒\n冬蔡侯朱岀奔楚\n〇公如晉至河乃復\n二十有二年春齊侯伐莒〇宋華亥向寗華定自\n宋南里岀奔楚\n〇大蒐于昌姦○夏四\n月乙丑天王崩○六月叔鞅如京師　葬景王〇王\n室亂何言乎王室亂\n言不及外也\n\n劉子單子以王猛居于皇其稱王猛何\n當國也\n○秋劉子單子以王猛入于\n王城王城者何西周也其言入何\n篡辭也\n〇冬十月王子猛卒此未踰年之君也\n其稱王子猛卒何不與當也不與當\n者不與當父死子繼兄死弟及之辭也\n\n〇十有二月癸\n酉朔日有食之\n二十三年春王正月叔孫舎如晉○癸丑叔鞅卒\n〇晉人執我行人叔孫舎○晉人圍郊郊者何天\n子之邑也曷爲不繫于周不與伐\n天子也〇夏六月蔡侯東國卒于楚\n\n○秋七月莒子庚輿來奔　戊辰呉敗頓\n胡沈蔡陳許之師于雞父胡子髠沈子楹滅獲陳\n夏齧此偏戰也曷爲以詐戰之辭言之\n不\n與夷狄之主中國也\n然則曷爲不使中國主之中國亦新夷\n狄也\n其言滅獲何\n别君臣也君死于位曰\n滅生得曰獲大夫生死皆曰獲不與夷狄\n之主中國則其言獲陳夏齧何\n呉少進也\n天王居于狄泉此未三年\n其稱天王何著有天子也\n尹氏立王子朝\n八月乙未地震\n\n冬公如晉至河公有疾乃復何言乎公有疾乃復\n殺恥也\n二十有四年春王二月丙戍仲孫貜卒叔孫舎\n至自晉○夏五月乙未朔日有食之\n〇秋八月大雩\n丁酉𣏌伯鬱釐卒〇冬呉滅\n巢○葬𣏌平公\n二十有五年春叔孫舎如宋○夏叔倪㑹晉趙鞅\n宋樂丗心衛北宮喜鄭游吉曹人邾婁人滕人薛\n人小邾婁人于黃父\n有鸛鵒來巢何以書記異也何異爾非中國之禽\n也宜穴又巢也\n○秋七月上辛大雩季辛又\n雩又雩者何又雩者非雩也聚衆以逐季氏也\n\n九月已亥公孫于齊\n次于楊州齊侯唁公于野\n井唁公者何昭公將弑季氏\n告子家駒曰季氏爲無道僭於公室乆矣吾\n欲弑之何如子家駒曰諸侯僭於\n天子大夫僭於諸侯乆矣昭公曰吾何僭矣哉\n子家駒曰設兩觀\n乗大路朱干玉戚\n以舞大夏\n\n八佾以舞大武此皆天子之禮也且夫牛馬維\n婁委已者也\n而柔焉季氏得民衆乆矣\n君無多辱焉\n昭公不從其言終弑之而敗\n焉走之齊齊侯唁公于野井\n曰奈何君去魯國之社稷昭公曰\n喪人不佞失守魯國之社稷執\n事以羞再拜顙\n慶子家駒曰慶子免君於大難\n矣子家駒曰臣不佞䧟君於大難君不忍加之以\n鈇鑕賜之以死\n再拜顙髙子執簞食\n與四脡脯\n國子執壷漿曰吾寡君聞君在\n外餕饔未就敢致糗于從\n者昭公曰君不忘吾\n先君延及喪人錫之以大禮再拜稽首以衽受\n髙子曰有夫不祥\n君無所辱大禮\n昭公蓋祭而不甞\n景公曰寡人有不腆先君之服未之敢服\n\n有不腆先君之器未之敢用\n敢以請昭公曰喪人不佞失守魯國之社稷\n執事以羞敢辱大禮敢辭景公曰寡人\n有不腆先君之服未之敢服有不腆先君之器未\n之敢用敢固以請昭公曰以吾宗廟之在魯也\n有先君之服未之能以服有先君之器未之\n能以出敢固辭景公曰寡人有\n不腆先君之服未之敢服有不腆先君之器未之\n敢用請以饗乎從者昭公曰喪人\n其何稱\n景公曰孰君而無稱昭公於是噭\n然而哭諸大夫皆哭\n旣哭以人爲葘\n以幦爲席以\n鞌爲几以遇禮相見孔子曰其禮與\n其辭足觀矣〇\n冬十月戊辰叔孫舎卒○十有一月己亥宋公佐\n卒于曲棘曲棘者何宋之邑也諸侯卒其封内不\n地此何以地憂内也十有\n二月齊侯取運外取邑不書此何以書爲公取之\n也\n二十有六年春王正月葬宋元公三月公至自齊\n居于運○夏\n公圍成\n秋公㑹齊侯莒子邾婁\n子𣏌伯盟于鄟陵公至\n自㑹居于運〇九月庚申\n楚子居卒〇冬十月天王入于成周成周者何東\n周也其言入何不嫌也\n\n尹氏召伯毛伯以王子朝奔楚\n\n二十有七年春公如齊公至自齊居于運　夏四\n月呉弑其君僚\n\n楚殺其大夫卻宛秋晉士\n鞅宋樂祁犂衛北宮喜曹人邾婁人滕人㑹于\n扈冬十月曹伯午卒○邾婁快來奔\n邾婁快者何邾婁之大夫也邾婁無大夫此何以\n書以近書也〇公如齊公至自\n齊居于運\n二十有八年春王三月葬曹悼公公如\n晉次于乾侯\n〇夏四月丙戍鄭伯寗卒〇六\n月葬鄭定公〇秋七月癸巳滕子寗卒○冬葬滕\n悼公\n二十有九年春公至自乾侯居于運\n〇齊侯使髙張來唁公〇\n公如晉次于乾侯〇夏四月庚子叔倪卒〇秋七\n月〇冬十月運潰邑不言潰此其言潰何\n郛之也曷爲郛之君存焉爾\n\n三十年春王正月公在乾侯\n○夏六月庚辰晉侯去疾卒○秋八月\n葬晉頃公〇冬十有二月呉滅徐徐子章禹奔\n楚\n三十有一年春王正月公在乾侯○季孫隱如㑹\n晉荀櫟于適歷\n\n○夏四月丁巳薛伯榖卒\n〇晉侯使荀櫟唁公于乾侯○\n秋葬薛獻公〇冬里弓以濫來奔文何以無邾婁\n通濫也曷爲通濫\n賢者子孫宜有地也賢者孰謂謂叔術也\n何賢乎叔術讓國也其讓國\n奈何當邾婁顔之時邾婁女有爲魯夫人者\n則未知其爲武公與懿公與孝公㓜\n顔淫九公子于宫中因以納賊\n則未知其爲魯公子與邾婁公子與臧氏之母養\n公者也君㓜則宜有養者大夫之妾士之妻則\n未知臧氏之母者曷爲者也養公者必以其子入\n養臧氏之母聞有賊以其子易公抱公\n以逃賊至湊公寢而\n弑之臣有鮑廣父與梁\n買子者聞有賊趨而至臧氏之母曰公不死也在\n是吾以吾子易公矣於是負孝公之周訴天子天\n子爲之誅顔而立叔術反孝公于魯顔夫人者嫗\n盈女也國色也其言曰有能爲我殺殺顔者吾爲\n其妻\n叔術爲之殺殺顔者而以爲妻\n有子焉謂之盱夏父者其所爲有於顔者也\n盱㓜而皆\n愛之食必坐二子於其側而食之有珍怪\n之食盱必先取足焉夏父曰以來\n人未足而盱有餘叔術覺焉\n\n曰嘻此誠爾國也夫起而致國于夏父夏父受而\n中分之叔術曰不可三分之叔術曰不可四分之\n叔術曰不可五分之然後受之公\n扈子者邾婁之父兄也\n習乎邾婁之故其言曰惡有言人之國賢\n若此者乎誅顔\n之時天子死叔術起而致國于夏父\n當此之時邾婁人常𬒳兵于周曰\n何故死吾天子\n\n通濫則文何以無邾婁\n天下未有濫也天下未\n有濫則其言以濫來奔何\n叔術者賢大夫也絶之則爲叔\n術不欲絶不絶則丗大夫也\n\n大夫之義不得丗故於是推而通\n之也\n十有二月辛亥朔日有食之\n\n三十有二年春王正月公在乾侯　取闞闞者何邾\n婁之邑也曷爲不繫乎邾婁諱亟也\n○夏呉伐越〇秋七月○冬仲孫何忌㑹晉韓\n不信齊髙張宋仲幾衛丗叔申鄭國參曹人莒\n人邾婁人薛人𣏌人小邾婁人城成周\n〇十有二月\n已未公薨于乾侯\n春秋公羊卷第十\n"}
{"id": "KR1e0007_011", "series": "KR1e0007", "text": "春秋公羊經傳解詁定公第十一\n　　　　　　　　何休學\n元年春王定何以無正月正月者正即\n位也定無正月者即位後也\n即位何\n以後昭公在外得入不得入未可知也\n曷爲未可知在季氏也\n定哀多微辭\n主人習其讀而問其傳\n則未知已之有罪焉爾\n三月晉\n人執宋仲幾于京師仲幾之罪何\n不蓑城也\n其言于京師何伯討也\n伯討則其稱人\n何\n貶曷爲貶不與大夫專執也\n曷爲不與實與而文不與文\n曷爲不與大夫之義不得專執也\n〇\n夏六月癸亥公之喪至自乾侯\n戊辰公即位癸亥公之喪至自乾侯則曷爲\n以戊辰之日然後即位正棺於兩楹之間\n然後即位\n\n子沈子曰\n定君乎國然後即位即位不日此何以日\n録乎内也○\n秋七月癸巳葬我君昭公○九月大雩\n○立煬宫煬宫者何煬公之宮也\n立者何立者不宜立也立煬宮非禮也\n冬十月霣霜殺菽何以書\n○秋楚人伐呉○冬十月新作雉門及兩觀其言\n新作之何脩大也\n脩舊不書此何以書譏何譏\n爾不務乎公室也\n\n三年春王正月公如晉至河乃復\n○三月辛卯邾婁子穿卒○夏四月〇秋葬邾婁\n莊公○冬仲孫何忌及邾婁子盟于枝\n\n四年春王二月癸巳陳侯呉卒○三月公㑹劉子\n晉侯宋公蔡侯衛侯陳子鄭伯許男曹伯莒子邾\n婁子頓子胡子滕子薛伯𣏌伯小邾婁子齊國夏\n于召陵侵楚\n\n〇夏四月庚辰蔡公孫歸姓帥\n師滅沈以沈子嘉歸殺之\n\n五月公及諸侯盟于浩油\n\n𣏌伯戊卒于㑹\n○六月葬陳惠公〇許遷于容城\n○秋七月公至自㑹〇劉卷卒劉\n卷者何天子之大夫也外大夫不卒此何以卒我\n主之也\n○葬𣏌悼公楚人圍蔡\n○晉士鞅衛孔圄帥\n師伐鮮虞葬劉文公外大夫不\n書葬此何以書録我主也\n\n〇冬十有一月庚午蔡侯以呉子\n及楚人戰于伯莒楚師敗績呉何以稱子\n夷狄也而憂中國其憂\n中國奈何伍子胥父誅乎楚挾弓而去楚\n以干闔\n廬闔廬曰士之甚\n勇之甚將爲之興師而復讎于楚伍子胥復曰諸\n侯不爲匹夫興師\n且臣聞之事君猶事父也虧君之義\n復父之讎臣不爲也於是止蔡昭公朝乎楚有美\n裘焉囊瓦求之昭公不與爲是拘昭公於南郢數\n年然後歸之於其歸焉用事乎河\n曰天下諸侯苟有能伐楚者寡人請爲之\n前列楚人聞之怒爲是興師使囊瓦將\n而伐蔡蔡請救于呉伍子胥復曰蔡非有罪也楚\n人爲無道君如有憂中國之心則若時可矣\n於是興師而救蔡\n曰事君猶事父\n也此其爲可以復讎奈何曰父不受誅子\n復讎可也\n\n父受誅子復讎推刃之道也\n復讎不除害\n朋友相衛\n\n而不相迿\n古之道也○楚囊瓦出奔鄭　庚辰呉入楚\n呉何以不稱子反夷狄也其反夷\n秋奈何君舎于君室大夫舎于大夫室蓋妻楚王\n之母也\n五年春王正月辛亥朔日有食之\n夏歸粟于蔡孰歸之諸侯歸之曷爲不言諸侯歸\n之離至不可得而序故言我也\n○於越入呉於越者何越者何\n於越者未能以其名通也越者能以其名通也\n\n○六月丙申季孫隱如卒\n○秋七月壬子叔孫不敢卒○冬\n晉士鞅帥師圍鮮虞\n六年春王正月癸亥鄭游遬帥師滅許以許男斯\n歸○二月公侵鄭公至自侵鄭○\n夏季孫斯仲孫何忌如晉○秋晉人執宋行人樂\n祁犂○冬城中城〇季孫斯仲孫忌帥師圍運此\n仲孫何忌也曷爲謂之仲孫忌譏二名二名非禮\n也\n\n七年春王正月○夏四月〇秋齊侯鄭伯盟于鹹\n齊人執衛行人北宮結以侵衛　齊侯衛侯\n盟于沙澤○大雩\n齊國夏帥師伐我西鄙九月大雩\n○冬十月\n八年春王正月公侵齊公至自侵齊○二月公侵\n齊三月公至自侵齊\n〇曹伯露卒○夏齊國夏帥師伐我西鄙　公㑹\n晉師于瓦公至自瓦\n○秋七月戊辰陳侯柳卒　晉\n趙鞅帥師侵鄭遂侵衛葬曹靖公九\n月葬陳懷公季孫斯仲孫何忌帥師侵衛〇冬\n衛侯鄭伯盟于曲濮〇從祀先公從祀者何順\n祀也文公逆祀去者三人定公順祀叛\n者五人\n盗竊寳玉大弓盗者孰謂謂陽虎\n也陽虎者曷爲者也季氏之宰也季氏之\n宰則微者也惡乎得國寳而竊之陽虎專季氏季\n氏專魯國陽虎拘季孫\n孟氏與叔孫氏迭而食之睋而鋟其\n板\n曰某月某日將殺我于蒲圃力能救我則於\n是至乎曰若時而出臨南者陽虎\n之出也御之於其乗焉季孫謂臨南曰以季\n氏之丗丗有子子可以不免\n我死乎臨南曰有力不足臣何敢不勉陽越者\n陽虎之從弟也爲右諸陽之從者\n車數十乗至于孟衢臨南投䇿而墜\n之陽越下\n取䇿臨南駷馬而由乎孟氏\n陽虎從而射之矢著于莊門\n然而甲起於琴如\n弑不成却反舎于郊皆說然息\n或曰弑千乗\n之主而不克舎此可乎陽虎曰夫\n孺子得國而巳如丈夫何睋\n而曰彼哉彼哉趣駕\n旣駕公歛處父帥師而至\n慬然後得免自是走之晉寳者何璋判白\n\n弓繡質龜青純\n\n九年春王正月〇夏四月戊申鄭伯囆卒\n得寳玉大弓何以書國寳也喪之書得之書\n六月\n葬鄭獻公○秋齊侯衛侯次于五氏\n秦伯卒〇冬葬秦哀公\n十年春王三月及齊平○\n夏公㑹齊侯于頰谷公至自頰谷\n\n〇晉趙鞅帥師圍衛〇齊人\n來歸運讙龜隂田齊人曷爲來歸運讙龜隂田\n孔子行乎季孫三月不違\n齊人爲是來歸之\n\n叔孫州\n仇仲孫何忌帥師圍郈〇秋叔孫州仇仲孫何\n忌帥師圍費宋樂丗心出奔曹　宋父子池出\n奔陳〇冬齊侯衛侯鄭游遬㑹于鞌\n〇叔孫州仇如齊○宋公之弟辰曁宋仲佗石\n彄岀奔陳\n\n十有一年春宋公之弟辰及仲佗石彄公子池自\n陳入于蕭以叛夏四\n月秋宋樂丗心自曹入于蕭冬及鄭\n平　叔還如鄭莅盟\n十有二年春薛伯定卒\n〇夏葬薛襄公○叔孫州仇帥師墮郈\n衛公孟彄帥師伐曹○季孫斯仲孫何\n忌帥師墮費曷爲帥師墮郈帥師墮費孔子\n行乎季孫三月不違曰家不藏甲邑無百雉之城\n於是帥師墮郈帥師墮費\n\n雉\n者何五板而堵五堵而雉百雉而城\n\n秋大雩〇冬十月癸亥公㑹晉侯\n盟于黃○十有一月丙寅朔日有食之\n○公至自黃○十有二月公圍\n成公至自圍成\n\n十有三年春齊侯衛侯次于垂瑕\n夏築蛇淵囿大蒐于比蒲○衛公\n孟彄帥師伐曹秋晉趙鞅入于晉陽以叛〇冬晉\n荀寅及士吉射入于朝歌以叛○晉趙鞅歸于晉\n此叛也其言歸何以地正國也其\n以地正國奈何晉趙鞅取晉陽之甲以逐荀寅與\n士吉射荀寅與士吉射者曷爲者也君側之惡人\n也此逐君側之惡人曷爲以叛言之無君命也\n\n薛弑其君比\n十有四年春衛公叔戍來奔晉趙陽出奔宋\n○三月辛巳楚公子結陳公子佗人帥師滅\n頓以頓子牄歸\n〇夏衛北宫結來奔五月於越敗\n呉于醉李呉子光卒〇公㑹\n\n十有五年春王正月邾婁子來朝鼷䑕食郊牛\n牛死改卜牛曷爲不言其所食漫也\n二月辛\n丑楚子滅胡以胡子豹歸　夏五月辛亥郊曷爲\n以夏五月郊三卜之運也\n壬申\n公薨于髙寢鄭軒逹帥師伐宋〇齊侯\n衛侯次于籧篨○邾婁子來奔喪其\n言來奔喪何奔喪非禮也\n\n　　　　　　　經傳貳阡肆伯伍拾玖字\n　　　　　　　注肆阡貳伯㭍拾肆字\n　　　　　　　音義壹阡壹伯伍拾玖字\n　　　　　　　　　　　　　　　　仁仲比校訖\n"}
{"id": "KR1e0007_012", "series": "KR1e0007", "text": "春秋公羊經傳解詁哀公第十二\n　　　　　　　　何休學\n元年春王正月公即位楚子陳侯隨侯許男圍\n蔡\n〇鼷䑕食郊牛改卜牛〇夏四月\n辛巳郊　秋齊侯衛侯伐晉○冬仲孫何忌帥師\n伐邾婁\n二年春王二月季孫斯叔孫州仇仲孫何忌帥師\n伐邾婁取漷東田及沂西田\n癸巳叔孫州仇仲孫何忌及邾婁子盟\n于句繹〇夏四月丙子\n衛侯元卒　滕子來朝　晉趙鞅帥師納衛丗子\n蒯聵于戚戚者何衛之邑也曷爲不言入于衛\n父有子子不得有父也\n\n秋\n八月甲戍晉趙鞅帥師及鄭軒逹帥師戰于栗鄭\n師敗績○冬十月葬衛靈公○十有一\n月蔡遷于州來蔡殺其大夫公子駟\n\n三年春齊國夏衛石曼姑帥師圍戚齊國夏曷爲\n與衛石曼姑帥師圍戚伯討也\n此其爲伯討奈何曼姑受命乎靈公而\n立輙以曼姑之義爲固可以距之也\n\n輙者曷爲者也蒯聵\n之子也然則曷爲不立蒯聵而立輙蒯聵\n爲無道靈公逐蒯聵而立輙然則輙之\n義可以立乎曰可其可奈何不以父\n命辭王父命以王父命辭父命是\n父之行乎子也不以家事辭王事\n以王事辭家事是上\n之行乎下也\n夏四月甲午\n地震○五\n月辛卯桓宫僖宫災此皆毀廟也其言災何\n復立也曷爲不言其復立春\n秋見者不復見也何以\n不言及敵也何以書\n記災也季孫斯叔孫州仇帥師\n城開陽○宋樂髠帥師伐曹\n秋七月丙子季孫斯卒　蔡人放其大夫公孫\n獵于呉○冬十月癸卯秦伯\n卒叔孫州仇仲孫\n何忌帥師圍邾婁\n四年春王三月庚戍盗弑蔡侯申弑君賤者窮諸\n人此其稱盗以弑何賤乎賤者也\n賤乎賤者孰謂謂罪人也\n蔡公孫辰出奔呉\n葬秦惠公○宋人執小邾婁子〇夏蔡殺其大夫\n公孫歸姓公孫霍　晉人執戎曼子赤歸于楚赤\n者何戎\n曼子之名也其言歸于楚何子北宫子\n曰辟伯晉而京師楚也\n\n〇城西郛○六\n月辛丑蒲社災蒲社者何亡國\n之社也社者封也其言災何\n亡國之社蓋揜之揜其上而柴其下\n蒲社災何以書記災也\n\n○秋八月甲寅滕子結卒冬\n十有二月葬蔡昭公○葬滕\n頃公\n五年春城比夏齊侯伐宋　晉趙\n鞅帥師伐衛　秋九月癸酉齊侯處臼卒　冬叔\n欲立之則立之不欲立則不立君如欲立之則\n臣請立之陽生謂陳乞曰吾聞子蓋\n將不欲立我也陳乞曰夫千乗之主將廢正而立\n不正必殺正者吾不立子者所以生子\n者也走矣與之玉節而走之\n景公死而舎立陳\n乞使人迎陽生于諸其家除景公之喪\n諸大夫皆在朝陳乞曰常之母\n有魚菽之祭願諸大\n夫之化我也諸大夫皆曰諾於是皆之\n陳乞之家坐陳乞曰吾有所爲甲請以示\n焉諸大夫皆曰諾於是使力士舉巨囊而至于中\n􁆤諸大夫見之皆色然而\n駭開之則闖然\n公子陽生也陳乞曰此君也巳諸\n大夫不得巳皆逡巡北面再拜稽首而君之爾\n自是往弑舎\n冬\n仲孫何忌帥師伐邾婁○宋向巢帥師伐曹\n七年春宋皇瑗帥師侵鄭○晉魏曼多帥師\n侵衛○夏公㑹呉于鄫○秋公伐邾婁八月\n已酉入邾婁以邾婁子益來入不言伐此其言伐\n何内辭也若使他人然\n邾婁子益何以名絶曷爲絶\n之獲也曷爲不言其獲内大惡諱也\n宋人圍曹○\n冬鄭駟弘帥師救曹\n八年春王正月宋公入曹以曹伯陽歸曹伯陽何\n以名絶曷爲絶之滅也曷爲不言其滅\n諱同姓之滅也何諱乎同姓之滅\n力能救之而不救也\n呉伐我〇夏齊人取\n讙及僤外取邑不書此何以書所以賂齊也曷爲\n賂齊爲以邾婁子益來也\n歸邾婁子益于邾婁\n秋七月　冬十有\n二月癸亥𣏌伯過卒齊人歸讙及僤\n\n九年春王二月葬𣏌僖公　宋皇瑗帥師取鄭師\n于雍丘其言取之何易也其易奈何\n詐之也\n夏楚人伐陳秋宋公伐鄭　冬十月\n十年春王二月邾婁子益來奔\n公㑹呉伐齊○三月戊戌齊侯陽生卒〇夏宋\n人伐鄭○晉趙鞅帥師侵齊〇五月公至自伐齊\n○葬齊悼公○衛公孟彄自齊歸于衛○薛伯寅\n卒〇秋葬薛惠公○冬楚\n公子結帥師伐陳呉救陳\n十有一年春齊國書帥師伐我○夏陳袁頗出奔\n鄭○五月公㑹呉伐齊甲戌齊國書帥師及\n呉戰于艾陵齊師敗績獲齊國書\n○秋\n七月辛酉滕子虞母卒○冬十有一月葬滕隱公\n〇衛丗叔齊出奔宋\n十有二年春用田賦何以書譏\n何譏爾譏始用田賦也\n\n○夏五月甲辰孟子卒孟子者何\n昭公之夫人也其稱孟子何諱娶\n同姓蓋呉女也\n○公㑹呉于\n橐皐○秋公㑹衛侯宋皇瑗于運\n○宋向巢帥師伐鄭○冬十有二月􁈰何以書記\n異也何異爾不時也\n\n十有三年春鄭軒逹帥師取宋師于嵒其言取之\n何易也其易奈何詐反也\n夏許男戍\n卒○公㑹晉侯及呉子于黃池\n呉何以稱子呉主㑹也\n\n呉主㑹則曷爲先言晉侯不\n與夷狄之主中國也其言及\n呉子何㑹兩伯之辭也\n\n不與夷狄之主中\n國則曷爲以㑹兩伯之辭言之重呉也\n曷爲重呉呉在是則天下諸侯莫\n敢不至也\n楚公子申\n帥師伐陳○於越入呉〇秋公至自㑹○\n晉魏多帥師侵衛此晉魏曼多也曷爲謂之晉魏\n多譏二名二名非禮也\n葬許元公○九月􁈰\n冬十有一月有星孛于東方孛者何彗星也\n其言于東方何見于旦也\n何以書記異也\n盗殺\n陳夏彄夫十有二\n月􁈰\n十有四年春西狩獲麟何以書記異也何異爾非\n中國之獸也然則孰狩之薪\n采者也\n薪采者則微者也曷爲以狩言之\n\n大之也曷爲大之爲獲麟大之也曷\n爲爲獲麟大之\n麟者仁獸也有\n王者則至\n無王者則不至\n有以告者曰有麕而角者孔子曰孰爲\n來哉孰爲來哉反袂\n拭面涕沾袍\n\n顔淵死子曰噫\n天喪予子路死子曰噫天祝予\n西狩獲麟孔子曰吾道\n窮矣春秋何以始\n乎隱祖之所逮聞也\n所見異辭所聞異辭所傳聞異辭\n\n何\n以終乎哀十四年曰備矣\n\n君子曷爲爲\n春秋撥亂丗反諸正莫近諸春秋\n\n則未知其爲是與其諸君子樂道堯舜之道與\n\n末不亦\n樂乎堯舜之知君子也制\n春秋之義以俟後聖以君子之爲亦有樂\n乎此也\n　　　　　　經傳貳阡貳拾壹字\n　　　　　　注叄阡叄伯捌拾玖字\n　　　　　　音義捌伯捌拾㭍字\n\n　　　　　　　　　　　　　　余仁仲刋于家塾\n　　　　　　　　　　　　癸丑仲秋重校\n"}
