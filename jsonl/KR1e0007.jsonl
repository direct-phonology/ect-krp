{"id": "KR1e0007_001", "series": "KR1e0007", "text": "春秋公羊經傳解詁隱公第一何休學元年春王正月元年者何君之始年也春者何歳之始也王者孰謂謂文王也曷爲先言王而後言正月王正月也何言乎王正月大一統也公何以不言即位成公意也何成乎公之意公將平國而反之桓曷爲反之桓桓㓜而貴隱長而卑其爲尊卑也微國人莫知隱長又賢諸大夫扳隱而立之隱於是焉而辭立則未知桓之將必得立也且如桓立則恐諸大夫之不能相㓜君也故凡隱之立爲桓立也隱長又賢何以不宜立立適以長不以賢立子以貴不以長桓何以貴母貴也母貴則子何以貴子以母貴母以子貴〇三月公及邾婁儀父盟于眛及者何與也㑹及曁皆與也曷爲或言㑹或言及或言曁㑹猶最也及猶汲汲也曁猶曁曁也及我欲之曁不得巳也儀父者何邾婁之君也何以名字也曷爲稱字襃之也曷爲襃之爲其與公盟也與公盟者衆矣曷爲獨襃乎此因其可襃而襃之此其爲可襃奈何漸進也昧者何地期也○夏五月鄭伯克段于鄢克之者何殺之也殺之則曷爲謂之克大鄭伯之惡也曷爲大鄭伯之惡母欲立之己殺之如勿與而巳矣段者何鄭伯之弟也何以不稱弟當國也其地何當國也齊人殺無知何以不地在内也在内雖當國不地也不當國雖在外亦不地也○秋七月天王使宰咺來歸惠公仲子之賵宰者何官也咺者何名也曷爲以官氏宰士也惠公者何隱之考也仲子者何桓之母也何以不稱夫人桓未君也賵者何喪事有賵賵者蓋以馬以乗馬束帛車馬曰賵貨財曰賻衣被曰禭桓未君則諸侯曷爲來賵之隱爲桓立故以桓母之喪告于諸侯然則何言爾成公意也其言來何不及事也其言惠公仲子何兼之兼之非禮也何以不言及仲子仲子微也○九月及宋人盟于宿孰及之内之微者也○冬十有二月祭伯來祭伯者何天子之大夫也何以不稱使奔也奔則曷爲不言奔王者無外言奔則有外之辭也○公子益師卒何以不日逺也所見異辭所聞異辭所傳聞異辭○無駭帥師入極無駭者何展無駭也何以不氏貶曷爲貶疾始滅也始滅昉於此乎前此矣前此則曷爲始乎此託始焉爾曷爲託始焉爾春秋之始也此滅也其言入何内大惡諱也○秋八月庚辰公及戎盟于唐○九月紀履緰來逆女紀履緰者何紀大夫也何以不稱使㛰禮不稱主人然則曷稱稱諸父兄師友宋公使公孫壽來納幣則其稱主人何辭窮也辭窮者何無母也然則紀有母乎曰有有則何以不稱母母不通也外逆女不書此何以書譏何譏爾譏始不親迎也始不親迎昉於此乎前此矣前此則曷爲始乎此託始焉爾曷爲託始焉爾春秋之始也女曷爲或稱女或稱婦或稱夫人女在其國稱女在塗稱婦入國稱夫人○冬十月伯姬歸于紀伯姬者何内女也其言歸何婦人謂嫁曰歸〇紀子伯莒子盟于密紀子伯者何無聞焉爾〇十有二月乙卯夫人子氏薨夫人子氏者何隱公之母也何以不書葬成公意也何成乎公之意子將不終爲君故母亦不終爲夫人也○鄭人伐衛三年春王二月己巳日有食之何以書記異也日食則曷爲或日或不日或言朔或不言朔曰某月某日朔日有食之者食正朔也其或日或不日或失之前或失之後失之前者朔在前也失之後者朔在後也〇三月庚戌天王崩何以不書葬天子記崩不記葬必其時也諸侯記卒記葬有天子存不得必其時也曷爲或言崩或言薨天子曰崩諸侯曰薨大夫曰卒士曰不禄〇夏四月辛卯尹氏卒尹氏者何天子之大夫也其稱尹氏何貶曷爲貶譏丗卿丗卿非禮也外大夫不卒此何以卒天王崩諸侯之主也〇秋武氏子來求賻武氏子者何天子之大夫也其稱武氏子何譏何譏爾父卒子未命也何以不稱使當喪未君也武氏子來求賻何以書譏何譏爾喪事無求求賻非禮也蓋通于下○八月庚辰宋公和卒○冬十有二月齊侯鄭伯盟于石門○癸未葬宋繆公葬者曷爲或日或不日不及時而日渴葬也不及時而不日慢葬也過時而日隱之也過時而不日謂之不能葬也當時而不日正也當時而日危不得葬也此當時何危爾宣公謂繆公曰以吾愛與夷則不若愛女以爲社稷宗廟主則與夷不若女盍終爲君矣宣公死繆公立繆公逐其二子莊公馮與左師勃曰爾爲吾子生毋相見死毋相哭與夷復曰先君之所爲不與臣國而納國乎君者以君可以爲社稷宗廟主也今君逐君之二子而將致國乎與夷此非先君之意也且使子而可逐則先君其逐臣矣繆公曰先君之不爾逐可知矣吾立乎此攝也終致國乎與夷莊公馮弑與夷故君子大居正宋之禍宣公爲之也四年春王二月莒人伐𣏌取牟婁牟婁者何𣏌之邑也外取邑不書此何以書疾始取邑也○戊申衛州吁弑其君完曷爲以國氏當國也〇夏公及宋公遇于清遇者何不期也一君出一君要之也〇宋公陳侯蔡人衛人伐鄭○秋翬帥師㑹宋公陳侯蔡人衛人伐鄭翬者何公子翬也何以不稱公子貶曷爲貶與弑公也其與弑公奈何公子翬謟乎隱公謂隱公曰百姓安子諸侯說子盍終爲君矣隱曰吾否吾使脩塗裘吾將老焉公子翬恐若其言聞乎桓於是謂桓曰吾爲子口隱矣隱曰吾不反也桓曰然則奈何曰請作難弑隱公於鍾巫之祭焉弑隱公也〇九月衛人殺州吁于濮其稱人何討賊之辭也〇冬十有二月衛人立晉晉者何公子晉也立者何立者不宜立也其稱人何衆立之之辭也然則孰立之石碏立之石碏立之則其稱人何衆之所欲立也衆雖欲立之其立之非也五年春公觀魚于棠何以書譏何譏爾逺也公曷爲逺而觀魚登來之也百金之魚公張之登來之者何美大之之辭也棠者何濟上之邑也〇夏四月葬衛桓公〇秋衛師入盛曷爲或言率師或不言率師將尊師衆稱某率師將尊師少稱將將卑師衆稱師將卑師少稱人君將不言率師書其重者也〇九月考仲子之宫考宫者何考猶入室也始祭仲子也桓未君則曷爲祭仲子隱爲桓立故爲桓祭其母也然則何言爾成公意也初獻六羽初者何始也六羽者何舞也初獻六羽何以書譏何譏爾譏始僭諸公也六羽之爲僭奈何天子八佾諸公六諸侯四諸公者何諸侯者何天子三公稱公王者之後稱公其餘大國稱侯小國稱伯子男天子三公者何天子之相也天子之相則何以三自陜而東者周公主之自陜而西者召公主之一相處乎内始僭諸公昉於此乎前此矣前此則曷爲始乎此僭諸公猶可言也僭天子不可言也〇邾婁人鄭人伐宋〇螟何以書記災也〇冬十有二月辛巳公子彄卒〇宋人伐鄭圍長葛邑不言圍此其言圍何彊也六年春鄭人來輸平輸平者何輸平猶墮成也何言乎墮成敗其成也曰吾成敗矣吾與鄭人末有成也吾與鄭人則曷爲末有成狐壤之戰隱公獲焉然則何以不言戰諱獲也〇夏五月辛酉公㑹齊侯盟于艾秋七月此無事何以書春秋雖無事首時過則書首時過則何以書春秋編年四時具然後爲年〇冬宋人取長葛外取邑不書此何以書乆也〇齊侯使其弟年來聘其稱弟何母弟稱弟母兄稱兄〇秋公伐邾婁〇冬天王使凡伯來聘戎伐凡伯于楚丘以歸凡伯者何天子之大夫也此聘也其言伐之何執之也執之則其言伐之何大之也曷爲大之不與夷狄之執中國也其地何大之也八年春宋公衛侯遇于垂〇三月鄭伯使宛來歸邴宛者何鄭之微者也邴者何鄭湯沐之邑也天子有事于泰山諸侯皆從泰山之下諸侯皆有湯沐之邑焉庚寅我入邴其言入何難也其日何難也其言我何言我者非獨我也齊亦欲之○夏六月已亥蔡侯考父卒〇辛亥宿男卒○秋七月庚午宋公齊侯衛侯盟于瓦屋〇八月葬蔡宣公卒何以名而葬不名卒從正而葬從主人卒何以日而葬不日卒赴而葬不告○九月辛卯公及莒人盟于包來公曷爲與微者盟稱人則從不疑也〇螟〇冬十有二月無駭卒此展無駭也何以不氏疾始滅也故終其身不氏九年春天王使南季來聘〇三月癸酉大雨震電何以書記異也何異爾不時也〇庚辰大雨雪何以書記異也何異爾俶甚也〇俠卒俠者何吾大夫之未命者也○夏城郎〇秋七月〇冬公㑹齊侯于邴十年春王二月公㑹齊侯鄭伯于中丘○夏翬帥師㑹齊人鄭人伐宋此公子翬也何以不稱公子貶曷爲貶隱之罪人也故終隱之篇貶也〇六月壬戍公敗宋師于菅辛未取郜辛巳取防取邑不日此何以日一月而再取也何言乎一月而再取甚之也内大惡諱此其言甚之何春秋録内而略外於外大惡書小惡不書於内大惡諱小惡書○秋宋人衛人入鄭〇宋人蔡人衛人伐載鄭伯伐取之其言伐取之何易也其易奈何因其力也因誰之力因宋人蔡人衛人之力也〇冬十月壬午齊人鄭人入盛十有一年春滕侯薛侯來朝其言朝何諸侯來曰朝大夫來曰聘其兼言之何微國也○夏五月公㑹鄭伯于祁黎○秋七月壬午公及齊侯鄭伯入許○冬十有一月壬辰公薨何以不書葬隱之也何隱爾弑也弑則何以不書葬春秋君弑賊不討不書葬以爲無臣子也子沈子曰君弑臣不討賊非臣也子不復讎非子也葬生者之事也春秋君弑賊不討不書葬以爲不繫乎臣子也公薨何以不地不忍言也隱何以無正月隱將讓乎桓故不有其正月也經傳叁阡壹伯陸拾肆字注壹萬貳拾肆字音義貳阡壹伯貳拾字余氏刋于萬卷堂"}
{"id": "KR1e0007_002", "series": "KR1e0007", "text": "春秋公羊經傳解詁桓公第二何休學元年春王正月公即位繼弑君不言即位此其言即位何如其意也○三月公㑹鄭伯于垂○鄭伯以璧假許田其言以璧假之何易之也易之則其言假之何爲㳟也曷爲爲㳟有天子存則諸侯不得專地也許田者何魯朝宿之邑也諸侯時朝乎天子天子之郊諸侯皆有朝宿之邑焉此魯朝宿之邑也則曷爲謂之許田諱取周田也諱取周田則曷爲謂之許田繫之許也曷爲繫之許近許也此邑也其稱田何田多邑少稱田邑多田少稱邑而存則殤公不可得而弑也故於是先攻孔父之家殤公知孔父死巳必死趨而救之皆死焉孔父正色而立於朝則人莫敢過而致難於其君者孔父可謂義形於色矣〇滕子來朝○三月公㑹齊侯陳侯鄭伯于稷以成宋亂内大惡諱此其目言之何逺也所見異辭所聞異辭所傳聞異辭隱亦逺矣曷爲爲隱諱隱賢而桓賤也〇夏四月取郜大鼎于宋此取之宋其謂之郜鼎何器從名地從主人器何以從名地何以從主人器之與人非有即爾宋始以不義取之故謂之郜鼎至乎地之與人則不然俄而可以爲其有矣然則爲取可以爲其有乎曰否何者若楚王之妻媦無時焉可也戊申納于大廟何以書譏何譏爾遂亂受賂納于大廟非禮也秋七月紀侯來朝〇蔡侯鄭伯㑹于鄧離不言㑹此其言㑹何蓋鄧與㑹爾〇九月入𣏌〇公及戎盟于唐〇冬公至自唐三年春正月公㑹齊侯于嬴〇夏齊侯衛侯胥命于蒲胥命者何相命也何言乎相命近正也此其爲近正奈何古者不盟結言而退○六月公㑹紀侯于盛○秋七月壬辰朔日有食之旣旣者何盡也〇公子翬如齊逆女○九月齊侯送姜氏于讙何以書譏何譏爾諸侯越竟送女非禮也此入國矣何以不稱夫人自我言齊父母之於子雖爲鄰國夫人猶曰吾姜氏〇公㑹齊侯于讙夫人姜氏至自齊翬何以不致得見乎公矣○冬齊侯使其弟年來聘○有年有年何以書以喜書也大有年何以書亦以喜書也此其曰有年何僅有年也彼其曰大有年何大豐年也僅有年亦足以當喜乎恃有年也四年春正月公狩于郎狩者何田狩也春曰苗秋曰蒐冬曰狩常事不書此何以書譏何譏爾逺也諸侯曷爲必田狩一曰乾豆二曰賔客三曰充君之庖夏天王使宰渠伯糾來聘宰渠伯糾者何天子之大夫也其稱宰渠伯糾何下大夫也五年春正月甲戍已丑陳侯鮑卒曷爲以二日卒之㤜也甲戍之日亡已丑之日死而得君子疑焉故以二日卒之也〇夏齊侯鄭伯如紀外相如不書此何以書離不言㑹也○天王使仍叔之子來聘仍叔之子者何天子之大夫也其稱仍叔之子何譏何譏爾譏父老子代從政也〇葬陳桓公○城祝丘○秋蔡人衛人陳人從王伐鄭其言從王伐鄭何從王正也〇大雩大雩者何旱祭也然則何以不言旱言雩則旱見言旱則雩不見何以書記災也〇􁈰何以書記災也○冬州公如曹外相如不書此何以書過我也六年春正月寔來寔來者何猶曰是人來也孰謂謂州公也曷爲謂之寔來慢之也曷爲慢之化我也○夏四月公㑹紀侯于成〇秋八月壬午大閱大閱者何簡車徒也何以書蓋以罕書也〇蔡人殺陳佗陳佗者何陳君也陳君則曷爲謂之陳佗絶也曷爲絶之賤也其賤奈何外淫也惡乎淫淫于蔡蔡人殺之〇九月丁卯子同生子同生者孰謂謂莊公也何言乎子同生喜有正也未有言喜有正者此其言喜有正何乆無正也子公羊子曰其諸以病桓與○冬紀侯來朝七年春二月已亥焚咸丘焚之者何樵之也樵之者何以火攻也何言乎以火攻疾始以火攻也咸丘者何邾婁之邑也曷爲不繫乎邾婁國之也曷爲國之君存焉爾〇夏榖伯綏來朝鄧侯吾離來朝皆何以名失地之君也其稱侯朝何貴者無後待之以初也八年春正月已卯烝烝者何冬祭也春曰祠夏曰礿秋曰甞冬曰烝常事不書此何以書譏何譏爾譏亟也亟則黷黷則不敬君子之祭也敬而不黷䟽則怠怠則忘士不及兹四者則冬不裘夏不葛〇天王使家父來聘〇夏五月丁丑烝何以書譏亟也〇秋伐邾婁〇冬十月雨雪何以書記異也何異爾不時也〇祭公來遂逆王后于紀祭公者何天子之三公也何以不稱使㛰禮不稱主人遂者何生事也大夫無遂事此其言遂何成使乎我也其成使乎我奈何使我爲媒可則因用是往逆矣女在其國稱女此其稱王后何王者無外其辭成矣九年春紀季姜歸于京師其辭成矣則其稱紀季姜何自我言紀父母之於子雖爲天王后猶曰吾季姜京師者何天子之居也京者何大也師者何衆也天子之居必以衆大之辭言之○夏四月○秋七月○冬曹伯使其丗子射姑來朝諸侯來曰朝此丗子也其言朝何春秋有譏父老子代從政此偏戰也何以不言師敗績内不言戰言戰乃敗矣十有一年春正月齊人衛人鄭人盟于惡曹○夏五月癸未鄭伯寤生卒〇秋七月葬鄭莊公九月宋人執鄭祭仲祭仲者何鄭相也何以不名賢也何賢乎祭仲以爲知權也其爲知權奈何古者鄭國處于留先鄭伯有善于鄶公者通乎夫人以取其國而遷鄭焉而野留莊公死巳葬祭仲將往省于留塗出于宋宋人執之謂之曰爲我出忽而立突祭仲不從其言則君必死國必亡從其言則君可以生易死國可以存易亡少遼緩之則突可故出而忽可故反是不可得則病然後有鄭國古人之有權者祭仲之權是也權者何權者反於經然後有善者也權之所設舎死亡無所設行權有道自貶損以行權不害人以行權殺人以自生亡人以自存君子不爲也〇突歸于鄭突何以名挈乎祭仲也其言歸何順祭仲也○鄭忽岀奔衛忽何以名春秋伯子男一也辭無所貶〇柔㑹宋公陳侯蔡叔盟于折柔者何吾大夫之未命者也○公㑹宋公于夫童○冬十有二月公㑹宋公于闞十有二年春正月○夏六月壬寅公㑹紀侯莒子盟于毆蛇○秋七月丁亥公㑹宋公燕人盟于榖丘○八月壬辰陳侯躍卒○公㑹宋公于郯〇冬十有一月公㑹宋公于龜○丙戍公㑹鄭伯盟于武父〇丙戍衛侯晉卒〇十有二月及鄭師伐宋丁未戰于宋戰不言伐此其言伐何辟嫌也惡乎嫌嫌與鄭人戰也此偏戰也何以不言師敗績内不言戰言戰乃敗矣十有三年春二月公㑹紀侯鄭伯已巳及齊侯宋公衛侯燕人戰齊師宋師衛師燕師敗績曷爲後日恃外也其恃外奈何得紀侯鄭伯然後能爲日也内不言戰此其言戰何從外也曷爲從外恃外故從外也何以不地近也惡乎近近乎圍郎亦近矣郎何以地郎猶可以地也○三月葬衛宣公○夏大水〇秋七月〇冬十月十有四年春正月公㑹鄭伯于曹○無冰何以書記異也〇夏五鄭伯使其弟語來盟夏五者何無聞焉爾○秋八月壬申御廩災御廩者何粢盛委之所藏也御廩災何以書記災也○乙亥甞常事不書此何以書譏何譏爾譏甞也曰猶甞乎御廩災不如勿甞而巳矣○冬十有二月丁巳齊侯禄父卒〇宋人以齊人衛人蔡人陳人伐鄭以者何行其意也十有五年春二月天王使家父來求車何以書譏何譏爾王者無求求車非禮也○三月乙未天王崩〇夏四月巳巳葬齊僖公○五月鄭伯突出奔蔡突何以名奪正也〇鄭丗子忽復歸于鄭其稱丗子何復正也曷爲或言歸或言復歸復歸者出惡歸無惡復入者出無惡入有惡入者出入惡歸者出入無惡○許叔入于許〇公㑹齊侯于鄗〇邾婁人牟人葛人來朝皆何以稱人夷狄之也〇秋九月鄭伯突入于櫟櫟者何鄭之邑曷爲不言入于鄭末言爾曷爲末言爾祭仲亡矣然則曷爲不言忽之出奔言忽爲君之微也祭仲存則存矣祭仲亡則亡矣〇冬十有一月公㑹齊侯宋公衛侯陳侯于侈伐鄭十有六年春正月公㑹宋公蔡侯衛侯于曹○夏四月公㑹宋公衛侯陳侯蔡侯伐鄭○秋七月公至自伐鄭○冬城向〇十有一月衛侯朔出奔齊衛侯朔何以名絶曷爲絶之得罪于天子也其得罪于天子奈何見使守衛朔而不能使衛小衆越在岱隂齊屬負兹舎不即罪爾十有七年春正月丙辰公㑹齊侯紀侯盟于黃○二月丙午公及邾婁儀父盟于趡〇五月丙午及齊師戰于奚○六月丁丑蔡侯封人卒〇秋八月蔡季自陳歸于蔡〇癸巳葬蔡桓侯〇及宋人衛人伐邾婁〇冬十月朔日有食之十有八年春王正月公㑹齊侯于濼公夫人姜氏遂如齊公何以不言及夫人夫人外也夫人外者何内辭也其實夫人外公也〇夏四月丙子公薨于齊丁酉公之喪至自齊〇秋七月〇冬十有二月己丑葬我君桓公賊未討何以書葬讎在外也讎在外則何以書葬君子辭也經傳叄阡叄拾壹字注㭍阡玖伯參拾壹字音義壹阡陸伯貳拾㭍字余仁仲刋于家塾"}
{"id": "KR1e0007_003", "series": "KR1e0007", "text": "春秋公羊經傳解詁莊公第三何休學元年春王正月公何以不言即位春秋君弑子不言即位君弑則子何以不言即位隱之也孰隱隱子也○三月夫人孫于齊孫者何孫猶孫也内諱奔謂之孫夫人固在齊矣其言孫于齊何念母也正月以存君念母以首事夫人何以不稱姜氏貶曷爲貶與弑公也其與弑公奈何夫人譖公於齊侯公曰同非吾子齊侯之子也齊侯怒與之飲酒於其出焉使公子彭生送之於其乗焉搚幹而殺之念母者所善也則曷爲於其念母焉貶不與念母也〇夏單伯逆王姬單伯者何吾大夫之命乎天子者也何以不稱使天子召而使之也逆之者何使我主之也曷爲使我主之天子嫁女乎諸侯必使諸侯同姓者主之諸侯嫁女于大夫必使大夫同姓者主之〇秋築王姬之館于外何以書譏何譏爾築之禮也于外非禮也于外何以非禮築于外非禮也其築之何以禮主王姬者必爲之改築主王姬者則曷爲必爲之改築於路寢則不可小寢則嫌羣公子之舍則以卑矣其道必爲之改築者也○冬十月乙亥陳侯林卒〇王使榮叔來錫桓公命錫者何賜也命者何加我服也其言桓公何追命也〇王姬歸于齊何以書我主之也○齊師遷紀郱鄑郚遷之者何取之也取之則曷爲不言取之也爲襄公諱也外取邑不書此何以書大之也何大爾自是始滅也二年春王二月葬陳莊公〇夏公子慶父帥師伐餘丘於餘丘者何邾婁之邑也曷爲不繫乎邾婁國之也曷爲國之君存焉爾○秋七月齊王姬卒外夫人不卒此何以卒録焉爾曷爲録焉爾我主之也○冬十有二月夫人姜氏㑹齊侯于郜〇乙酉宋公馮卒三年春王正月溺㑹齊師伐衛溺者何吾大夫之未命者也〇夏四月葬宋莊公〇五月葬桓王此未有言崩者何以書葬蓋改葬也〇秋紀季以􁊉入于齊紀季者何紀侯之弟也何以不名賢也何賢乎紀季服罪也其服罪奈何魯子曰請後五廟以存姑姊妹〇冬公次于郎其言次于郎何刺欲救紀而後不能也四年春王二月夫人姜氏饗齊侯于祝丘〇三月紀伯姬卒○夏齊侯陳侯鄭伯遇于垂〇紀侯大去其國大去者何滅也孰滅之齊滅之曷爲不言齊滅之爲襄公諱也春秋爲賢者諱何賢乎襄公復讎也何讎爾逺祖也哀公亨乎周紀侯譖之以襄公之爲於此焉者事祖禰之心盡矣盡者何襄公將復讎乎紀卜之曰師喪分焉寡人死之不爲不吉也逺祖者幾丗乎九丗矣九丗猶可以復讎乎雖百丗可也家亦可乎曰不可國何以可國君一體也先君之恥猶今君之恥也今君之恥猶先君之恥也國君何以爲一體國君以國爲體諸侯丗故國君爲一體也今紀無罪此非怒與曰非也古者有明天子則紀侯必誅必無紀者紀侯之不誅至今有紀者猶無明天子也古者諸侯必有㑹聚之事相朝聘之道號辭必稱先君以相接然則齊紀無說焉不可以並立乎天下故將去紀侯者不得不去紀也有明天子則襄公得爲若行乎曰不得也不得則襄公曷爲爲之上無天子下無方伯縁恩疾者可也〇六月乙丑齊侯葬紀伯姬外夫人不書葬此何以書隱之也何隱爾其國亡矣徒葬於齊爾此復讎也曷爲葬之滅其可滅葬其可葬此其爲可葬奈何復讎者非將殺之逐之也以爲雖遇紀侯之殯亦將葬之也○秋七月〇冬公及齊人狩于郜公曷爲與微者狩齊侯也齊侯則其稱人何諱與讎狩也前此者有事矣後此者有事矣則曷爲獨於此焉譏於讎者將壹譏而巳故擇其重者而譏焉莫重乎其與讎狩也於讎者則曷爲將壹譏而已讎者無時焉可與通通則爲大譏不可勝譏故將壹譏而巳其餘從同同五年春王正月〇夏夫人姜氏如齊師〇秋倪黎來來朝倪者何小邾婁也小邾婁則曷爲謂之倪未能以其名通也黎來者何名也其名何微國也〇冬公㑹齊人宋人陳人蔡人伐衛此伐衛何納朔也曷爲不言納衛侯朔辟王也六年春王三月王人子突救衛王人者何微者也子突者何貴也貴則其稱人何繫諸人也曷爲繫諸人王人耳○夏六月衛侯朔入于衛衛侯朔何以名絶曷爲絶之犯命也其言入何篡辭也〇秋公至自伐衛曷爲或言致㑹或言致伐得意致㑹不得意致伐衛侯朔入于衛何以致伐不敢勝天子也○螟○冬齊人來歸衛寳此衛寳也則齊人曷爲來歸之衛人歸之也衛人歸之則其稱齊人何讓乎我也其讓乎我奈何齊侯曰此非寡人之力魯侯之力也七年春夫人姜氏㑹齊侯于防○夏四月辛卯夜恒星不見夜中星霣如雨恒星者何列星也列星不見則何以知夜之中星反也如雨者何如雨者非雨也非雨則曷爲謂之如雨不脩春秋曰雨星不及地尺而復君子脩之曰星霣如雨何以書記異也〇秋大水〇無麥苗無苗則曷爲先言無麥而後言無苗一災不書待無麥然後書無苗何以書記災也冬夫人姜氏㑹齊侯于榖八年春王正月師次于郎以俟陳人蔡人次不言俟此其言俟何託不得巳也甲午祠兵祠兵者何出曰祠兵入曰振旅其禮一也皆習戰也何言乎祠兵爲乆也曷爲爲乆吾將以甲午之日然後祠兵於是○夏師及齊師圍成成降于齊師成者何盛也盛則曷爲謂之成諱滅同姓也曷爲不言降吾師辟之也〇秋師還還者何善辭也此滅同姓何善爾病之也曰師病矣曷爲病之非師之罪也〇冬十有一月癸未齊無知弑其君諸兒九年春齊人殺無知〇公及齊大夫盟于曁公曷爲與大夫盟齊無君也然則何以不名爲其諱與大夫盟也使若衆然夏公伐齊納糾納者何入辭也其言伐之何伐而言納者猶不能納也糾者何公子糾也何以不稱公子君前臣名也齊小白入于齊曷爲以國氏當國也其言入何篡辭也〇秋七月丁酉葬齊襄公○八月庚申及齊師戰于乾時我師敗績内不言敗此其言敗何伐敗也曷爲伐敗復讎也此復讎乎大國曷爲使微者公也公則曷爲不言公不與公復讎也曷爲不與公復讎復讎者在下也九月齊人取子糾殺之其取之何内辭也脅我使我殺之也其稱子糾何貴也其貴奈何宜爲君者也〇冬浚洙洙者何水也浚之者何深之也曷爲深之畏齊也曷爲畏齊也辭殺子糾也十年春王正月公敗齊師于長勺〇二月公侵宋曷爲或言侵或言伐觕者曰侵精者曰伐戰不言伐圍不言戰入不言圍滅不言入秋九月荆敗蔡師于莘以蔡侯獻舞歸荆者何州名也州不若國國不若氏氏不若人人不若名名不若字字不若子蔡侯獻舞何以名絶曷爲絶之獲也曷爲不言其獲不與夷狄之獲中國也○冬十月齊師滅譚譚子奔莒何以不言出國巳滅矣無所出也十有一年春王正月○夏五月戊寅公敗宋師于鄑○秋宋大水何以書記災也外災不書此何以書及我也〇冬王姬歸于齊何以書過我也十有二年春王三月紀叔姬歸于􁊉其言歸于􁊉何隱之也何隱爾其國亡矣徒歸于叔爾也○夏四月○秋八月甲午宋萬弑其君接及其大夫仇牧及者何累也弑君多矣舎此無累者乎孔父荀息皆累也舎孔父荀息無累者乎曰有有則此何以書賢也何賢乎仇牧仇牧可謂不畏彊禦矣其不畏彊禦奈何萬甞與莊公戰獲乎莊公莊公歸散舎諸宫中數月然後歸之歸反爲大夫於宋與閔公博婦人皆在側萬曰甚矣魯侯之淑魯侯之美也天下諸侯宜爲君者唯魯侯爾閔公矜此婦人妬其言顧曰此虜也爾虜焉故魯侯之美惡乎至萬怒搏閔公絶其脰仇牧聞君弑趨而至遇之于門手劒而叱之萬臂摋仇牧碎其首齒著乎門闔仇牧可謂不畏彊禦矣冬十月宋萬出奔陳十有三年春齊侯宋人陳人蔡人邾婁人㑹于北杏○夏六月齊人滅遂○秋七月○冬公㑹齊侯盟于柯何以不日易也其易奈何桓之盟不日其㑹不致信之也其不日何以始乎此莊公將㑹乎桓曹子進曰君之意何如莊公曰寡人之生則不若死矣曹子曰然則君請當其君臣請當其臣莊公曰諾於是㑹乎桓莊公升壇曹子手劒而從之管子進曰君何求乎曹子曰城壞壓竟君不圖與管子曰然則君將何求曹子曰願請汶陽之田管子顧曰君許諾桓公曰諾曹子請盟桓公下與之盟巳盟曹子摽劒而去之要盟可犯而桓公不欺曹子可讎而桓公不怨桓公之信著乎天下自柯之盟始焉十有四年春齊人陳人曹人伐宋○夏單伯㑹伐宋其言㑹伐宋何後㑹也秋七月荆入蔡〇冬單伯㑹齊侯宋公衛侯鄭伯于鄄十有五年春齊侯宋公陳侯衛侯鄭伯㑹于鄄○夏夫人姜氏如齊○秋宋人齊人邾婁人伐兒〇鄭人侵宋○冬十月十有六年春王正月○夏宋人齊人衛人伐鄭〇秋荆伐鄭○冬十有二月公㑹齊侯宋公陳侯衛侯鄭伯許男曹伯滑伯滕子同盟于幽同盟者何同欲也〇邾婁子克卒十有七年春齊人執鄭瞻鄭瞻者何鄭之微者也此鄭之微者何言乎齊人執之書甚佞也夏齊人瀐于遂瀐者何瀐積也衆殺戍者也秋鄭瞻自齊逃來何以書書甚佞也曰佞人來矣佞人來矣〇冬多麋何以書記異也十有八年春王三月日有食之○夏公追戎于濟西此未有言伐者其言追何大其爲中國追也此未有伐中國者則其言爲中國追何大其未至而豫禦之也其言于濟西何大之也○秋有􁉃何以書記異也○冬十月十有九年春王正月〇夏四月〇秋公子結媵陳人之婦于鄄遂及齊侯宋公盟媵者何諸侯娶一國則二國往媵之以姪娣從姪者何兄之子也娣者何弟也諸侯壹聘九女諸侯不再娶媵不書此何以書爲其有遂事書大夫無遂事此其言遂何聘禮大夫受命不受辭岀竟有可以安社稷利國家者則專之可也○夫人姜氏如莒〇冬齊人宋人陳人伐我西鄙二十年春王二月夫人姜氏如莒〇夏齊大災大災者何大瘠也大瘠者何㾐也何以書記災也外災不書此何以書及我也〇秋七月〇冬齊人伐戎二十有一年春王正月〇夏五月辛酉鄭伯突卒秋七月戊戌夫人姜氏薨〇冬十有二月葬鄭厲公二十有二年春王正月肆大省肆者何跌也大省者何災省也肆大省何以書譏何譏爾譏始忌省也癸丑葬我小君文姜文姜者何莊公之母也陳人殺其公子禦宼○夏五月○秋七月丙申及齊髙傒盟于防齊髙傒者何以書譏何譏爾諸侯越竟觀社非禮也公至自齊○荆人來聘荆何以稱人始能聘也〇公及齊侯遇于榖〇蕭叔朝公其言朝公何公在外也○秋丹桓宫楹何以書譏何譏爾丹桓宫楹非禮也〇冬十有一月曹伯射姑卒○十有二月甲寅公㑹齊侯盟于扈桓之盟不日此何以日危之也何危爾我貳也魯子曰我貳者非彼然我然也二十有四年春王三月刻桓宫桷何以書譏何譏爾刻桓宫桷非禮也〇葬曹莊公〇夏公如齊逆女何以書親迎禮也〇秋公至自齊八月丁丑夫人姜氏入其言入何難也其言日何難也其難奈何夫人不僂不可使入與公有所約然後入戊寅大夫宗婦覿用幣宗婦者何大夫之妻也覿者何見也用者何用者不宜用也見用幣非禮也然則曷用棗栗云乎腵脩云乎〇大水〇冬戎侵曹曹羈出奔陳曹羈者何曹大夫也曹無大夫此何以書賢也何賢乎曹羈戎將侵曹曹羈諌曰戎衆以無義君請勿自敵也曹伯曰不可三諌不從遂去之故君子以爲得君臣之義也〇赤歸于曹郭公赤者何曹無赤者蓋郭公也郭公者何失地之君也二十有五年春陳侯使女叔來聘○夏五月癸丑衛侯朔卒○六月辛未朔日有食之鼔用牲于社日食則曷爲鼔用牲于社求乎隂之道也以朱絲營社或曰脅之或曰爲闇恐人犯之故營之〇伯姬歸于𣏌○秋大水鼓用牲于社于門其言于社于門何于社禮也于門非禮也○冬公子友如陳二十有六年公伐戎○夏公至自伐戎○曹殺其大夫何以不名衆也曷爲衆殺之不死于曹君者也君死乎位曰滅曷爲不言其滅爲曹羈諱也此蓋戰也何以不言戰爲曹羈諱也○秋公㑹宋人齊人伐徐〇冬十有二月癸亥朔日有食之二十有七年春公㑹𣏌伯姬于洮〇夏六月公㑹齊侯宋公陳侯鄭伯同盟于幽〇秋公子友如陳葬原仲原仲者何陳大夫也大夫不書葬此何以書通乎季子之私行也何通乎季子之私行辟内難也君子辟内難而不辟外難内難者何公子慶父公子牙公子友皆莊公之母弟也公子慶父公子牙通乎夫人以脅公季子起而治之則不得與于國政坐而視之則親親因不忍見也故於是復請至于陳而葬原仲也○冬𣏌伯姬來其言來何直來曰來大歸曰來歸○莒慶來逆叔姬莒慶者何莒大夫也莒無大夫此何以書譏何譏爾大夫越竟逆女非禮也○𣏌伯來朝〇公㑹齊侯于城濮二十有八年春王三月甲寅齊人伐衛衛人及齊人戰衛人敗績伐不日此何以日至之日也戰不言伐此其言伐何至之日也春秋伐者爲客伐者爲主故使衛主之也曷爲使衛主之衛未有罪爾敗者稱師衛何以不稱師未得乎師也○夏四月丁未邾婁子瑣卒〇秋荆伐鄭公㑹齊人宋人邾婁人救鄭〇冬築微大無麥禾冬旣見無麥禾矣曷爲先言築微而後言無麥禾諱以凶年造邑也臧孫辰告糴于齊告糴者何請糴也何以不稱使以爲臧孫辰之私行也曷爲以臧孫辰之私行君子之爲國也必有三年之委一年不熟告糴譏也二十有九年春新延廏新延廏者何脩舊也脩舊不書此何以書譏何譏爾凶年不脩夏鄭人侵許〇秋有蜚何以書記異也○冬十有二月紀叔姬卒○城諸及防三十年春王正月〇夏師次于成○秋七月齊人降鄣鄣者何紀之遺邑也降之者何取之也取之則曷爲不言取之爲桓公諱也外取邑不書此何以書盡也○八月癸亥葬紀叔姬外夫人不書葬此何以書隱之也何隱爾其國亡矣徒葬乎叔爾〇九月庚午朔日有食之鼓用牲于社○冬公及齊侯遇于魯濟○齊人伐山戎此齊侯也其稱人何貶易爲貶子司馬子曰蓋以操之爲已蹙矣此蓋戰也何以不言戰春秋敵者言戰桓公之與戎狄驅之爾三十有一年春築臺于郎何以書譏何譏爾臨民之所漱浣也夏四月薛伯卒〇築臺于薛何以書譏何譏爾逺也六月齊侯來獻戎捷齊大國也曷爲親來獻戎捷威我也其威我奈何旗獲而過我也〇秋築臺于秦何以書譏何譏爾臨國也○冬不雨何以書記異也三十有二年春城小榖○夏宋公齊侯遇于梁丘〇秋七月癸巳公子牙卒何以不稱弟殺也殺則曷爲不言刺之爲季子諱殺也曷爲爲季子諱殺季子之遏惡也不以爲國獄縁季子之心而爲之諱季子之遏惡奈何莊公病將死以病召季子季子至而授之以國政曰寡人即不起此病吾將焉致乎魯國季子曰般也存君何憂焉公曰庸得若是乎牙謂我曰魯一生一及君巳知之矣慶父也存季子曰夫何敢是將爲亂乎夫何敢俄而牙弑械成季子和藥而飲之曰公子從吾言而飲此則必可以無爲天下戮笑必有後乎魯國不從吾言而不飲此則必爲天下戮笑必無後乎魯國於是從其言而飲之飲之無傫氏至乎王堤而死公子牙今將爾辭曷爲與親弑者同君親無將將而誅焉然則善之與曰然殺丗子母弟直稱君者甚之也季子殺母兄何善爾誅不得辟兄君臣之義也然則曷爲不直誅而酖之行誅乎兄隱而逃之使託若以疾死然親親之道也八月癸亥公薨于路寢路寢者何正寢也冬十月乙未子般卒子卒云子卒此其稱子般卒何君存稱丗子君薨稱子某旣葬稱子踰年稱公子般卒何以不書葬未踰年之君也有子則廟廟則書葬無子不廟不廟則不書葬公子慶父如齊〇狄伐邢春秋公羊卷第三"}
{"id": "KR1e0007_004", "series": "KR1e0007", "text": "春秋公羊經傳解詁閔公第四何休學元年春王正月公何以不言即位繼弑君不言即位孰繼繼子般也孰弑子般慶父也殺公子牙今將爾季子不免慶父弑君何以不誅將而不免遏惡也旣而不可及因獄有所歸不探其情而誅焉親親之道也惡乎歸獄歸獄僕人鄧扈樂曷爲歸獄僕人鄧扈樂莊公存之時樂曾淫于宫中子般執而鞭之莊公死慶父謂樂曰般之辱爾國人莫不知盍弑之矣使弑子般然後誅鄧扈樂而歸獄焉季子至而不變也〇齊人救邢〇夏六月辛酉葬我君莊公○秋八月公及齊侯盟于洛姑季子來歸其稱季子何賢也其言來歸何喜之也冬齊仲孫來齊仲孫者何公子慶父也公子慶父則曷爲謂之齊仲孫繫之齊也曷爲繫之齊外之也曷爲外之春秋爲尊者諱爲親者諱爲賢者諱子女子曰以春秋爲春秋齊無仲孫其諸吾仲孫與二年春王正月齊人遷陽○夏五月乙酉吉禘于莊公其言吉何言吉者未可以吉也曷爲未可以吉未三年也三年矣曷爲謂之未三年三年之喪實以二十五月其言于莊公何未可以稱宫廟也曷爲未可以稱宫廟在三年之中矣吉禘于莊公何以書譏何譏爾譏始不三年也○秋八月辛丑公薨公薨何以不地隱之也何隱爾弑也孰弑之慶父也殺公子牙今將爾季子不免慶父弑二君何以不誅將而不免遏惡也旣而不可及緩追逸賊親親之道也九月夫人姜氏孫于邾婁公子慶父出奔莒冬齊髙子來盟髙子者何齊大夫也何以不稱使我無君也然則何以不名喜之也何喜爾正我也其正我奈何莊公死子般弑閔公弑比三君死曠年無君設以齊取魯曾不興師徒以言而巳矣桓公使髙子將南陽之甲立僖公而城魯或曰自鹿門至于爭門者是也或曰自爭門至于吏門者是也魯人至今以爲羙談曰猶望髙子也○十有二月狄入衛鄭棄其師鄭棄其師者何惡其將也鄭伯惡髙克使之將逐而不納棄師之道也經傳陸伯肆拾字注壹阡叄拾字音義壹伯柒拾壹字仁仲比校訖"}
{"id": "KR1e0007_005", "series": "KR1e0007", "text": "春秋公羊經傳解詁僖公第五何休學元年春王正月公何以不言即位繼弒君子不言即位此非子也其稱子何臣子一例也〇齊師宋師曹師次子聶北救邢救不言次此其言次何不及事也不及事者何邢巳亡矣孰亡之蓋狄滅之曷爲不言狄滅之爲桓公諱也曷爲爲桓公諱上無天子下無方伯天下諸侯有相滅亡者桓公不能救則桓公恥之曷爲先言次而後言救君也君則其稱師何不與諸侯專封也曷爲不與實與而文不與文曷爲不與諸侯之義不得專封也諸侯之義不得專封則其曰實與之何上無天子下無方伯天下諸侯有相滅亡者力能救之則救之可也夏六月邢遷于陳儀遷者何其意也遷之者何非其意也齊師宋師曹師城邢此一事也曷爲復言齊師宋師曹師不復言師則無以知其爲一事也秋七月戊辰夫人姜氏薨于夷齊人以歸夷者何齊地也齊地則其言齊人以歸何夫人薨于夷則齊人以歸夫人薨于夷則齊人曷爲以歸桓公召而縊殺之楚人伐鄭八月公㑹齊侯宋公鄭伯曹伯邾婁人于朾九月公敗邾婁師于纓冬十月壬午公子友帥師敗莒師于犂獲莒拏莒挐者何莒大夫也莒無大夫此何以書大季子之獲也何大乎季子之獲季子治内難以正禦外難以正其禦外難以正奈何公子慶父弑閔公走而之莒莒人逐之將由乎齊齊人不納却反舎于汶水之上使公子奚斯入請季子曰公子不可以入入則殺矣奚斯不忍反命于慶父自南涘北面而哭慶父聞之曰嘻此奚斯之聲也諾巳曰吾不得入矣於是抗輈經而死莒人聞之曰吾巳得子之賊矣以求賂乎魯魯人不與爲是興師而伐魯季子待之以偏戰十有二月丁巳夫人氏之喪至自齊夫人何以不稱姜氏貶曷爲貶與弑公也然則曷爲不於弑焉貶貶必於重者莫重乎其以喪至也二年春王正月城楚丘孰城城衛也曷爲不言城衛滅也孰滅之蓋狄滅之曷爲不言狄滅之爲桓公諱也曷爲爲桓公諱上無天子下無方伯天下諸侯有相滅亡者桓公不能救則桓公恥之也然則孰城之桓公城之曷爲不言桓公城之不與諸侯專封也曷爲不與實與而文不與文曷爲不與諸侯之義不得專封諸侯之義不得專封則其曰實與之何上無天子下無方伯天下諸侯有相滅亡者力能救之則救之可也夏五月辛巳葬我小君哀姜哀姜者何莊公之夫人也○虞師晉師滅夏陽虞微國也曷爲序乎大國之上使虞首惡也曷爲使虞首惡虞受賂假滅國者道以取亡焉其受賂奈何獻公朝諸大夫而問焉曰寡人夜者寢而不寐其意也何諸大夫有進對者曰寢不安與其諸侍御有不在側者與獻公不應荀息進曰虞郭見與獻公揖而進之遂與之入而謀曰吾欲攻郭則虞救之攻虞則郭救之如之何願與子慮之荀息對曰君若用臣之謀則今日取郭而明日取虞爾君何憂焉獻公曰然則奈何荀息曰請以屈産之乗與垂棘之白璧往必可得也則寳出之内藏藏之外府馬出之内廐繫之外廐爾君何喪焉獻公曰諾雖然宫之竒存焉如之何荀息曰宮之竒知則知矣雖然虞公貪而好寳見寳必不從其言請終以往於是終以往虞公見寳許諾宫之竒果諫記曰脣亡則齒寒虞郭之相救非相爲賜則晉今日取郭而明日虞從而亡爾君請勿許也虞公不從其言終假之道以取郭還四年反取虞虞公抱寳牽馬而至荀息見曰臣之謀何如獻公曰子之謀則巳行矣寳則吾寳也雖然吾馬之齒亦巳長矣蓋戲之也夏陽者何郭之邑也曷爲不繫于郭國之也曷爲國之君存焉爾○秋九月齊侯宋公江人黄人盟于貫澤江人黄人者何逺國之辭也逺國至矣則中國曷爲獨言齊宋至爾大國言齊宋逺國言江黄則以其餘爲莫敢不至也〇冬十月不雨何以書記異也楚人侵鄭三年春王正月不雨○夏四月不雨何以書記異也〇徐人取舒其言取之何易也六月雨其言六月雨何上雨而不甚也秋齊侯宋公江人黄人㑹于陽榖此大㑹也曷爲末言爾桓公曰無障谷無貯粟無易樹子無以妾爲妻○冬公子友如齊莅盟莅盟者何往盟乎彼也其言來盟者何來盟于我也○楚人伐鄭四年春王正月公㑹齊侯宋公陳侯衛侯鄭伯許男曹伯侵蔡蔡潰潰者何下叛上也國曰潰邑曰叛遂伐楚次于陘其言次于陘何有俟也孰俟俟屈完也夏許男新臣卒○楚屈完來盟于師盟于召陵屈完者何楚大夫也何以不稱使尊屈完也曷爲尊屈完以當桓公也其言盟于師盟于召陵何師在召陵也師在召陵則曷爲再言盟喜服楚也何言乎喜服楚楚有王者則後服無王者則先叛夷狄也而亟病中國南夷與北夷交中國不絶若綫桓公救中國而攘夷狄卒怗荆以此爲王者之事也其言來何與桓爲主也前此者有事矣後此者有事矣則曷爲獨於此焉與桓公爲主序績也○齊人執陳袁濤塗濤塗之罪何辟軍之道也其辟軍之道奈何濤塗謂桓公曰君旣服南夷矣何不還師濵海而東服東夷且歸桓公曰諾於是還師濵海而東大䧟于沛澤之中顧而執濤塗執者曷爲或稱侯或稱人稱侯而執者伯討也稱人而執者非伯討也此執有罪何以不得爲伯討古者周公東征則西國怨西征則東國怨桓公假塗于陳而伐楚則陳人不欲其反由已者師不正故也不脩其師而執濤塗古人之討則不然也秋及江人黃人伐陳〇八月公至自伐楚楚巳服矣何以致伐楚叛盟也○葬許繆公冬十有二月公孫慈帥師㑹齊人宋人衛人鄭人許人曹人侵陳五年春晉侯殺其丗子申生曷爲直稱晉侯以殺殺丗子母弟直稱君者甚之也○𣏌伯姬來朝其子其言來朝其子何内辭也與其子俱來朝也夏公孫慈如牟〇公及齊侯宋公陳侯衛侯鄭伯許男曹伯㑹王丗子于首戴曷爲殊㑹王丗子丗子貴也丗子猶丗丗子也秋八月諸侯盟于首戴諸侯何以不序一事而再見者前目而後凡也鄭伯逃歸不盟其言逃歸不盟者何不可使盟也不可使盟則其言逃歸何魯子曰蓋不以寡犯衆也〇楚人滅弦弦子奔黃○九月戊申朔日有食之○冬晉人執虞公虞已滅矣其言執之何不與滅也曷爲不與滅滅者亡國之善辭也滅者上下之同力者也六年春王正月○夏公㑹齊侯宋公陳侯衛侯曹伯伐鄭圍新城邑不言圍此其言圍何彊也〇秋楚人圍許諸侯遂救許○冬公至自伐鄭七年春齊人伐鄭〇夏小邾婁子來朝〇鄭殺其大夫申侯其稱國以殺何稱國以殺者君殺大夫之辭也秋七月公㑹齊侯宋公陳丗子𣢾鄭丗子華盟于寗母〇曹伯般卒〇公子友如齊〇冬葬曹昭公八年春王正月公㑹王人齊侯宋公衛侯許男曹伯陳丗子𣢾鄭丗子華盟于洮王人者何微者也曷爲序乎諸侯之上先王命也鄭伯乞盟乞盟者何處其所而請與也其處其所而請與奈何蓋酌之也〇夏狄伐晉○秋七月禘于大廟用致夫人用者何用者不宜用也致者何致者不宜致也禘用致夫人非禮也夫人何以不稱姜氏貶曷爲貶譏以妾爲妻也其言以妾爲妻奈何蓋脅于齊媵女之先至者也○冬十有二月丁未天王崩九年春王三月丁丑宋公禦說卒何以不書葬爲襄公諱也○夏公㑹宰周公齊侯宋子衛侯鄭伯許男曹伯于葵丘宰周公者何天子之爲政者也○秋七月乙酉伯姬卒此未適人何以卒許嫁矣婦人許嫁字而笄之死則以成人之喪治之〇九月戊辰諸侯盟于葵丘桓之盟不日此何以日危之也何危爾貫澤之㑹桓公有憂中國之心不召而至者江人黄人也葵丘之㑹桓公震而矜之叛者九國震之者何猶曰振振然矜之者何猶曰莫若我也甲戍晉侯詭諸卒○冬晉里克弑其君之子奚齊此未踰年之君其言弑其君之子奚齊何弑未踰年君之號也十年春王正月公如齊秋滅温○温子奔衛○晉里克弑其君卓子及其大夫荀息及者何累也弑君多矣舎此無累者乎曰有孔父仇牧皆累也舎孔父仇牧無累者乎曰有有則此何以書賢也何賢乎荀息荀息可謂不食其言矣其不食其言奈何奚齊卓子者驪姬之子也荀息傅焉驪姬者國色也獻公愛之甚欲立其子於是殺丗子申生申生者里克傅之獻公病將死謂荀息曰士何如則可謂之信矣荀息對曰使死者反生生者不愧乎其言則可謂信矣獻公死奚齊立里克謂荀息曰君殺正而立不正廢長而立㓜如之何願與子慮之荀息曰君甞訊臣矣臣對曰使死者反生生者不愧乎其言則可謂信矣里克知其不可與謀退弑奚齊荀息立卓子里克弑卓子荀息死之荀息可謂不食其言矣夏齊侯許男伐北戎○晉殺其大夫里克里克弑二君則曷爲不以討賊之辭言之惠公之大夫也然則孰立惠公里克也里克弑奚齊卓子逆惠公而入里克立惠公則惠公曷爲殺之惠公曰爾旣殺夫二孺子矣又將圖寡人爲爾君者不亦病乎於是殺之然則曷爲不言惠公之入晉之不言岀入者踊爲文公諱也齊小白入于齊則曷爲不爲桓公諱桓公之享國也長美見乎天下故不爲之諱本惡也文公之享國也短美未見乎天下故爲之諱夲惡也○秋七月〇冬大雨雹何以書記異也十有一年春晉殺其大夫㔻鄭父夏公及夫人姜氏㑹齊侯于陽榖○秋八月大雩〇冬楚人伐黃十有二年春王三月庚午日有食之○夏楚人滅黄秋七月○冬十有二月丁丑陳侯處臼卒十有三年春狄侵衛○夏四月葬陳宣公〇公㑹齊侯宋公陳侯衛侯鄭伯許男曹伯于鹹○秋九月大雩○冬公子友如齊十有四年春諸侯城縁陵孰城之城𣏌也曷爲城𣏌滅也孰滅之蓋徐莒脅之曷爲不言徐莒脅之爲桓公諱也曷爲爲桓公諱上無天子下無方伯天下諸侯有相滅亡者桓公不能救則桓公恥之也然則孰城之桓公城之曷爲不言桓公城之不與諸侯專封也曷爲不與實與而文不與文曷爲不與諸侯之義不得專封也諸侯之義不得專封則其曰實與之何上無天子下無方伯天下諸侯有相㓕亡者力能救之則救之可也〇夏六月季姬及鄫子遇于防使鄫子來朝鄫子曷爲使乎季姬來朝内辭也非使來朝使來請已也〇秋八月辛卯沙鹿崩沙鹿者何河上之邑也此邑也其言崩何襲邑也沙鹿崩何以書記異也外異不書此何以書爲天下記異也○狄侵鄭○冬蔡侯肸卒十有五年春王正月公如齊楚人伐徐〇三月公㑹齊侯宋公陳侯衛侯鄭伯許男曹伯盟于牡丘遂次于匡公孫敖率師及諸侯之大夫救徐夏五月日有食之〇秋七月齊師曹師伐厲八月􁈰○九月公至自㑹桓公之㑹不致此何以致乆也○季姬歸于鄫○已卯晦震夷伯之廟晦者何冥也震之者何雷電擊夷伯之廟者也夷伯者曷爲者也季氏之孚也季氏之孚則微者其稱夷伯何大之也曷爲大之天戒之故大之也何以書記異也○冬宋人伐曹○楚人敗徐于婁林○十有一月壬戍晉侯及秦伯戰于韓獲晉侯此偏戰也何以不言師敗績君獲不言師敗績也十有六年春王正月戊申朔霣石于宋五是月六鷁退飛過宋都曷爲先言霣而後言石霣石記聞聞其磌然視之則石察之則五是月者何僅逮是月也何以不日晦日也晦則何以不言晦春秋不書晦也朔有事則書晦雖有事不書曷爲先言六而後言鷁六鷁退飛記見也視之則六察之則鷁徐而察之則退飛五石六鷁何以書記異也外異不書此何以書爲王者之後記異也○三月壬申公子季友卒其稱季友何賢也〇夏四月丙申鄫季姬卒○秋七月甲子公孫慈卒〇冬十有二月公㑹齊侯宋公陳侯衞侯鄭伯許男邢侯曹伯于淮十有七年春齊人徐人伐英氏○夏滅項孰滅之齊滅之曷爲不言齊滅之爲桓公諱也春秋爲賢者諱此滅人之國何賢爾君子之惡惡也疾始善善也樂終桓公甞有繼絶存亡之功故君子爲之諱也秋夫人姜氏㑹齊侯于卞九月公至自㑹〇冬十有二月乙亥齊侯小白卒十有八年春王正月宋公㑹曹伯衛人邾婁人伐齊夏師救齊五月戊寅宋師及齊師戰于甗齊師敗績戰不言伐此其言伐何宋公與伐而不與戰故言伐春秋伐者爲客伐者爲主曷爲不使齊主之與襄公之征齊也曷爲與襄公之征齊桓公死豎刀易牙爭權不葬爲是故伐之也〇狄救齊秋八月丁亥葬齊桓公○冬邢人狄人伐衛十有九年春王三月宋人執滕子嬰齊夏六月宋人曹人邾婁人盟于曹南鄫子㑹盟于邾婁其言㑹盟何後㑹也已酉邾婁人執鄫子用之惡乎用之用之社也其用之社奈何蓋叩其鼻以血社也秋宋人圍曹衛人伐邢冬公㑹陳人蔡人楚人鄭人盟于齊〇梁亡此未有伐者其言梁亡何自亡也其自亡奈何魚爛而亡也二十年春新作南門何以書譏何譏爾門有古常也夏郜子來朝郜子者何失地之君也何以不名兄弟辭也五月乙巳西宫災西宫者何小寢也小寢則曷爲謂之西宫有西宫則有東宫矣魯子曰以有西宫亦知諸侯之有三宫也西宫災何以書記災也〇鄭人入滑○秋齊人狄人盟于邢冬楚人伐隨二十有一年春狄侵衛宋人齊人楚人盟于鹿上夏大旱何以書記災也秋宋公楚子陳侯蔡侯鄭伯許男曹伯㑹于霍執宋公以伐宋孰執之楚子執之曷爲不言楚子執之不與夷狄之執中國也冬公伐邾婁楚人使宜申來獻捷此楚子也其稱人何貶曷爲貶爲執宋公貶曷爲爲執宋公貶宋公與楚子期以乗車之㑹公子目夷諫曰楚夷國也彊而無義請君以兵車之㑹往宋公曰不可吾與之約以乗車之㑹自我爲之自我墮之曰不可終以乗車之㑹往楚人果伏兵車執宋公以伐宋宋公謂公子目夷曰子歸守國矣國子之國也吾不從子之言以至乎此公子目夷復曰君雖不言國國固臣之國也於是歸設守械而守國楚人謂宋人曰子不與我國吾將殺子君矣宋人應之曰吾賴社稷之神靈吾國巳有君矣楚人知雖殺宋公猶不得宋國於是釋宋公宋公釋乎執走之衛公子目夷復曰國爲君守之君曷爲不入然後逆襄公歸惡乎捷捷乎宋曷爲不言捷乎宋爲襄公諱也此圍辭也曷爲不言其圍爲公子目夷諱也○十有二月癸丑公㑹諸侯盟于薄釋宋公執未有言釋之者此其言釋之何公與爲爾也公與爲爾奈何公與議爾也二十有二年春公伐邾婁取須朐〇夏宋公衛侯許男滕子伐鄭○秋八月丁未及邾婁人戰于升陘〇冬十有一月已巳朔宋公及楚人戰于泓宋師敗績偏戰者日爾此其言朔何春秋辭䌓而不殺者正也何正爾宋公與楚人期戰于泓之陽楚人濟泓而來有司復曰請迨其未畢濟而擊之宋公曰不可吾聞之也君子不厄人吾雖喪國之餘寡人不忍行也旣濟未畢陳有司復曰請迨其未畢陳而擊之宋公曰不可吾聞之也君子不鼓不成列巳陳然後襄公鼓之宋師大敗故君子大其不鼓不成列臨大事而不忘大禮有君而無臣以爲雖文王之戰亦不過此也二十有三年春齊侯伐宋圍緡邑不言圍此其言圍何疾重故也○夏五月庚寅宋公慈父卒何以不書葬盈乎諱也〇秋楚人伐陳〇冬十有一月𣏌子卒二十有四年春王正月〇夏狄伐鄭〇秋七月○冬天王出居于鄭王者無外此其言出何不能乎母也魯子曰是王也不能乎母者其諸此之謂與〇晉侯夷吾卒二十有五年春王正月丙午衛侯燬滅邢衛侯燬何以名絶曷爲絶之滅同姓也〇夏四月癸酉衛侯燬卒〇宋蕩伯姬來逆婦宋蕩伯姬者何蕩氏之母也其言來逆婦何兄弟辭也其稱婦何有姑之辭也〇宋殺其大夫何以不名宋三丗無大夫三丗内娶也〇秋楚人圍陳納頓子于頓何以不言遂兩之也葬衛文公冬十有二月癸亥公㑹衛子莒慶盟于洮二十有六年春王正月已未公㑹莒子衛寗遬盟于向齊人侵我西鄙公追齊師至嶲弗及其言至嶲弗及何侈也夏齊人伐我北鄙○衛人伐齊○公子遂如楚乞師乞者何卑辭也曷爲以外内同若辭重師也曷爲重師師出不正反戰不正勝也〇秋楚人滅隗以隗子歸〇冬楚人伐宋圍緍邑不言圍此其言圍何刺道用師也〇公以楚師伐齊取榖公至自伐齊此巳取榖矣何以致伐未得乎取榖也曷爲未得乎取榖曰患之起必自此始也二十七年春𣏌子來朝夏六月庚寅齊侯昭卒秋八月乙未葬齊孝公乙巳公子遂帥師入𣏌冬楚人陳侯蔡侯鄭伯許男圍宋此楚子也其稱人何貶曷爲貶爲執宋公貶故終僖之篇貶也十有二月甲戍公㑹諸侯盟于宋二十有八年春晉侯侵曹晉侯伐衛曷爲再言晉侯非兩之也然則何以不言遂未侵曹也未侵曹則其言侵曹何致其意也其意侵曹則曷爲伐衛晉侯將侵曹假塗于衛衛曰不可得則固將伐之也〇公子買戍衛不卒戍刺之不卒戍者何不卒戍者内辭也不可使往也不可使往則其言戍衛何遂公意也刺之者何殺之也殺之則曷爲謂之刺之内諱殺大夫謂之刺之也〇楚之救衛〇三月丙午晉侯入曹執曹伯卑宋人卑者何與也其言卑宋人何與使聽之也曹伯之罪何甚惡也其甚惡奈何不可以一罪言也○夏四月已巳晉侯齊師宋師秦師及楚人戰于城濮楚師敗績此大戰也曷爲使微者子玉得臣也子玉得臣則其稱人何貶曷爲貶大夫不敵君也〇楚殺其大夫得臣〇衛侯出奔楚○五月癸丑公㑹晉侯齊侯宋公蔡侯鄭伯衛子莒子盟于踐土陳侯如㑹其言如㑹何後㑹也〇公朝于王所曷爲不言公如京師天子在是也天子在是則曷爲不言天子在是不與致天子也○六月衛侯鄭自楚復歸于衛〇衛元咺出奔晉〇陳侯𣢾卒○秋𣏌伯姬來〇公子遂如齊○冬公㑹晉侯齊侯宋公蔡侯鄭伯陳子莒子邾婁子秦人于温〇天王狩于河陽狩不書此何以書不與再致天子也魯子曰温近而踐土逺也○壬申公朝于王所其日何録乎内也○晉人執衛侯歸之于京師歸之于者何歸于者何歸之于者罪巳定矣歸于者罪未定也罪未定則何以得爲伯討歸之于者執之于天子之側者也罪定不定巳可知矣歸于者非執之于天子之側者也罪定不定未可知也衛侯之罪何殺叔武也何以不書爲叔武諱也春秋爲賢者諱何賢乎叔武讓國也其讓國奈何文公逐衛侯而立叔武叔武辭立而他人立則恐衛侯之不得反也故於是己立然後爲踐土之㑹治反衛侯衛侯得反曰叔武篡我元咺爭之曰叔武無罪終殺叔武元咺走而出此晉侯也其稱人何貶曷爲貶衛之禍文公爲之也文公爲之奈何文公逐衛侯而立叔武使人兄弟相疑放乎殺母弟者文公爲之也〇衛元咺自晉復歸于衛自者何有力焉者也此執其君其言自何爲叔武爭也〇諸侯遂圍許〇曹伯襄復歸于曹〇遂㑹諸侯圍許二十有九年春介葛盧來介葛盧者何夷狄之君也何以不言朝不能乎朝也○公至自圍許○夏六月公㑹王人晉人宋人齊人陳人蔡人秦人盟于狄泉〇秋大雨雹〇冬介葛盧來三十年春王正月〇夏狄侵齊〇秋衛殺其大夫元咺及公子瑕衛侯未至其稱國以殺何道殺也〇衛侯鄭歸于衛此殺其大夫其言歸何歸惡乎元咺也曷爲歸惡乎元咺元咺之事君也君出則已入君入則己出以爲不臣也〇晉人秦人圍鄭〇介人侵蕭〇冬天王使宰周公來聘〇公子遂如京師遂如晉大夫無遂事此何以禮四卜何以非禮求吉之道三禘甞不卜郊何以卜卜郊非禮也卜郊何以非禮魯郊非禮也魯郊何以非禮天子祭天諸侯祭土天子有方望之事無所不通諸侯山川有不在其封内者則不祭也曷爲或言免牲或言免牛免牲禮也免牛非禮也免牛何以非禮傷者曰牛三望者何望祭也然則曷祭祭泰山河海曷爲祭泰山河海山川有能潤于百里者天子秩而祭之觸石而岀膚寸而合不崇朝而徧雨乎天下者唯泰山爾河海潤于千里猶者何通可以巳也何以書譏不郊而望祭也〇秋七月〇冬𣏌伯姬來求婦其言來求婦何兄弟辭也其稱婦何有姑之辭也〇狄圍衛〇十有二月衛遷于帝丘三十有二年春王正月○夏四月己丑鄭伯接卒○衛人侵狄○秋衛人及狄盟〇冬十有二月己卯晉侯重耳卒三十有三年春王二月秦人入滑○齊侯使國歸父來聘○夏四月辛巳晉人及姜戎敗秦于殽其謂之秦何夷狄之也曷爲夷狄之秦伯將襲鄭百里子與蹇叔子諫曰千里而襲人未有不亡者也秦伯怒曰若爾之年者宰上之木拱矣爾曷知師出百里子與蹇叔子送其子而戒之曰爾即死必於殽之嶔巖是文王之所辟風雨者也吾將尸爾焉子揖師而行百里子與蹇叔子從其子而哭之秦伯怒曰爾曷爲哭吾師對曰臣非敢哭君師哭臣之子也弦髙者鄭商也遇之殽矯以鄭伯之命而犒師焉或曰往矣或曰反矣然而晉人與姜戎要之殽而擊之匹馬隻輪無反者其言及姜戎何姜戎微也稱人亦微者也何言乎姜戎之微先軫也或曰襄公親之襄公親之則其稱人何貶曷爲貶君在乎殯而用師危不得葬也詐戰不日此何以日盡也〇癸巳葬晉文公〇狄侵齊○公伐邾婁取叢〇秋公子遂率師伐邾婁○晉人敗狄于箕〇冬十月公如齊〇十有二月公至自齊○乙巳公薨于小寢〇霣霜不殺草李梅實何以書記異也何異爾不時也〇晉人陳人鄭人伐許春秋公羊卷第五"}
{"id": "KR1e0007_006", "series": "KR1e0007", "text": "春秋公羊經傳解詁文公第六何休學元年春王正月公即位〇二月癸亥朔日有食之○天王使叔服來㑹葬其言來㑹葬何㑹葬禮也○夏四月丁巳葬我君僖公〇天王使毛伯來錫公命錫者何賜也命者何加我服也〇晉侯伐衛〇叔孫得臣如京師〇衛人伐晉〇秋公孫敖㑹晉侯于戚〇冬十月丁未楚丗子商臣弑其君髠○公孫敖如齊二年春王二月甲子晉侯及秦師戰于彭衙秦師敗績〇丁丑作僖公主作僖公主者何爲僖公作主也主者曷用虞主用桑練主用栗用栗者藏主也作僖公主何以書譏何譏爾不時也其不時奈何欲乆喪而後不能也〇三月乙巳及晉處父盟此晉陽處父也何以不氏諱與大夫盟也〇夏六月公孫敖㑹宋公陳侯鄭伯晉士縠盟于垂歛〇自十有二月不雨至于秋七月何以書記異也大旱以災書此亦旱也曷爲以異書大旱之日短而云災故以災書此不雨之日長而無災故以異書也〇八月丁卯大事于大廟躋僖公大事者何大祫也大祫者何合祭也其合祭奈何毀廟之主陳于大祖未毀廟之主皆升合食于大祖五年而再殷祭躋者何升也何言乎升僖公譏何譏爾逆祀也其逆祀奈何先禰而後祖也〇冬晉人宋人陳人鄭人伐秦○公子遂如齊納幣納幣不書此何以書譏何譏爾譏喪娶也娶在三年之外則何譏乎喪娶三年之内不圖㛰吉禘于莊公譏然則曷爲不於祭焉譏三年之恩疾矣非虚加之也以人心爲皆有之以人心爲皆有之則曷爲獨於娶焉譏娶者大吉也非常吉也其爲吉者主於己以爲有人心焉者則宜於此焉變矣三年春王正月叔孫得臣㑹晉人宋人陳人衛人鄭人伐沈沈潰〇夏五月王子虎卒王子虎者何天子之大夫也外大夫不卒此何以卒新使乎我也○秦人伐晉〇秋楚人圍江〇雨螽于宋雨螽者何死而墜也何以書記異也外異不書此何以書爲王者之後記異也○冬公如晉十有二月己巳公及晉侯盟〇晉陽處父帥師伐楚救江此伐楚也其言救江何爲諼也其爲諼奈何伐楚爲救江也四年春公至自晉〇夏逆婦姜于齊其謂之逆婦姜于齊何略之也髙子曰娶乎大夫者略之也〇狄侵齊〇秋楚人滅江○晉侯伐秦○衛侯使寗俞來聘〇冬十有一月壬寅夫人風氏薨五年春王正月王使榮叔歸含且賵含者何口實也其言歸含且賵何兼之兼之非禮也〇三月辛亥葬我小君成風成風者何僖公之母也〇王使召伯來㑹葬〇夏公孫敖如晉○秦人入鄀〇秋楚人滅六○冬十月甲申許男業卒六年春葬許僖公〇夏季孫行父如陳○秋季孫行父如晉○八月乙亥晉侯讙卒〇冬十月公子遂如晉○葬晉襄公○晉殺其大夫陽處父○晉狐射姑出奔狄晉殺其大夫陽處父則狐射姑曷爲出奔射姑殺也射姑殺則其稱國以殺何君漏言也其漏言奈何君將使射姑將陽處父諌曰射姑民衆不說不可使將於是廢將陽處父出射姑入君謂射姑曰陽處父言曰射姑民衆不說不可使將射姑怒出刺陽處父於朝而走○閏月不告月猶朝于廟不告月者何不告朔也曷爲不告朔天無是月也閏月矣何以謂之天無是月非常月也猶者何通可以巳也七年春公伐邾婁三月甲戍取須朐取邑不日此何以日内辭也使若他人然〇遂城郚〇夏四月宋公王臣卒宋人殺其大夫何以不名宋三丗無大夫三丗内娶也〇戊子晉人及秦人戰于令狐晉先眛以師奔秦此偏戰也何以不言師敗績敵也此晉先眛也其稱人何貶曷爲貶外也其外奈何以師外也何以不言出遂在外也〇狄侵我西鄙〇秋八月公㑹諸侯晉大夫盟于扈諸侯何以不序大夫何以不名公失序也公失序奈何諸侯不可使與公盟眣晉大夫使與公盟也○冬徐伐莒〇公孫敖如莒莅盟八年春王正月〇夏四月〇秋八月戊申天王崩〇冬十月壬午公子遂㑹晉趙盾盟于衡雍〇乙酉公子遂㑹伊雒戎盟于暴○公孫敖如京師不至復丙戍奔莒不至復者何不至復者内辭也不可使往也不可使往則其言如京師何遂公意也何以不言出遂在外也〇􁈰○宋人殺其大夫司馬○宋司城來奔司馬者何司城者何皆官舉也曷爲皆官舉宋三丗無大夫三丗内娶也九年春毛伯來求金毛伯者何天子之大夫也何以不稱使當喪未君也踰年矣何以謂之未君即位矣而未稱王也未稱王何以知其即位以諸侯之踰年即位亦知天子之踰年即位也以天子三年然後稱王亦知諸侯於其封内三年稱子也踰年稱公矣則曷爲於其封内三年稱子縁民臣之心不可一日無君縁終始之義一年不二君不可曠年無君縁孝子之心則三年不忍當也毛伯來求金何以書譏何譏爾王者無求求金非禮也然則是王者與曰非也非王者則曷爲謂之王者王者無求曰是子也繼文王之體守文王之法度文王之法無求而求故譏之也○夫人姜氏如齊○二月叔孫得臣如京師〇辛丑葬襄王王者不書葬此何以書不及時書過時書我有往者則書○晉人殺其大夫先都○三月夫人姜氏至自齊〇晉人殺其大夫士縠及箕鄭父○楚人伐鄭○公子遂㑹晉人宋人衛人許人救鄭○夏狄侵齊○秋八月曹伯襄卒〇九月癸酉地震地震者何動地也何以書記異也○冬楚子使椒來聘椒者何楚大夫也楚無大夫此何以書始有大夫也始有大夫則何以不氏許夷狄者不一而足也〇秦人來歸僖公成風之禭其言僖公成風何兼之兼之非禮也曷爲不言及成風成風尊也葬曹共公十年春王三月辛卯臧孫辰卒〇夏秦伐晉〇楚殺其大夫宜申〇自正月不雨至于秋七月〇及蘇子盟于女栗冬狄侵宋○楚子蔡侯次于屈貉十有一年春楚子伐圈〇夏叔彭生㑹晉卻缺于承匡○秋曹伯來朝○公子遂如宋○狄侵齊〇冬十月甲午叔孫得臣敗狄于鹹狄者何長狄也兄弟三人一者之齊一者之魯一者之晉其之齊者王子成父殺之其之魯者叔孫得臣殺之則未知其之晉者也其言敗何大之也其日何大之也其地何大之也何以書記異也十有二年春王正月盛伯來奔盛伯者何失地之君也何以不名兄弟辭也〇𣏌伯來朝〇二月庚子子叔姬卒此未適人何以卒許嫁矣婦人許嫁字而筓之死則以成人之喪治之其稱子何貴也其貴奈何母弟也〇夏楚人圍巢〇秋滕子來朝○秦伯使遂來聘遂者何秦大夫也秦無大夫此何以書賢繆公也何賢乎繆公以爲能變也其爲能變奈何惟諓諓善竫言俾君子易怠而況乎我多有之惟一介斷斷焉無他技其心休休能有容是難也○冬十有二月戊午晉人秦人戰于河曲此偏戰也何以不言師敗績敵也曷爲以水地河曲䟽矣河千里而一曲也季孫行父帥師城諸及運十有三年春王正月〇夏五月壬午陳侯朔卒〇邾婁子蘧篨卒○自正月不雨至于秋七月○丗室屋壞丗室者何魯公之廟也周公稱大廟魯公稱丗室羣公稱宮此魯公之廟也曷爲謂之丗室丗室猶丗室也丗丗不毀也周公何以稱大廟于魯封魯公以爲周公也周公拜乎前魯公拜乎後曰生以養周公死以爲周公主然則周公之魯乎曰不之魯也封魯公以爲周公主然則周公曷爲不之魯欲天下之一乎周也魯祭周公何以爲牲周公用白牡魯公用騂犅羣公不毛魯祭周公何以爲盛周公盛魯公燾羣公廪丗室屋壞何以書譏何譏爾乆不脩也〇冬公如晉○衛侯㑹于沓○狄侵衛○十有二月已丑公及晉侯盟○還自晉○鄭伯㑹公于斐還者何善辭也何善爾往黨衛侯㑹公于沓至得與晉侯盟反黨鄭伯㑹公于斐故善之也十有四年春王正月公至自晉〇邾婁人伐我南鄙○叔彭生帥師伐邾婁〇夏五月乙亥齊侯潘卒○六月公㑹宋公陳侯衛侯鄭伯許男曹伯晉趙盾癸酉同盟于新城○秋七月有星孛入于北斗孛者何彗星也其言入于北斗何北斗有中也何以書記異也〇公至自㑹○晉人納接菑于邾婁弗克納納者何入辭也其言弗克納何大其弗克納也何大乎其弗克納晉卻缺帥師革車八百乗以納接菑于邾婁力沛若有餘而納之邾婁人言曰接菑晉出也貜且齊出也子以其指則接菑也四貜且也六子以大國壓之則未知齊晉孰有之也貴則皆貴矣雖然貜且也長卻缺曰非吾力不能納也義實不爾克也引師而去之故君子大其弗克納也此晉卻缺也其稱人何貶曷爲貶不與大夫專廢置君也曷爲不與實與而文不與文曷爲不與大夫之義不得專廢置君也九月甲申公孫敖卒于齊〇齊公子商人弑其君舎此未踰年之君也其言弑其君舎何已立之已殺之成死者而賤生者也○宋子哀來奔宋子哀者何無聞焉爾〇冬單伯如齊齊人執單伯齊人執子叔姬執者曷爲或稱行人或不稱行人稱行人而執者以其事執也不稱行人而執者以己執也單伯之罪何道淫也惡乎淫淫乎子叔姬然則曷爲不言齊人執單伯及子叔姬内辭也使若異罪然十有五年春季孫行父如晉〇三月宋司馬華孫來盟〇夏曹伯來朝〇齊人歸公孫敖之喪何以不言來内辭也脅我而歸之筍將而來也○六月辛丑朔日有食之鼓用牲于社〇單伯至自齊○晉卻缺帥師伐蔡戊申入蔡入不言伐此其言伐何至之日也其日何至之日也○秋齊人侵我西鄙○季孫行父如晉〇冬十有一月諸侯盟于扈○十有二月齊人來歸子叔姬其言來何閔之也此有罪何閔爾父母之於子雖有罪猶若其不欲服罪然○齊侯侵我西鄙遂伐曹入其郛郛者何恢郭也入郛書乎曰不書入郛不書此何以書動我也動我者何内辭也其實我動焉爾十有六年春季孫行父㑹齊侯于陽榖齊侯弗及盟其言弗及盟何不見與盟也〇夏五月公四不視朔公曷爲四不視朔公有疾也何言乎公有疾不視朔自是公無疾不視朔也然則曷爲不言公無疾不視朔有疾猶可言也無疾不可言也〇六月戊辰公子遂及齊侯盟于犀丘〇秋八月辛未夫人姜氏薨○毀泉臺泉臺者何郎臺也郎臺則曷爲謂之泉臺未成爲郎臺旣成爲泉臺毀泉臺何以書譏何譏爾築之譏毀之譏先祖爲之己毀之不如勿居而巳矣〇楚人秦人巴人滅庸〇冬十有一月宋人弑其君處臼弑君者曷爲或稱名氏或不稱名氏大夫弑君稱名氏賤者窮諸人大夫相殺稱人賤者窮諸盗十有七年春晉人衛人陳人鄭人伐宋○夏四月癸亥葬我小君聖姜聖姜者何文公之母也〇齊侯伐我西鄙〇六月癸未公及齊侯盟于榖〇諸侯㑹于扈〇秋公至自榖〇冬公子遂如齊十有八年春王二月丁丑公薨于臺下○秦伯罃卒〇夏五月戊戍齊人弑其君商人○六月癸酉葬我君文公〇秋公子遂叔孫得臣如齊〇冬十月子卒子卒者孰謂謂子赤也何以不日隱之也何隱爾弑也弑則何以不日不忍言也〇夫人姜氏歸于齊〇季孫行父如齊〇莒弑其君庶其稱國以弑何稱國以弑者衆弑君之辭經傳叄阡伍伯叄拾柴字注伍阡㭍伯叄拾伍字音義壹阡叄伯㭍拾玖字余仁仲刋于家塾"}
{"id": "KR1e0007_007", "series": "KR1e0007", "text": "春秋公羊經傳解詁宣公第七何休學元年春王正月公即位繼弑君不言即位此其言即位何其意也〇公子遂如齊逆女三月遂以夫人婦姜至自齊遂何以不稱公子一事而再見者卒名也夫人何以不稱姜氏貶曷爲貶譏喪娶也喪娶者公也則曷爲貶夫人内無貶于公之道也内無貶于公之道則曷爲貶夫人夫人與公一體也其稱婦何有姑之辭也〇夏季孫行父如齊○晉放其大夫胥甲父于衛放之者何猶曰無去是云爾然則何言爾近正也此其爲近正奈何古者大夫巳去三年待放君放之非也大夫待放正也古者臣有大喪則君三年不呼其門巳練可以弁冕服金革之事君使之非也臣行之禮也閔子要絰而服事旣而曰若此乎古之道不即人心退而致仕孔子蓋善之也○公㑹齊侯于平州〇公子遂如齊〇六月齊人取濟西田外取邑不書此何以書所以賂齊也曷爲賂齊爲弑子赤之賂也〇秋邾婁子來朝〇楚子鄭人侵陳遂侵宋〇晉趙盾帥師救陳宋公陳侯衛侯曹伯㑹晉師于斐林伐鄭此晉趙盾之師也曷爲不言趙盾之師君不㑹大夫之辭也○冬晉趙穿帥師侵柳柳者何天子之邑也曷爲不繫乎周不與伐天子也〇晉人宋人伐鄭二年春王二月壬子宋華元帥師及鄭公子歸生帥師戰于大棘宋師敗績獲宋華元○秦師伐晉○夏晉人宋人衛人陳人侵鄭〇秋九月乙丑晉趙盾弑其君夷獔〇冬十月乙亥天王崩三年春王正月郊牛之口傷改卜牛牛死乃不郊猶三望其言之何緩也曷爲不復卜養牲養二卜帝牲不吉則扳稷牲而卜之帝牲在于滌三月於稷者唯具是視郊則曷爲必祭稷王者必以其祖配王者則曷爲必以其祖配自内出者無匹不行自外至者無主不止○葬匡王○楚子伐賁渾戎○夏楚人侵鄭〇秋赤狄侵齊〇宋師圍曹○冬十月丙戍鄭伯蘭卒〇葬鄭繆公四年春王正月公及齊侯平莒及郯莒人不肯公伐莒取向此平莒也其言不肯何辭取向也○秦伯稻卒○夏六月乙酉鄭公子歸生弑其君夷〇赤狄侵齊○秋公如齊○公至自齊○冬楚子伐鄭五年春公如齊○夏公至自齊○秋九月齊髙固來逆子叔姬○叔孫得臣卒〇冬齊髙固及子叔姬來何言乎髙固之來言叔姬之來而不言髙固之來則不可子公羊子曰其諸爲其雙雙而俱至者與〇楚人伐鄭六年春晉趙盾衛孫免侵陳趙盾弑君此其復見何親弑君者趙穿也親弑君者趙穿則曷爲加之趙盾不討賊也何以謂之不討賊晉史書賊曰晉趙盾弑其君夷獔趙盾曰天乎無辜吾不弑君誰謂吾弑君者乎史曰爾爲仁爲義人弑爾君而復國不討賊此非弑君如何趙盾之復國奈何靈公爲無道使諸大夫皆内朝然後處乎臺上引彈而彈之已趨而辟丸是樂而巳矣趙盾已朝而岀與諸大夫立於朝有人荷畚自閨而出者趙盾曰彼何也夫畚曷爲出乎閨呼之不至曰子大夫也欲視之則就而視之趙盾就而視之則赫然死人也趙盾曰是何也曰膳宰也熊蹯不熟公怒以斗摮而殺之支解將使我棄之趙盾曰嘻趨而入靈公望見趙盾愬而再拜趙盾逡巡北面再拜稽首趨而出靈公心怍焉欲殺之於是使勇士某者往殺之勇士入其大門則無人門焉者入其閨則無人閨焉者上其堂則無人焉俯而闚其户方食魚飱勇士曰嘻子誠仁人也吾入子之大門則無人焉入子之閨則無人焉上子之堂則無人焉是子之易也子爲晉國重卿而食魚飱是子之儉也君將使我殺子吾不忍殺子也雖然吾亦不可復見吾君矣遂刎頸而死靈公聞之怒滋欲殺之甚衆莫可使往者於是伏甲于宫中召趙盾而食之趙盾之車右祁彌明者國之力士也仡然從乎趙盾而入放乎堂下而立趙盾巳食靈公謂盾曰吾聞子之劒蓋利劒也子以示我吾將觀焉趙盾起將進劒祁彌明自下呼之曰盾食飽則出何故拔劒於君所趙盾知之躇階而走靈公有周狗謂之獒呼獒而屬之獒亦躇階而從之祁彌明逆而踆之絶其頷趙盾顧曰君之獒不若臣之獒也然而宮中甲鼓而起有起于甲中者抱趙盾而乗之趙盾顧曰吾何以得此于子曰子某時所食活我于暴桑下者也趙盾曰子名爲誰曰吾君孰爲介子之乗矣何問吾名趙盾驅而出衆無留之者趙穿縁民衆不說起弑靈公然後迎趙盾而入與之立于朝而立成公黒臀〇夏四月〇秋八月􁈰〇冬十月七年春衛侯使孫良夫來盟〇夏公㑹齊侯伐萊〇秋公至自伐萊○大旱〇冬公㑹晉侯宋公衛侯鄭伯曹伯于黒壤八年春公至自㑹○夏六月公子遂如齊至黄乃復其言至黄乃復何有疾也何言乎有疾乃復譏何譏爾大夫以君命出聞喪徐行而不反〇辛巳有事于大廟○仲遂卒于垂仲遂者何公子遂也何以不稱公子貶曷爲貶爲弑子赤貶然則曷爲不於其弑焉貶於文則無罪於子則無年○壬午猶繹萬入去籥繹者何祭之明日也萬者何干舞也籥者何籥舞也其言萬入去籥何去其有聲者廢其無聲者存其心焉爾存其心焉爾者何知其不可而爲之也猶者何通可以已也〇戊子夫人熊氏薨○晉師白狄伐秦○楚人滅舒蓼〇秋七月甲子日有食之旣○冬十月己丑葬我小君頃熊雨不克葬庚寅日中而克葬頃熊者何宣公之母也而者何難也乃者何難也曷爲或言而或言乃乃難乎而也○城平陽○楚師伐陳九年春王正月公如齊公至自齊〇夏仲孫蔑如京師〇齊侯伐萊〇秋取根牟根牟者何邾婁之邑也曷爲不繫乎邾婁諱亟也八月滕子卒〇九月晉侯宋公衛侯鄭伯曹伯㑹于扈晉荀林父帥師伐陳〇辛酉晉侯黒臀卒于扈扈者何晉之邑也諸侯卒其封内不地此何以地卒于㑹故地也未出其地故不言㑹也冬十月癸酉衛侯鄭卒宋人圍滕○楚子伐鄭〇晉卻缺帥師救鄭○陳殺其大夫泄冶十年春公如齊公至自齊齊人歸我濟西田齊巳取之矣其言我何言我者未絶於我也曷爲未絶于我齊巳言取之矣其實未之齊也〇夏四月丙辰日有食之○己巳齊侯元卒○齊崔氏出奔衛崔氏者何齊大夫也其稱崔氏何貶曷爲貶譏丗卿丗卿非禮也○公如齊五月公至自齊○癸巳陳夏徴舒弑其君平國〇六月宋師伐滕○公孫歸父如齊葬齊惠公○晉人宋人衛人曹人伐鄭〇秋天王使王季子來聘王季子者何天子之大夫也其稱王季子何貴也其貴奈何母弟也○公孫歸父帥師伐邾婁取蘱○大水○季孫行父如齊○冬公孫歸父如齊〇齊侯使國佐來聘〇饑何以書以重書也〇楚子伐鄭十有一年春王正月〇夏楚子陳侯鄭伯盟于辰陵〇公孫歸父㑹齊人伐莒○秋晉侯㑹狄于櫕函○冬十月楚人殺陳夏徴舒此楚子也其稱人何貶曷爲貶不與外討也不與外討者因其討乎外而不與也雖内討亦不與也曷爲不與實與而文不與文曷爲不與諸侯之義不得專討也諸侯之義不得專討則其曰實與之何上無天子下無方伯天下諸侯有爲無道者臣弑君子弑父力能討之則討之可也○丁亥楚子入陳納公孫寗儀行父于陳此皆大夫也其言納何納公黨與也十有二年春葬陳靈公討此賊者非臣子也何以書葬君子辭也楚巳討之矣臣子雖欲討之而無所討也楚子圍鄭○夏六月乙卯晉荀林父帥師及楚子戰于邲晉師敗績大夫不敵君此其稱名氏以敵楚子何不與晉而與楚子爲禮也曷爲不與晉而與楚子爲禮也莊王伐鄭勝乎皇門放乎路衢鄭伯肉袒左執茅旌右執鸞刀以逆莊王曰寡人無良邊垂之臣以千天禍是以使君王沛焉辱到敝邑君如矜此喪人錫之不毛之地使帥一二耋老而綏焉請唯君王之命莊王曰君之不令臣交易爲言是以使寡人得見君之玉面而微至乎此莊王親自手旌左右撝軍退舎七里將軍子重諌曰南郢之與鄭相去數千里諸大夫死者數人廝役扈養死者數百人今君勝鄭而不有無乃失民臣之力乎莊王曰古者杅不穿皮不蠹則不岀於四方是以君子篤於禮而薄于利要其人而不要其土告從不赦不詳吾以不詳道民災及吾身何日之有旣則晉師之救鄭者至曰請戰莊王許諾將軍子重諫曰晉大國也王師淹病矣君請勿許也莊王曰弱者吾威之彊者吾辟之是以使寡人無以立乎天下令之還師而逆晉寇莊王鼓之晉師大敗晉衆之走者舟中之指可掬矣莊王曰嘻吾兩君不相好百姓何罪令之還師而佚晉寇秋七月〇冬十有二月戊寅楚子滅蕭晉人宋人衛人曹人同盟于清丘○宋師伐陳〇衛人救陳十有三年春齊師伐衛〇夏楚子伐宋秋􁈰〇冬晉殺其大夫先縠十有四年春衛殺其大夫孔逹○夏五月壬申曹伯壽卒晉侯伐鄭〇秋九月楚子圍宋葬曹文公○冬公孫歸父㑹齊侯于榖十有五年春公孫歸父㑹楚子于宋〇夏五月宋人及楚人平外平不書此何以書大其平乎巳也何大乎其平乎已莊王圍宋軍有七日之糧爾盡此不勝將去而歸爾於是使司馬子反乗堙而闚宋城宋華元亦乗堙而出見之司馬子反曰子之國何如華元曰憊矣曰何如曰易子而食之析骸而炊之司馬子反曰嘻甚矣憊雖然吾聞之也圍者柑馬而秣之使肥者應客是何子之情也華元曰吾聞之君子見人之厄則矜之小人見人之厄則幸之吾見子之君子也是以告情于子也司馬子反曰諾勉之矣吾軍亦有七日之糧爾盡此不勝將去而歸爾揖而去之反于莊王莊王曰何如司馬子反曰憊矣曰何如曰易子而食之析骸而炊之莊王曰嘻甚矣憊雖然吾今取此然後而歸爾司馬子反曰不可臣巳告之矣軍有七日之糧爾莊王怒曰吾使子往視之子曷爲告之司馬子反曰以區區之宋猶有不欺人之臣可以楚而無乎是以告之也莊王曰諾舎而止雖然吾猶取此然後歸爾司馬子反曰然則君請處于此臣請歸爾莊王曰子去我而歸吾孰與處于此吾亦從子而歸爾引師而去之故君子大其平乎已也此皆大夫也其稱人何貶曷爲貶平者在下也〇六月癸卯晉師滅赤狄潞氏以潞子嬰兒歸潞何以稱子潞子之爲善也躬足以亡爾雖然君子不可不記也離于夷狄而未能合于中國晉師伐之中國不救狄人不有是以亡也什一大貉小貉什一者天下之中正也什一行而頌聲作矣冬蝝生未有言蝝生者此其言蝝生何蝝生不書此何以書幸之也幸之者何猶曰受之云爾受之云爾者何上變古易常應是而有天災其諸則宜於此焉變矣〇饑十有六年春王正月晉人滅赤狄甲氏及留吁夏成周宣謝災成周者何東周也宣謝者何宣宮之謝也何言乎成周宣謝災樂器藏焉爾成周宣謝災何以書記災也外災不書此何以書新周也秋郯伯姬來歸冬大有年十有七年春王正月庚子許男錫我卒丁未蔡侯申卒〇夏葬許昭公○葬蔡文公六月癸卯日有食之已未公㑹晉侯衛侯曹伯邾婁子同盟于斷道秋公至自㑹○冬十有一月壬午公弟叔肸卒十有八年春晉侯衛丗子臧伐齊○公伐𣏌○夏四月○秋七月邾婁人戕鄫子于鄫戕鄫子于鄫者何殘賊而殺之也甲戍楚子旅卒何以不書葬呉楚之君不書葬辟其號也公孫歸父如晉冬十月壬戌公薨于路寢〇歸父還自晉至檉遂奔齊還者何善辭也何善爾歸父使於晉還自晉至檉聞君薨家遣墠帷哭君成踊反命乎介自是走之齊經傳叄阡捌伯丹陸字注陸阡捌伯伍拾玖字音義伍伯伍拾陸字仁仲比校訖"}
{"id": "KR1e0007_008", "series": "KR1e0007", "text": "春秋公羊經傳解詁成公第八何休學元年春王正月公即位二月辛酉葬我君宣公〇無冰三月作丘甲何以書譏何譏爾譏始丘使也夏臧孫許及晉侯盟于赤棘秋王師敗績于貿戎孰敗之蓋晉敗之或曰貿戎敗之然則曷爲不言晉敗之王者無敵莫敢當也冬十月二年春齊侯伐我北鄙○夏四月丙戍衛孫良夫帥師及齊師戰于新築衛師敗績六月癸酉季孫行父臧孫許叔孫僑如公孫嬰齊帥師㑹晉卻克衛孫良夫曹公子手及齊侯戰于鞌齊師敗績曹無大夫公子手何以書憂内也秋七月齊侯使國佐如師己酉及國佐盟于袁婁君不使乎大夫此其行使乎大夫何佚獲也其佚獲奈何師還齊侯晉卻克投㦸逡巡再拜稽首馬前逢丑父者頃公之車右也面目與頃公相似衣服與頃公相似代頃公當左使頃公取飲頃公操飲而至曰革取清者頃公用是佚而不反逢丑父曰吾賴社稷之神靈吾君巳免矣卻克曰欺三軍者其法奈何曰法斮於是斮逢丑父已酉及齊國佐盟于袁婁曷爲不盟于師而盟于袁婁前此者晉卻克與臧孫許同時而聘于齊蕭同姪子者齊君之母也踊于棓而窺客則客或跛或眇於是使跛者迓跛者使眇者迓眇者二大夫出相與踦閭而語移日然後相去齊人皆曰患之起必自此始二大夫歸相與率師爲鞌之戰齊師大敗齊侯使國佐如師卻克曰與我紀侯之甗反魯衛之侵地使耕者東畒且以蕭同姪子爲質則吾舎子矣國佐曰與我紀侯之甗請諾反魯衛之侵地請諾使耕者東畒是則土齊也蕭同姪子者齊君之母也齊君之母猶晉君之母也不可請戰壹戰不勝請再再戰不勝請三三戰不勝則齊國盡子之有也何必以蕭同姪子爲質揖而去之卻克䀢魯衛之使使以其辭而爲之請然後許之逮于袁婁而與之盟八月壬午宋公鮑卒庚寅衛侯遬卒〇取汶陽田汶陽田者何鞌之賂也○冬楚師鄭師侵衛〇十有一月公㑹楚公子嬰齊于蜀〇丙申公及楚人秦人宋人陳人衛人鄭人齊人曹人邾婁人薛人鄫人盟于蜀此楚公子嬰齊也其稱人何得壹貶焉爾三年春王正月公㑹晉侯宋公衛侯曹伯伐鄭〇辛亥葬衛繆公二月公至自伐鄭〇甲子新宫災三日哭新宮者何宣公之宮也宣宫則曷爲謂之新宮不忍言也其言三日哭何廟災三日哭禮也新宫災何以書記災也乙亥葬宋文公○夏公如晉○鄭公子去疾率師伐許公至自晉○秋叔孫僑如率師圍棘棘者何汶陽之不服邑也其言圍之何不聽也大雩晉卻克衛孫良夫伐將咎如冬十有一月晉侯使荀庚來聘〇衛侯使孫良夫來聘〇丙午及荀庚盟○丁未及孫良夫盟此聘也其言盟何聘而言盟者尋舊盟也〇鄭伐許四年春宋公使華元來聘○三月壬申鄭伯堅卒𣏌伯來朝〇夏四月甲寅臧孫許卒〇公如晉葬鄭襄公〇秋公至自晉○冬城運〇鄭伯伐許五年春王正月𣏌叔姬來歸〇仲孫蔑如宋○夏叔孫僑如㑹晉荀秀于榖○梁山崩梁山者何河上之山也梁山崩何以書記異也何異爾大也何大爾梁山崩壅河三日不㳅外異不書此何以書爲天下記異也〇秋大水冬十有一月已酉天王崩○十有二月已丑公㑹晉侯齊侯宋公衛侯鄭伯曹伯邾婁子𣏌伯同盟于蟲牢六年春王正月公至自㑹〇二月辛巳立武宮武宮者何武公之宮也立者何立者不宜立也立武宮非禮也〇取鄟鄟者何邾婁之邑也曷爲不繫于邾婁諱亟也衛孫良夫率師侵宋○夏六月邾婁子來朝○公孫嬰齊如晉○壬申鄭伯費卒秋仲孫蔑叔孫僑如率師侵宋○楚公子嬰齊率師伐鄭○冬季孫行父如晉○晉欒書率師侵鄭七年春王正月鼷䑕食郊牛角改卜牛鼷䑕又食其角乃免牛呉伐郯夏五月曹伯來朝〇不郊猶三望○秋楚公子嬰齊率師伐鄭〇公㑹晉侯齊侯宋公衛侯曹伯莒子邾婁子𣏌伯救鄭八月戊辰同盟于馬陵公至自㑹○呉入州來○冬大雩衛孫林父出奔晉八年春晉侯使韓穿來言汶陽之田歸之于齊來言者何内辭也脅我使我歸之也曷爲使我歸之鞌之戰齊師大敗齊侯歸弔死視疾七年不飲酒不食肉晉侯聞之曰嘻奈何使人之君七年不飲酒不食肉請皆反其所取侵地晉欒書帥師侵蔡公孫嬰齊如莒〇宋公使華元來聘○夏宋公使公孫壽來納幣納幣不書此何以書録伯姬也晉殺其大夫趙同趙括○秋七月天子使召伯來錫公命其稱天子何元年春王正月正也其餘皆通矣冬十月癸卯𣏌叔姬卒晉侯使士燮來聘〇叔孫僑如㑹晉士燮齊人邾婁人伐郯○衛人來媵媵不書此何以書録伯姬也九年春王正月𣏌伯來逆叔姬之喪以歸𣏌伯曷爲來逆叔姬之喪以歸内辭也脅而歸之也公㑹晉侯齊侯宋公衛侯鄭伯曹伯莒子𣏌伯同盟于蒲公至自㑹○二月伯姬歸于宋〇夏季孫行父如宋致女未有言致女者此其言致女何録伯姬也晉人來媵媵不書此何以書録伯姬也秋七月丙子齊侯無野卒〇晉人執鄭伯晉欒書帥師伐鄭○冬十有一月葬齊頃公楚公子嬰齊帥師伐莒庚申莒潰楚人入運〇秦人白狄伐晉○鄭人圍許○城中城十年春衛侯之弟黒背率師侵鄭○夏四月五卜郊不從乃不郊其言乃不郊何不免牲故言乃不郊也〇五月公㑹晉侯齊侯宋公衛侯曹伯伐鄭齊人來媵媵不書此何以書録伯姬也三國來媵非禮也曷爲皆以録伯姬之辭言之婦人以衆多爲侈也丙午晉侯獳卒秋七月公如晉十有一年春王三月公至自晉○晉侯使卻州來聘已丑及卻州盟〇夏季孫行父如晉○秋叔孫僑如如齊冬十月十有二年春周公出奔晉周公者何天子之三公也王者無外此其言出何自其私土而出也〇夏公㑹晉侯衛侯于沙澤〇秋晉人敗狄于交剛○冬十月十有三年春晉侯使卻錡來乞師三月公如京師夏五月公自京師遂㑹晉侯齊侯宋公衛侯鄭伯曹伯邾婁人滕人伐秦其言自京師何公鑿行也公鑿行奈何不敢過天子也曹伯廬卒于師秋七月公至自伐秦冬葬曹宣公十有四年春王正月莒子朱卒夏衛孫林父自晉歸于衛○秋叔孫僑如如齊逆女鄭公子喜率師伐許九月僑如以夫人婦姜氏至自齊冬惠伯曰君㓜如之何願與子慮之叔仲惠伯曰吾子相之老夫抱之何㓜君之有公子遂知其不可與謀退而殺叔仲惠伯弑子赤而立宣公宣公死成公㓜臧宣叔者相也君死不哭聚諸大夫而問焉曰昔者叔仲惠伯之事孰爲之諸大夫皆雜然曰仲氏也其然乎於是遣歸父之家然後哭君歸父使乎晉還自晉至檉聞君薨家遣墠帷哭君成踊反命于介自是走之齊魯人徐傷歸父之無後也於是使嬰齊後之也癸丑公㑹晉侯衛侯鄭伯曹伯宋丗子成齊國佐邾婁人同盟于戚晉侯執曹伯歸之于京師公至自㑹○夏六月宋公固卒楚子伐鄭○秋八月庚辰葬宋共公宋華元出奔晉○宋華元自晉歸于宋宋殺其大夫山宋魚石出奔楚冬十有一月叔孫僑如㑹晉士燮齊髙無咎宋華元衛孫林父鄭公子鰌邾婁人㑹呉于鍾離曷爲殊㑹呉外呉也曷爲外也春秋内其國而外諸夏内諸夏而外夷狄王者欲一乎天下曷爲以外内之辭言之言自近者始也許遷于葉十有六年春王正月雨木冰雨木冰者何雨而木冰也何以書記異也夏四月辛未滕子卒鄭公子喜帥師侵宋〇六月丙寅朔日有食之〇晉侯使欒黶來乞師甲午晦晦者何冥也何以書記異也晉侯及楚子鄭伯戰于鄢陵楚子鄭師敗績敗者稱師楚何以不稱師王痍也王痍者何傷乎矢也然則何以不言師敗績末言爾〇楚殺其大夫公子側〇秋公㑹晉侯齊侯衛侯宋華元邾婁人于沙隨不見公公至自㑹不見公者何公不見見也公不見見大夫執何以致㑹不恥也曷爲不恥公㓜也○公㑹尹子晉侯齊國佐邾婁人伐鄭〇曹伯歸自京師執而歸者名曹伯何以不名而不言復歸于曹何易也其易奈何公子喜時在内也公子喜時在内則何以易公子喜時者仁人也内平其國而待之外治諸京師而免之其言自京師何言甚易也舎是無難矣九月晉人執季孫行父舎之于招丘執未有言舎之者此其言舎之何仁之也曰在招丘悕矣執未有言仁之者此其言仁之何代公執也其代公執奈何前此者晉人來乞師而不與公㑹晉侯將執公季孫行父曰此臣之罪也於是執季孫行父成公將㑹晉厲公㑹不當期將執公季孫行父曰臣有罪執其君子有罪執其父此聽失之大者也今此臣之罪也舎臣之身而執臣之君吾恐聽失之爲宗廟羞也於是執季孫行父冬十月乙亥叔孫僑如出奔齊〇十有二月乙丑季孫行父及晉卻州盟于扈公至自㑹○乙酉刺公子偃十有七年春衛北宮結率師侵鄭〇夏公㑹尹子單子晉侯齊侯宋公衛侯曹伯邾婁人伐鄭○六月乙酉同盟于柯陵秋公至自㑹○齊髙無咎出奔莒○九月辛丑用郊用者何用者不宜用也九月非所用郊也然則郊曷用郊用正月上辛或曰用然後郊晉侯使荀罃來乞師冬公㑹單子晉侯宋公衛侯曹伯齊人邾婁人伐鄭十有一月公至自伐鄭壬申公孫嬰齊卒于貍軫非此月日也曷爲以此月日卒之待君命然後卒大夫曷爲待君命然後卒大夫前此者嬰齊走之晉公㑹晉侯將執公嬰齊爲公請公許之反爲大夫歸至于貍軫而卒無君命不敢卒大夫公至曰吾固許之反爲大夫然後卒之○十有二月丁巳朔日有食之○邾婁子貜且卒貜晉殺其大夫卻錡卻州卻至〇楚人滅舒庸十有八年春王正月晉殺其大夫胥童〇庚申晉弑其君州蒲齊殺其大夫國佐〇公如晉〇夏楚子鄭伯伐宋○宋魚石復入于彭城公至自晉〇晉侯使士匄來聘秋𣏌伯來朝八月邾婁子來朝築鹿囿何以書譏何譏爾有囿矣又爲也已丑公薨于路寢冬楚人鄭人侵宋〇晉侯使士彭來乞師〇十有二月仲孫蔑㑹晉侯宋公衛侯邾婁子齊崔杼同盟于虚朾〇丁未葬我君成公仁仲比校訖"}
{"id": "KR1e0007_009", "series": "KR1e0007", "text": "春秋公羊經傳解詁襄公第九何休學元年春王正月公即位仲孫蔑㑹晉欒黶宋華元衛寗殖曹人莒人邾婁人滕人薛人圍宋彭城宋華元曷爲與諸侯圍宋彭城爲宋誅也其爲宋誅奈何魚石走之楚楚爲之伐宋取彭城以封魚石魚石之罪奈何以入是爲罪也楚巳取之矣曷爲繫之宋不與諸侯專封也夏晉韓屈帥師伐鄭〇仲孫蔑㑹齊崔杼曹人邾婁人𣏌人次于合○秋楚公子壬夫帥師侵宋九月辛酉天王崩邾婁子來朝冬衛侯使公孫剽來聘晉侯使荀罃來聘二年春王正月葬簡王鄭師伐宋〇夏五月庚寅夫人姜氏薨○六月庚辰鄭伯睔卒○晉師宋師衛寗殖侵鄭秋七月仲孫蔑㑹晉荀罃宋華元衛孫林父曹人邾婁人于戚〇己丑葬我小君齊姜齊姜者何齊姜與繆姜則未知其爲宣夫人與成夫人與叔孫豹如宋冬月公㑹單子晉侯宋公衛侯鄭伯莒子邾婁子齊丗子光己未同盟于雞澤陳侯使袁僑如㑹其言如㑹何後㑹也戊寅叔孫豹及諸侯之大夫及陳袁僑盟曷爲殊及陳袁僑爲其與袁僑盟也○秋公至自㑹○冬晉荀罃帥師伐許四年春王三月已酉陳侯午卒夏叔孫豹如晉○秋七月戊子夫人弋氏薨葬陳成公八月辛亥葬我小君定弋定弋者何襄公之母也冬公如晉陳人圍頓五年春公至自晉夏鄭伯使公子發來聘叔孫豹鄫丗子巫如晉外相如不書此何以書爲叔孫豹率而與之俱也叔孫豹則曷爲率而與之俱蓋舅出也莒將滅之故相與往殆乎晉也莒將滅之則曷爲相與往殆乎晉取後乎莒也其取後乎莒奈何莒女有爲鄫夫人者蓋欲立其岀也仲孫蔑衛孫林父㑹呉于善稻○秋大雩楚殺其大夫公子壬夫○公㑹晉侯宋公陳侯衛侯鄭伯曹伯莒子邾婁子滕子薛伯齊丗子光呉人鄫人于戚呉何以稱人呉鄫人云則不辭公至自㑹〇冬戍陳孰戍之諸侯戍之曷爲不言諸侯戍之離至不可得而序故言我也楚公子貞帥師伐陳公㑹晉侯宋公衛侯鄭伯曹伯莒子邾婁子滕子薛伯齊丗子光救陳十有二月公至自救陳辛未季孫行父卒六年春王三月壬午𣏌伯姑容卒夏宋華弱來奔秋葬𣏌桓公滕子來朝○莒人滅鄫〇冬叔孫豹如邾婁季孫宿如晉十有二月齊侯滅萊曷爲不言萊君出奔國滅君死之正也七年春郯子來朝夏四月三卜郊不從乃免牲〇小邾婁子來朝城費○秋季孫宿如衛八月􁈰冬十月衛侯使孫林父來聘壬戍及孫林父盟楚公子貞帥師圍陳十有二月公㑹晉侯宋公陳侯衛侯曹伯莒子邾婁子于鄬鄭伯髠原如㑹未見諸侯丙戍卒于操操者何鄭之邑也諸侯卒其封内不地此何以地隱之也何隱爾弑也孰弑之其大夫弑之曷爲不言其大夫弑之爲中國諱也曷爲爲中國諱鄭伯將㑹諸侯于鄬其大夫諫曰中國不足歸也則不若與楚鄭伯曰不可其大夫曰以中國爲義則伐我喪以中國爲彊則不若楚於是弑之鄭伯髠原何以名傷而反未至乎舎而卒也未見諸侯其言如㑹何致其意也陳侯逃歸八年春王正月公如晉夏葬鄭僖公賊未討何以書葬爲中國諱也鄭人侵蔡獲蔡公子燮此侵也其言獲何侵而言獲者適得之也〇季孫宿㑹晉侯鄭伯齊人宋人衛人邾婁人于邢丘〇公至自晉莒人伐我東鄙〇秋九月大雩冬楚公子貞帥師伐鄭〇晉侯使士匄來聘九年春宋火曷爲或言災或言火大者曰災小者曰火然則内何以不言火内不言火者甚之也何以書記災也外災不書此何以書爲王者之後記災也夏季孫宿如晉五月辛酉夫人姜氏薨○秋八月癸未葬我小君繆姜冬公㑹晉侯宋公衛侯曹伯莒子邾婁子滕子薛伯𣏌伯小邾婁子齊丗子光伐鄭十有二月已亥同盟于戲楚子伐鄭十年春公㑹晉侯宋公衛侯曹伯莒子邾婁子滕子薛伯𣏌伯小邾婁子齊丗子光㑹呉于柤○夏五月甲午遂滅偪陽公至自㑹楚公子貞鄭公孫輙帥師伐宋晉師伐秦秋莒人伐我東鄙公㑹晉侯宋公衛侯曹伯莒子邾婁子齊丗子光滕子薛伯𣏌伯小邾婁子伐鄭冬盗殺鄭公子斐公子發公孫輙○戍鄭虎牢孰戍之諸侯戍之曷爲不言諸侯戍之離至不可得而序故言我也諸侯巳取之矣曷爲繫之鄭諸侯莫之主有故反繫之鄭楚公子貞帥師救鄭公至自伐鄭十有一年春王正月作三軍三軍者何三卿也作三軍何以書譏何譏爾古者上卿下卿上士下士夏四月四卜郊不從乃不郊〇鄭公孫舎之帥師侵宋公㑹晉侯宋公衛侯曹伯齊丗子光莒子邾婁子滕子薛伯𣏌伯小邾婁子伐鄭秋七月己未同盟于京城北公至自伐鄭楚子鄭伯伐宋○公㑹晉侯宋公衛侯曹伯齊丗子光莒子邾婁子滕子薛伯𣏌伯小邾婁子伐鄭㑹于蕭魚此伐鄭也其言㑹于蕭魚何蓋鄭與㑹爾公至自㑹楚人執鄭行人良霄冬秦人伐晉十有二年春王三月莒人伐我東鄙圍台邑不言圍此其言圍何伐而言圍者取邑之辭也伐而不言圍者非取邑之辭也季孫宿帥師救台遂入運大夫無遂事此其言遂何公不得爲政爾夏晉侯使士彭來聘秋九月呉子乗卒○冬楚公子貞帥師侵宋〇公如晉十有三年春公至自晉夏取詩詩者何邾婁之邑也曷爲不繫乎邾婁諱亟也秋九月庚辰楚子審卒○冬城防十有四年春王正月季孫宿叔老㑹晉士匄齊人宋人衛人鄭公孫囆曹人莒人邾婁人滕人薛人𣏌人小邾婁人㑹呉于向二月乙未朔日有食之夏四月叔孫豹㑹晉荀偃齊人宋人衛北宮結鄭公孫囆曹人莒人邾婁人滕人薛人𣏌人小邾婁人伐秦○己未衛侯衎出奔齊莒人侵我東鄙○秋楚公子貞帥師伐呉○冬季孫宿㑹晉士匄宋華閱衛孫林父鄭公孫囆莒人邾婁人于戚十有五年春宋公使向戍來聘二月己亥及向戍盟于劉○劉夏逆王后于齊劉夏者何天子之大夫也劉者何邑也其稱劉何以邑氏也外逆女不書此何以書過我也夏齊侯伐我北鄙圍成公救成至遇其言至遇何不敢進也季孫宿叔孫豹帥師城成郛秋八月丁巳日有食之邾婁人伐我南鄙○冬十有一月癸亥晉侯周卒十有六年春王正月葬晉悼公○三月公㑹晉侯宋公衛侯鄭伯曹伯莒子邾婁子薛伯𣏌伯小邾婁子于湨梁戊寅大夫盟諸侯皆在是其言大夫盟何信在大夫也何言乎信在大夫徧刺天下之大夫也曷爲徧刺天下之大夫君若贅旒然晉人執莒子邾婁子以歸齊侯伐我北鄙○夏公至自㑹五月甲子地震叔老㑹鄭伯晉荀偃衛寗殖宋人伐許〇秋齊侯伐我北鄙圍成大雩冬叔孫豹如晉十有七年春王二月庚午邾婁子瞷卒宋人伐陳〇夏衛石買帥師伐曹秋齊侯伐我北鄙圍洮齊髙厚帥師伐我北鄙圍防〇九月大雩宋華臣出奔陳〇冬邾婁人伐我南鄙十有八年春白狄來白狄者何夷狄之君也何以不言朝不能朝也夏晉人執衛行人石買秋齊師伐我北鄙〇冬十月公㑹晉侯宋公衛侯鄭伯曹伯莒子邾婁子滕子薛伯𣏌伯小邾婁子同圍齊曹伯負芻卒于師○楚公子午帥師伐鄭十有九年春王正月諸侯盟于祝阿晉人執邾婁子公至自伐齊此同圍齊也何以致伐未圍齊也未圍齊則其言圍齊何抑齊也曷爲抑齊爲其亟伐也或曰爲其驕蹇使其丗子處乎諸侯之上也取邾婁田自漷水其言自漷水何以漷爲竟也何言乎以漷爲竟漷移也〇季孫宿如晉葬曹成公○夏衛孫林父帥師伐齊秋七月辛卯齊侯瑗卒○晉士匄帥師侵齊至榖聞齊侯卒乃還還者何善辭也何善爾大其不伐喪也此受命乎君而伐齊則何大乎其不伐喪大夫以君命出進退在大夫也八月丙辰仲孫蔑卒○齊殺其大夫髙厚〇鄭殺其大夫公子喜冬葬齊靈公城西郛叔孫豹㑹晉士匄于柯城武城二十年春王正月辛亥仲孫遬㑹莒人盟于向○夏六月庚申公㑹晉侯齊侯宋公衛侯鄭伯曹伯莒子邾婁子滕子薛伯𣏌伯小邾婁子盟于澶淵秋公至自㑹仲孫遬帥師伐邾婁○蔡殺其大夫公子燮蔡公子履出奔楚〇陳侯之弟光出奔楚叔老如齊○冬十月丙辰朔日有食之季孫宿如宋二十有一年春王正月公如晉○邾婁庶其以漆閭丘來奔邾婁庶其者何邾婁大夫也邾婁無大夫此何以書重地也〇夏公己巳𣏌伯匄卒夏邾婁鼻我來奔邾婁鼻我者何邾婁大夫也邾婁無大夫此何以書以近書也○葬𣏌孝公陳殺其大夫慶虎及慶寅陳侯之弟光自楚歸于陳〇晉欒盈復入于晉入于曲沃曲沃者何晉之邑也其言入于晉入于曲沃何欒盈將入晉晉人不納由乎曲沃而入也〇秋齊侯伐衛遂伐晉八月叔孫豹帥師救晉次于雍渝曷爲先言救而後言次先通君命也○己卯仲孫遬卒○冬十月乙亥臧孫紇出奔邾婁○晉人殺欒盈曷爲不言殺其大夫非其大夫也齊侯襲莒二十有四年春叔孫豹如晉〇仲孫羯帥師侵齊○夏楚子伐呉〇秋七月甲子朔日有食之旣○齊崔杼帥師伐莒○大水八月癸巳朔日有食之○公㑹晉侯宋公衛侯鄭伯曹伯莒子邾婁子滕子薛伯𣏌伯小邾婁子于陳儀冬楚子蔡侯陳侯許男伐鄭公至自㑹陳鍼宜咎出奔楚〇叔孫豹如京師大饑二十有五年春齊崔杼帥師伐我北鄙夏五月乙亥齊崔杼弑其君光公㑹晉侯宋公衛侯鄭伯曹伯莒子邾婁子滕子薛伯𣏌伯小邾婁子于陳儀○六月壬子鄭公孫舎之帥師入陳秋八月己巳諸侯同盟于重丘公至自㑹○衛侯人于陳儀陳儀者何衛之邑也曷爲不言入于衛諼君以弑也楚屈建帥師滅舒鳩冬鄭公孫囆帥師伐陳十有二月呉子謁伐楚門于巢卒門于巢卒者何入門乎巢而卒也入門乎巢而卒者何入巢之門而卒也呉子謁何以名傷而反未至乎舎而卒也二十有六年春王二月辛卯衛寗喜弑其君剽○衛孫林父入于戚以叛甲午衛侯衎復歸于衛此諼君以弑也其言復歸何惡剽也曷爲惡剽剽之立於是未有說也然則曷爲不言剽之立不言剽之立者以惡衛侯也夏晉侯使荀呉來聘公㑹晉人鄭良霄宋人曹人于澶淵秋宋公殺其丗子痤晉人執衛寗喜此執有罪何以不得爲伯討不以其罪執之也八月壬午許男寗卒于楚冬楚子蔡侯陳侯伐鄭葬許靈公二十有七年春齊侯使慶封來聘夏叔孫豹㑹晉趙武楚屈建蔡公孫歸生衛石惡陳孔瑗鄭良霄許人曹人于宋衛殺其大夫寗喜衛侯之弟鱄出奔晉衛殺其大夫寗喜則衛侯之弟鱄曷爲出奔晉爲殺寗喜出奔也曷爲爲殺寗喜出奔衛寗殖與孫林父逐衛侯而立公孫剽寗殖病將死謂喜曰黜公者非吾意也孫氏爲之我即死女能固納公乎喜曰諾寗殖死喜立爲大夫使人謂獻公曰黜公者非寗氏也孫氏爲之吾欲納公何如獻公曰子苟欲納我吾請與子盟喜曰無所用盟請使公子鱄約之獻公謂公子鱄曰寗氏將納我吾欲與之盟其言曰無所用盟請使公子鱄約之子固爲我與之約矣公子鱄辭曰夫負羈縶執鈇鑕從君東西南北則是臣僕庶孽之事也若夫約言爲信則非臣僕庶孽之所敢與也獻公怒曰黜我者非寗氏與孫氏凡在爾公子鱄不得巳而與之約巳約歸至殺寗喜公子鱄挈其妻子而去之將濟于河攜其妻子而與之盟曰苟有履衛地食衛粟者昧雉彼視秋七月辛巳豹及諸侯之大夫盟于宋曷爲再言豹殆諸侯也曷爲殆諸侯爲衛石惡在是也曰惡人之徒在是矣冬十有二月乙亥朔日有食之二十有八年春無冰夏衛石惡出奔晉〇邾婁子來朝秋八月大雩仲孫羯如晉冬齊慶封來奔十有一月公如楚○十有二月甲寅天王崩○乙未楚子昭卒二十有九年春王正月公在楚何言乎公在楚正月以存君也夏五月公至自楚〇庚午衛侯衎卒閽弑呉子餘祭閽者何門人也刑人也刑人則曷爲謂之閽刑人非其人也君子不近刑人近刑人則輕死之道也〇仲孫羯㑹晉荀盈齊髙止宋華定衛丗叔齊鄭公孫叚曹人莒人邾婁人滕人薛人小邾婁人城𣏌○晉侯使士鞅來聘○𣏌子來盟○呉子使札來聘呉無君無大夫此何以有君有大夫賢季子也何賢乎季子讓國也其讓國奈何謁也餘祭也夷昧也與季子同母者四季子弱而才兄弟皆愛之同欲立之以爲君謁曰今若是迮而與季子國季子猶不受也請無與子而與弟弟兄迭爲君而致國乎季子皆曰諾故諸爲君者皆輕死爲勇飲食必祝曰天苟有呉國尚速有悔於予身故謁也死餘祭也立餘祭也死夷昧也立夷昧也死則國宜之季子者也季子使而亡焉僚者長庶也即之季子使而反至而君之爾闔廬曰先君之所以不與子國而與弟者凢爲季子故也將從先君之命與則國宜之季子者也如不從先君之命與則我宜立者也僚惡得爲君乎於是使專諸刺僚而致國乎季子季子不受曰爾弑吾君吾受爾國是吾與爾爲篡也爾殺吾兄吾又殺爾是父子兄弟相殺終身無巳也去之延陵終身不入呉國故君子以其不受爲義以其不殺爲仁賢季子則呉何以有君有大夫以季子爲臣則宜有君者也札者何呉季子之名也春秋賢者不名此何以名許夷狄者不壹而足也季子者所賢也曷爲不足乎季子許人臣者必使臣許人子者必使子也秋九月葬衛獻公齊髙止出奔北燕○冬仲孫羯如晉三十年春王正月楚子使薳頗來聘〇夏四月蔡丗子般弑其君固五月甲午宋災伯姬卒○天王殺其弟年夫王子瑕奔晉○秋七月叔弓如宋葬宋共姬外夫人不書葬此何以書隱之也何隱爾宋災伯姬卒焉其稱謚何賢也何賢爾宋災伯姬存焉有司復曰火至矣請出伯姬曰不可吾聞之也婦人夜出不見傅母不下堂傅至矣母未至也逮乎火而死○鄭良霄出奔許自許入于鄭鄭人殺良霄冬十月葬蔡景公賊未討何以書葬君子辭也晉人齊人宋人衛人鄭人曹人莒人邾婁人滕人薛人𣏌人小邾婁人㑹于澶淵宋災故宋災故者何諸侯㑹于澶淵凡爲宋災故也㑹未有言其所爲者此言所爲何録伯姬也諸侯相聚而更宋之所喪曰死者不可復生爾財復矣此大事也曷爲使微者卿也卿則其稱人何貶曷爲貶卿不得憂諸侯也三十有一年春王正月夏六月辛巳公薨于楚宮秋九月癸巳子野卒○已亥仲孫羯卒冬十月滕子來㑹葬癸酉葬我君襄公十有一月莒人弑其君密州經傳肆阡玖伯㭍拾玖字注伍阡貳伯㭍拾捌字音義壹阡陸伯貳拾伍字"}
{"id": "KR1e0007_010", "series": "KR1e0007", "text": "春秋公羊經傳解詁昭公第十何休學元年春王正月公即位〇叔孫豹㑹晉趙武楚公子圍齊國酌宋向戍衛石惡陳公子招蔡公孫歸生鄭軒虎許人曹人于漷此陳侯之弟招也何以不稱弟貶曷爲貶爲殺丗子偃師貶曰陳侯之弟招殺陳丗子偃師大夫相殺稱人此其稱名氏以殺何言將自是弑君也今將爾詞曷爲與親弑者同君親無將將而必誅焉然則曷爲不於其弑焉貶以親者弑然後其罪惡甚春秋不待貶絶而罪惡見者不貶絶以見罪惡也貶絶然後罪惡見者貶絶以見罪惡也今招之罪已重矣曷爲復貶乎此著招之有罪也何著乎招之有罪言楚之託乎討招以滅陳也○三月取運運者何内之邑也其言取之何不聽也○夏秦伯之弟鍼出奔晉秦無大夫此何以書仕諸晉也曷爲仕諸晉有千乗之國而不能容其母弟故君子謂之出奔也〇六月丁巳邾婁子華卒○晉荀呉帥師敗狄于大原此大鹵也曷爲謂之大原地物從中國邑人名從主人原者何上平曰原下平曰隰○秋莒去疾自齊入于莒〇莒展出奔呉叔弓帥師疆運田疆運田者何與莒爲竟也與莒爲竟則曷爲帥師而往畏莒也葬邾婁悼公冬十有一月己酉楚子卷卒〇楚公子比出奔晉二年春晉侯使韓起來聘夏叔弓如晉〇秋鄭殺其大夫公孫黒〇冬公如晉至河乃復其言至河乃復何不敢進也季孫宿如晉三年春王正月丁未滕子泉卒夏叔弓如滕○五月葬滕成公秋小邾婁子來朝〇八月大雩〇冬大雨雹北燕伯𣢾出奔齊四年春王正月大雨雪○夏楚子蔡侯陳侯鄭伯許男徐子滕子頓子胡子沈子小邾婁子宋丗子佐淮夷㑹于申楚人執徐子〇秋七月楚子蔡侯陳侯許男頓子胡子沈子淮夷伐呉執齊慶封殺之此伐呉也其言執齊慶封何爲齊誅也其爲齊誅奈何慶封走之呉呉封之於防然則曷爲不言伐防不與諸侯專封也慶封之罪何脅齊君而亂齊國也遂滅厲○九月取鄫其言取之何滅之也滅之則其言取之何内大惡諱也冬十有二月乙卯叔孫豹卒五年春王正月舎中軍舎中軍者何復古也然則曷爲不言三卿五亦有中三亦有中〇楚殺其大夫屈申〇公如晉○夏莒牟夷以牟婁及防兹來奔莒牟夷者何莒大夫也莒無大夫此何以書重地也其言及防茲來奔何不以私邑累公邑也○秋七月公至自晉〇戊辰叔弓帥師敗莒師于濆泉濆泉者何直泉也直泉者何涌泉也秦伯卒何以不名秦者夷也匿嫡之名也其名何嫡得之也○冬楚子蔡侯陳侯許男頓子沈子徐人越人伐呉六年春王正月𣏌伯益姑卒○葬秦景公夏季孫宿如晉葬𣏌文公宋華合比出奔衛秋九月大雩楚薳頗帥師伐呉冬叔弓如楚○齊侯伐北燕七年春王正月曁齊平三月公如楚叔孫舎如齊莅盟夏四月甲辰朔日有食之○秋八月戊辰衛侯惡卒九月公至自楚○冬十有一月癸未季孫宿卒十有二月癸亥葬衛襄公八年春陳侯之弟招殺陳丗子偃師夏四月辛丑陳侯溺卒叔弓如晉楚人執陳行人于徴師殺之陳公子留岀奔鄭秋蒐于紅蒐者何簡車徒也何以書蓋以罕書也陳人殺其大夫公子過大雩冬十月壬午楚師滅陳執陳公子招放之于越殺陳孔瑗○葬陳哀公九年春叔弓㑹楚子于陳許遷于夷夏四月陳火陳巳滅矣其言陳火何存陳也曰存陳悕矣曷爲存陳滅人之國執人之罪人殺人之賊葬人之君若是則陳存悕矣秋仲孫貜如齊貜○冬築郎囿十年春王正月夏晉欒施來奔〇秋七月季孫隱如叔弓仲孫貜帥師伐莒戊子晉侯彪卒九月叔孫舎如晉葬晉平公十有二月甲子宋公戍卒十有一年春王正月叔弓如宋葬宋平公夏四月丁巳楚子䖍誘蔡侯般殺之于申楚子䖍何以名絶曷爲絶之爲其誘討也此討賊也雖誘之則曷爲絶之懷惡而討不義君子不予也楚公子棄疾帥師圍蔡〇五月甲申夫人歸氏薨大蒐于比蒲大蒐者何簡車徒也何以書蓋以罕書也仲孫貜㑹邾婁子盟于侵羊秋季孫隱如㑹晉韓起齊國酌宋華亥衛北宮佗鄭軒虎曹人𣏌人于屈銀九月己亥葬我小君齊歸齊歸者何昭公之母也冬十有一月丁酉楚師滅蔡執蔡丗子有以歸用之此未踰年之君也其稱丗子何不君靈公不成其子也不君靈公則曷爲不成其子誅君之子不立非怒也無繼也惡乎用之用之防也其用之防奈何蓋以築防也十有二年春齊髙偃帥師納北燕伯于陽伯于陽者何公子陽生也子曰我乃知之矣在側者曰子苟知之何以不革曰如爾所不知何春秋之信史也其序則齊桓晉文其㑹則主㑹者爲之也其詞則丘有罪焉爾〇三月壬申鄭伯嘉卒○夏宋公使華定來聘○公如晉至河乃復五月葬鄭簡公楚殺其大夫成然○秋七月冬十月公子整出奔齊○楚子伐徐〇晉伐鮮虞十有三年春叔弓帥師圍費夏四月楚公子比自晉歸于楚弑其君䖍于乾谿此弑其君其言歸何歸無惡於弑立也歸無惡於弑立者何靈王爲無道作乾谿之臺三年不成楚公子棄疾脅比而立之然後令于乾谿之役曰比巳立矣後歸者不得復其田里衆罷而去之靈王經與盟者何公不見與盟也公不見與盟大夫執何以致㑹不恥也曷爲不恥諸侯遂亂反陳蔡君子不恥不與焉蔡侯廬歸于蔡陳侯呉歸于陳此皆滅國也其言歸何不與諸侯專封也冬十月葬蔡靈公公如晉至河乃復呉滅州來十有四年春隱如至自晉三月曹伯滕卒夏四月○秋葬曹武公八月莒子去疾卒冬莒殺其公子意恢十有五年春王正月呉子夷昧卒二月癸酉有事于武宮籥入叔弓卒去樂卒事其言去樂卒事何禮也君有事于廟聞大夫之喪去樂卒事大夫聞君之喪攝主而往大夫聞大夫之喪尸事畢而往〇夏蔡昭呉奔鄭〇六月丁巳朔日有食之秋晉荀呉帥師伐鮮虞冬公如晉十有六年春齊侯伐徐〇楚子誘戎曼子殺之楚子何以不名夷狄相誘君子不疾也曷爲不疾若不疾乃疾之也夏公至自晉○秋八月己亥晉侯夷卒〇九月大雩○季孫隱如如晉〇冬十月葬晉昭公十有七年春小邾婁子來朝〇夏六月甲戍朔日有食之○秋郯子來朝〇八月晉荀呉帥師滅賁渾戎冬有星孛于大辰孛者何彗星也其言于大辰何在大辰也大辰者何大火也大火爲大辰伐爲大辰北辰亦爲大辰何以書記異也〇楚人及呉戰于長岸詐戰不言戰此其言戰何敵也十有八年春王三月曹伯須卒夏五月壬午宋衛陳鄭災何以書記異也何異爾異其同日而俱災也外異不書此何以書爲天下記異也六月邾婁人入鄅〇秋葬曹平公冬許遷于白羽十有九年春宋公伐邾婁夏五月戊辰許丗子止弑其君買〇己卯地震〇秋齊髙發帥師伐莒冬葬許悼公賊未討何以書葬不成于弑也曷爲不成于弑止進藥而藥殺也止進藥而藥殺則曷爲加弑焉爾譏子道之不盡也其譏子道之不盡奈何曰樂正子春之視疾也復加一飯則脫然愈復損一飯則脫然愈復加一衣則脫然愈復損一衣則脫然愈止進藥而藥殺是以君子加弑焉爾曰許丗子止弑其君買是君子之聽止也葬許悼公是君子之赦止也赦止者免止之罪辭也二十年春王正月○夏曹公孫㑹自鄸岀奔宋奔未有言自者此其言自何畔也畔則曷爲不言其畔爲公子喜時之後諱也春秋爲賢者諱何賢乎公子喜時讓國也其讓國奈何曹伯廬卒于師則未知公子喜時從與公子負芻從與或爲主于國或爲主于師公子喜時見公子負芻之當主也逡巡而退賢公子喜時則曷爲爲㑹諱君子之善善也長惡惡也短惡惡止其身善善及子孫賢者子孫故君子爲之諱也○秋盗殺衛侯之兄輙母兄稱兄兄何以不立有疾也何疾爾惡疾也〇冬十月宋華亥向寗華定岀奔陳○十有一月辛卯蔡侯廬卒二十有一年春王三月葬蔡平公夏晉侯使士鞅來聘○宋華亥向寗華定自陳入于宋南里以畔宋南里者何若曰因諸者然○秋七月壬午朔日有食之○八月乙亥叔痤卒冬蔡侯朱岀奔楚〇公如晉至河乃復二十有二年春齊侯伐莒〇宋華亥向寗華定自宋南里岀奔楚〇大蒐于昌姦○夏四月乙丑天王崩○六月叔鞅如京師葬景王〇王室亂何言乎王室亂言不及外也劉子單子以王猛居于皇其稱王猛何當國也○秋劉子單子以王猛入于王城王城者何西周也其言入何篡辭也〇冬十月王子猛卒此未踰年之君也其稱王子猛卒何不與當也不與當者不與當父死子繼兄死弟及之辭也〇十有二月癸酉朔日有食之二十三年春王正月叔孫舎如晉○癸丑叔鞅卒〇晉人執我行人叔孫舎○晉人圍郊郊者何天子之邑也曷爲不繫于周不與伐天子也〇夏六月蔡侯東國卒于楚○秋七月莒子庚輿來奔戊辰呉敗頓胡沈蔡陳許之師于雞父胡子髠沈子楹滅獲陳夏齧此偏戰也曷爲以詐戰之辭言之不與夷狄之主中國也然則曷爲不使中國主之中國亦新夷狄也其言滅獲何别君臣也君死于位曰滅生得曰獲大夫生死皆曰獲不與夷狄之主中國則其言獲陳夏齧何呉少進也天王居于狄泉此未三年其稱天王何著有天子也尹氏立王子朝八月乙未地震冬公如晉至河公有疾乃復何言乎公有疾乃復殺恥也二十有四年春王二月丙戍仲孫貜卒叔孫舎至自晉○夏五月乙未朔日有食之〇秋八月大雩丁酉𣏌伯鬱釐卒〇冬呉滅巢○葬𣏌平公二十有五年春叔孫舎如宋○夏叔倪㑹晉趙鞅宋樂丗心衛北宮喜鄭游吉曹人邾婁人滕人薛人小邾婁人于黃父有鸛鵒來巢何以書記異也何異爾非中國之禽也宜穴又巢也○秋七月上辛大雩季辛又雩又雩者何又雩者非雩也聚衆以逐季氏也九月已亥公孫于齊次于楊州齊侯唁公于野井唁公者何昭公將弑季氏告子家駒曰季氏爲無道僭於公室乆矣吾欲弑之何如子家駒曰諸侯僭於天子大夫僭於諸侯乆矣昭公曰吾何僭矣哉子家駒曰設兩觀乗大路朱干玉戚以舞大夏八佾以舞大武此皆天子之禮也且夫牛馬維婁委已者也而柔焉季氏得民衆乆矣君無多辱焉昭公不從其言終弑之而敗焉走之齊齊侯唁公于野井曰奈何君去魯國之社稷昭公曰喪人不佞失守魯國之社稷執事以羞再拜顙慶子家駒曰慶子免君於大難矣子家駒曰臣不佞䧟君於大難君不忍加之以鈇鑕賜之以死再拜顙髙子執簞食與四脡脯國子執壷漿曰吾寡君聞君在外餕饔未就敢致糗于從者昭公曰君不忘吾先君延及喪人錫之以大禮再拜稽首以衽受髙子曰有夫不祥君無所辱大禮昭公蓋祭而不甞景公曰寡人有不腆先君之服未之敢服有不腆先君之器未之敢用敢以請昭公曰喪人不佞失守魯國之社稷執事以羞敢辱大禮敢辭景公曰寡人有不腆先君之服未之敢服有不腆先君之器未之敢用敢固以請昭公曰以吾宗廟之在魯也有先君之服未之能以服有先君之器未之能以出敢固辭景公曰寡人有不腆先君之服未之敢服有不腆先君之器未之敢用請以饗乎從者昭公曰喪人其何稱景公曰孰君而無稱昭公於是噭然而哭諸大夫皆哭旣哭以人爲葘以幦爲席以鞌爲几以遇禮相見孔子曰其禮與其辭足觀矣〇冬十月戊辰叔孫舎卒○十有一月己亥宋公佐卒于曲棘曲棘者何宋之邑也諸侯卒其封内不地此何以地憂内也十有二月齊侯取運外取邑不書此何以書爲公取之也二十有六年春王正月葬宋元公三月公至自齊居于運○夏公圍成秋公㑹齊侯莒子邾婁子𣏌伯盟于鄟陵公至自㑹居于運〇九月庚申楚子居卒〇冬十月天王入于成周成周者何東周也其言入何不嫌也尹氏召伯毛伯以王子朝奔楚二十有七年春公如齊公至自齊居于運夏四月呉弑其君僚楚殺其大夫卻宛秋晉士鞅宋樂祁犂衛北宮喜曹人邾婁人滕人㑹于扈冬十月曹伯午卒○邾婁快來奔邾婁快者何邾婁之大夫也邾婁無大夫此何以書以近書也〇公如齊公至自齊居于運二十有八年春王三月葬曹悼公公如晉次于乾侯〇夏四月丙戍鄭伯寗卒〇六月葬鄭定公〇秋七月癸巳滕子寗卒○冬葬滕悼公二十有九年春公至自乾侯居于運〇齊侯使髙張來唁公〇公如晉次于乾侯〇夏四月庚子叔倪卒〇秋七月〇冬十月運潰邑不言潰此其言潰何郛之也曷爲郛之君存焉爾三十年春王正月公在乾侯○夏六月庚辰晉侯去疾卒○秋八月葬晉頃公〇冬十有二月呉滅徐徐子章禹奔楚三十有一年春王正月公在乾侯○季孫隱如㑹晉荀櫟于適歷○夏四月丁巳薛伯榖卒〇晉侯使荀櫟唁公于乾侯○秋葬薛獻公〇冬里弓以濫來奔文何以無邾婁通濫也曷爲通濫賢者子孫宜有地也賢者孰謂謂叔術也何賢乎叔術讓國也其讓國奈何當邾婁顔之時邾婁女有爲魯夫人者則未知其爲武公與懿公與孝公㓜顔淫九公子于宫中因以納賊則未知其爲魯公子與邾婁公子與臧氏之母養公者也君㓜則宜有養者大夫之妾士之妻則未知臧氏之母者曷爲者也養公者必以其子入養臧氏之母聞有賊以其子易公抱公以逃賊至湊公寢而弑之臣有鮑廣父與梁買子者聞有賊趨而至臧氏之母曰公不死也在是吾以吾子易公矣於是負孝公之周訴天子天子爲之誅顔而立叔術反孝公于魯顔夫人者嫗盈女也國色也其言曰有能爲我殺殺顔者吾爲其妻叔術爲之殺殺顔者而以爲妻有子焉謂之盱夏父者其所爲有於顔者也盱㓜而皆愛之食必坐二子於其側而食之有珍怪之食盱必先取足焉夏父曰以來人未足而盱有餘叔術覺焉曰嘻此誠爾國也夫起而致國于夏父夏父受而中分之叔術曰不可三分之叔術曰不可四分之叔術曰不可五分之然後受之公扈子者邾婁之父兄也習乎邾婁之故其言曰惡有言人之國賢若此者乎誅顔之時天子死叔術起而致國于夏父當此之時邾婁人常𬒳兵于周曰何故死吾天子通濫則文何以無邾婁天下未有濫也天下未有濫則其言以濫來奔何叔術者賢大夫也絶之則爲叔術不欲絶不絶則丗大夫也大夫之義不得丗故於是推而通之也十有二月辛亥朔日有食之三十有二年春王正月公在乾侯取闞闞者何邾婁之邑也曷爲不繫乎邾婁諱亟也○夏呉伐越〇秋七月○冬仲孫何忌㑹晉韓不信齊髙張宋仲幾衛丗叔申鄭國參曹人莒人邾婁人薛人𣏌人小邾婁人城成周〇十有二月已未公薨于乾侯春秋公羊卷第十"}
{"id": "KR1e0007_011", "series": "KR1e0007", "text": "春秋公羊經傳解詁定公第十一何休學元年春王定何以無正月正月者正即位也定無正月者即位後也即位何以後昭公在外得入不得入未可知也曷爲未可知在季氏也定哀多微辭主人習其讀而問其傳則未知已之有罪焉爾三月晉人執宋仲幾于京師仲幾之罪何不蓑城也其言于京師何伯討也伯討則其稱人何貶曷爲貶不與大夫專執也曷爲不與實與而文不與文曷爲不與大夫之義不得專執也〇夏六月癸亥公之喪至自乾侯戊辰公即位癸亥公之喪至自乾侯則曷爲以戊辰之日然後即位正棺於兩楹之間然後即位子沈子曰定君乎國然後即位即位不日此何以日録乎内也○秋七月癸巳葬我君昭公○九月大雩○立煬宫煬宫者何煬公之宮也立者何立者不宜立也立煬宮非禮也冬十月霣霜殺菽何以書○秋楚人伐呉○冬十月新作雉門及兩觀其言新作之何脩大也脩舊不書此何以書譏何譏爾不務乎公室也三年春王正月公如晉至河乃復○三月辛卯邾婁子穿卒○夏四月〇秋葬邾婁莊公○冬仲孫何忌及邾婁子盟于枝四年春王二月癸巳陳侯呉卒○三月公㑹劉子晉侯宋公蔡侯衛侯陳子鄭伯許男曹伯莒子邾婁子頓子胡子滕子薛伯𣏌伯小邾婁子齊國夏于召陵侵楚〇夏四月庚辰蔡公孫歸姓帥師滅沈以沈子嘉歸殺之五月公及諸侯盟于浩油𣏌伯戊卒于㑹○六月葬陳惠公〇許遷于容城○秋七月公至自㑹〇劉卷卒劉卷者何天子之大夫也外大夫不卒此何以卒我主之也○葬𣏌悼公楚人圍蔡○晉士鞅衛孔圄帥師伐鮮虞葬劉文公外大夫不書葬此何以書録我主也〇冬十有一月庚午蔡侯以呉子及楚人戰于伯莒楚師敗績呉何以稱子夷狄也而憂中國其憂中國奈何伍子胥父誅乎楚挾弓而去楚以干闔廬闔廬曰士之甚勇之甚將爲之興師而復讎于楚伍子胥復曰諸侯不爲匹夫興師且臣聞之事君猶事父也虧君之義復父之讎臣不爲也於是止蔡昭公朝乎楚有美裘焉囊瓦求之昭公不與爲是拘昭公於南郢數年然後歸之於其歸焉用事乎河曰天下諸侯苟有能伐楚者寡人請爲之前列楚人聞之怒爲是興師使囊瓦將而伐蔡蔡請救于呉伍子胥復曰蔡非有罪也楚人爲無道君如有憂中國之心則若時可矣於是興師而救蔡曰事君猶事父也此其爲可以復讎奈何曰父不受誅子復讎可也父受誅子復讎推刃之道也復讎不除害朋友相衛而不相迿古之道也○楚囊瓦出奔鄭庚辰呉入楚呉何以不稱子反夷狄也其反夷秋奈何君舎于君室大夫舎于大夫室蓋妻楚王之母也五年春王正月辛亥朔日有食之夏歸粟于蔡孰歸之諸侯歸之曷爲不言諸侯歸之離至不可得而序故言我也○於越入呉於越者何越者何於越者未能以其名通也越者能以其名通也○六月丙申季孫隱如卒○秋七月壬子叔孫不敢卒○冬晉士鞅帥師圍鮮虞六年春王正月癸亥鄭游遬帥師滅許以許男斯歸○二月公侵鄭公至自侵鄭○夏季孫斯仲孫何忌如晉○秋晉人執宋行人樂祁犂○冬城中城〇季孫斯仲孫忌帥師圍運此仲孫何忌也曷爲謂之仲孫忌譏二名二名非禮也七年春王正月○夏四月〇秋齊侯鄭伯盟于鹹齊人執衛行人北宮結以侵衛齊侯衛侯盟于沙澤○大雩齊國夏帥師伐我西鄙九月大雩○冬十月八年春王正月公侵齊公至自侵齊○二月公侵齊三月公至自侵齊〇曹伯露卒○夏齊國夏帥師伐我西鄙公㑹晉師于瓦公至自瓦○秋七月戊辰陳侯柳卒晉趙鞅帥師侵鄭遂侵衛葬曹靖公九月葬陳懷公季孫斯仲孫何忌帥師侵衛〇冬衛侯鄭伯盟于曲濮〇從祀先公從祀者何順祀也文公逆祀去者三人定公順祀叛者五人盗竊寳玉大弓盗者孰謂謂陽虎也陽虎者曷爲者也季氏之宰也季氏之宰則微者也惡乎得國寳而竊之陽虎專季氏季氏專魯國陽虎拘季孫孟氏與叔孫氏迭而食之睋而鋟其板曰某月某日將殺我于蒲圃力能救我則於是至乎曰若時而出臨南者陽虎之出也御之於其乗焉季孫謂臨南曰以季氏之丗丗有子子可以不免我死乎臨南曰有力不足臣何敢不勉陽越者陽虎之從弟也爲右諸陽之從者車數十乗至于孟衢臨南投䇿而墜之陽越下取䇿臨南駷馬而由乎孟氏陽虎從而射之矢著于莊門然而甲起於琴如弑不成却反舎于郊皆說然息或曰弑千乗之主而不克舎此可乎陽虎曰夫孺子得國而巳如丈夫何睋而曰彼哉彼哉趣駕旣駕公歛處父帥師而至慬然後得免自是走之晉寳者何璋判白弓繡質龜青純九年春王正月〇夏四月戊申鄭伯囆卒得寳玉大弓何以書國寳也喪之書得之書六月葬鄭獻公○秋齊侯衛侯次于五氏秦伯卒〇冬葬秦哀公十年春王三月及齊平○夏公㑹齊侯于頰谷公至自頰谷〇晉趙鞅帥師圍衛〇齊人來歸運讙龜隂田齊人曷爲來歸運讙龜隂田孔子行乎季孫三月不違齊人爲是來歸之叔孫州仇仲孫何忌帥師圍郈〇秋叔孫州仇仲孫何忌帥師圍費宋樂丗心出奔曹宋父子池出奔陳〇冬齊侯衛侯鄭游遬㑹于鞌〇叔孫州仇如齊○宋公之弟辰曁宋仲佗石彄岀奔陳十有一年春宋公之弟辰及仲佗石彄公子池自陳入于蕭以叛夏四月秋宋樂丗心自曹入于蕭冬及鄭平叔還如鄭莅盟十有二年春薛伯定卒〇夏葬薛襄公○叔孫州仇帥師墮郈衛公孟彄帥師伐曹○季孫斯仲孫何忌帥師墮費曷爲帥師墮郈帥師墮費孔子行乎季孫三月不違曰家不藏甲邑無百雉之城於是帥師墮郈帥師墮費雉者何五板而堵五堵而雉百雉而城秋大雩〇冬十月癸亥公㑹晉侯盟于黃○十有一月丙寅朔日有食之○公至自黃○十有二月公圍成公至自圍成十有三年春齊侯衛侯次于垂瑕夏築蛇淵囿大蒐于比蒲○衛公孟彄帥師伐曹秋晉趙鞅入于晉陽以叛〇冬晉荀寅及士吉射入于朝歌以叛○晉趙鞅歸于晉此叛也其言歸何以地正國也其以地正國奈何晉趙鞅取晉陽之甲以逐荀寅與士吉射荀寅與士吉射者曷爲者也君側之惡人也此逐君側之惡人曷爲以叛言之無君命也薛弑其君比十有四年春衛公叔戍來奔晉趙陽出奔宋○三月辛巳楚公子結陳公子佗人帥師滅頓以頓子牄歸〇夏衛北宫結來奔五月於越敗呉于醉李呉子光卒〇公㑹十有五年春王正月邾婁子來朝鼷䑕食郊牛牛死改卜牛曷爲不言其所食漫也二月辛丑楚子滅胡以胡子豹歸夏五月辛亥郊曷爲以夏五月郊三卜之運也壬申公薨于髙寢鄭軒逹帥師伐宋〇齊侯衛侯次于籧篨○邾婁子來奔喪其言來奔喪何奔喪非禮也經傳貳阡肆伯伍拾玖字注肆阡貳伯㭍拾肆字音義壹阡壹伯伍拾玖字仁仲比校訖"}
{"id": "KR1e0007_012", "series": "KR1e0007", "text": "春秋公羊經傳解詁哀公第十二何休學元年春王正月公即位楚子陳侯隨侯許男圍蔡〇鼷䑕食郊牛改卜牛〇夏四月辛巳郊秋齊侯衛侯伐晉○冬仲孫何忌帥師伐邾婁二年春王二月季孫斯叔孫州仇仲孫何忌帥師伐邾婁取漷東田及沂西田癸巳叔孫州仇仲孫何忌及邾婁子盟于句繹〇夏四月丙子衛侯元卒滕子來朝晉趙鞅帥師納衛丗子蒯聵于戚戚者何衛之邑也曷爲不言入于衛父有子子不得有父也秋八月甲戍晉趙鞅帥師及鄭軒逹帥師戰于栗鄭師敗績○冬十月葬衛靈公○十有一月蔡遷于州來蔡殺其大夫公子駟三年春齊國夏衛石曼姑帥師圍戚齊國夏曷爲與衛石曼姑帥師圍戚伯討也此其爲伯討奈何曼姑受命乎靈公而立輙以曼姑之義爲固可以距之也輙者曷爲者也蒯聵之子也然則曷爲不立蒯聵而立輙蒯聵爲無道靈公逐蒯聵而立輙然則輙之義可以立乎曰可其可奈何不以父命辭王父命以王父命辭父命是父之行乎子也不以家事辭王事以王事辭家事是上之行乎下也夏四月甲午地震○五月辛卯桓宫僖宫災此皆毀廟也其言災何復立也曷爲不言其復立春秋見者不復見也何以不言及敵也何以書記災也季孫斯叔孫州仇帥師城開陽○宋樂髠帥師伐曹秋七月丙子季孫斯卒蔡人放其大夫公孫獵于呉○冬十月癸卯秦伯卒叔孫州仇仲孫何忌帥師圍邾婁四年春王三月庚戍盗弑蔡侯申弑君賤者窮諸人此其稱盗以弑何賤乎賤者也賤乎賤者孰謂謂罪人也蔡公孫辰出奔呉葬秦惠公○宋人執小邾婁子〇夏蔡殺其大夫公孫歸姓公孫霍晉人執戎曼子赤歸于楚赤者何戎曼子之名也其言歸于楚何子北宫子曰辟伯晉而京師楚也〇城西郛○六月辛丑蒲社災蒲社者何亡國之社也社者封也其言災何亡國之社蓋揜之揜其上而柴其下蒲社災何以書記災也○秋八月甲寅滕子結卒冬十有二月葬蔡昭公○葬滕頃公五年春城比夏齊侯伐宋晉趙鞅帥師伐衛秋九月癸酉齊侯處臼卒冬叔欲立之則立之不欲立則不立君如欲立之則臣請立之陽生謂陳乞曰吾聞子蓋將不欲立我也陳乞曰夫千乗之主將廢正而立不正必殺正者吾不立子者所以生子者也走矣與之玉節而走之景公死而舎立陳乞使人迎陽生于諸其家除景公之喪諸大夫皆在朝陳乞曰常之母有魚菽之祭願諸大夫之化我也諸大夫皆曰諾於是皆之陳乞之家坐陳乞曰吾有所爲甲請以示焉諸大夫皆曰諾於是使力士舉巨囊而至于中􁆤諸大夫見之皆色然而駭開之則闖然公子陽生也陳乞曰此君也巳諸大夫不得巳皆逡巡北面再拜稽首而君之爾自是往弑舎冬仲孫何忌帥師伐邾婁○宋向巢帥師伐曹七年春宋皇瑗帥師侵鄭○晉魏曼多帥師侵衛○夏公㑹呉于鄫○秋公伐邾婁八月已酉入邾婁以邾婁子益來入不言伐此其言伐何内辭也若使他人然邾婁子益何以名絶曷爲絶之獲也曷爲不言其獲内大惡諱也宋人圍曹○冬鄭駟弘帥師救曹八年春王正月宋公入曹以曹伯陽歸曹伯陽何以名絶曷爲絶之滅也曷爲不言其滅諱同姓之滅也何諱乎同姓之滅力能救之而不救也呉伐我〇夏齊人取讙及僤外取邑不書此何以書所以賂齊也曷爲賂齊爲以邾婁子益來也歸邾婁子益于邾婁秋七月冬十有二月癸亥𣏌伯過卒齊人歸讙及僤九年春王二月葬𣏌僖公宋皇瑗帥師取鄭師于雍丘其言取之何易也其易奈何詐之也夏楚人伐陳秋宋公伐鄭冬十月十年春王二月邾婁子益來奔公㑹呉伐齊○三月戊戌齊侯陽生卒〇夏宋人伐鄭○晉趙鞅帥師侵齊〇五月公至自伐齊○葬齊悼公○衛公孟彄自齊歸于衛○薛伯寅卒〇秋葬薛惠公○冬楚公子結帥師伐陳呉救陳十有一年春齊國書帥師伐我○夏陳袁頗出奔鄭○五月公㑹呉伐齊甲戌齊國書帥師及呉戰于艾陵齊師敗績獲齊國書○秋七月辛酉滕子虞母卒○冬十有一月葬滕隱公〇衛丗叔齊出奔宋十有二年春用田賦何以書譏何譏爾譏始用田賦也○夏五月甲辰孟子卒孟子者何昭公之夫人也其稱孟子何諱娶同姓蓋呉女也○公㑹呉于橐皐○秋公㑹衛侯宋皇瑗于運○宋向巢帥師伐鄭○冬十有二月􁈰何以書記異也何異爾不時也十有三年春鄭軒逹帥師取宋師于嵒其言取之何易也其易奈何詐反也夏許男戍卒○公㑹晉侯及呉子于黃池呉何以稱子呉主㑹也呉主㑹則曷爲先言晉侯不與夷狄之主中國也其言及呉子何㑹兩伯之辭也不與夷狄之主中國則曷爲以㑹兩伯之辭言之重呉也曷爲重呉呉在是則天下諸侯莫敢不至也楚公子申帥師伐陳○於越入呉〇秋公至自㑹○晉魏多帥師侵衛此晉魏曼多也曷爲謂之晉魏多譏二名二名非禮也葬許元公○九月􁈰冬十有一月有星孛于東方孛者何彗星也其言于東方何見于旦也何以書記異也盗殺陳夏彄夫十有二月􁈰十有四年春西狩獲麟何以書記異也何異爾非中國之獸也然則孰狩之薪采者也薪采者則微者也曷爲以狩言之大之也曷爲大之爲獲麟大之也曷爲爲獲麟大之麟者仁獸也有王者則至無王者則不至有以告者曰有麕而角者孔子曰孰爲來哉孰爲來哉反袂拭面涕沾袍顔淵死子曰噫天喪予子路死子曰噫天祝予西狩獲麟孔子曰吾道窮矣春秋何以始乎隱祖之所逮聞也所見異辭所聞異辭所傳聞異辭何以終乎哀十四年曰備矣君子曷爲爲春秋撥亂丗反諸正莫近諸春秋則未知其爲是與其諸君子樂道堯舜之道與末不亦樂乎堯舜之知君子也制春秋之義以俟後聖以君子之爲亦有樂乎此也經傳貳阡貳拾壹字注叄阡叄伯捌拾玖字音義捌伯捌拾㭍字余仁仲刋于家塾癸丑仲秋重校"}
