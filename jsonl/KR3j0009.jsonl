{"id": "KR3j0009_001", "series": "KR3j0009", "text": "吕氏春秋第一卷　髙氏訓解\n　雲間　宋邦乂　張邦瑩　徐益孫　何玉畏校\n　孟春紀第一\n　　正月紀\n一曰孟春之月日在營室\n昏參中旦尾中\n其日甲乙其帝太皥\n其神句芒其蟲\n鱗其音角律中\n太簇其數八\n其味酸其臭羶\n其祀戸祭先脾\n東風解\n凍蟄蟲始振\n魚上冰獺祭魚\n候鴈北天子居青陽左个\n\n乗鸞輅駕蒼龍\n載青旂\n衣青衣服青玉\n食麥與羊其噐䟽以逹\n是月也以立春\n先立春三日太史謁之天子曰某日立\n春盛德在木\n天子乃齋立春之日天\n子親率三公九卿諸侯大夫以迎春於東郊\n還乃賞公卿諸侯大夫於朝\n命相布德和令行慶施惠下\n及兆民\n慶賜遂行無有不當廼命太史守典\n奉法司天日月星辰之行\n宿離不忒無失經紀以初爲常\n是月也天子乃以元日祈糓于上帝\n乃擇元辰天子親載耒耜措之\n參于保介之御間\n率三公九卿諸侯大\n夫躬耕帝籍田天子三推\n三公五推卿諸侯大夫九推\n反執爵于\n太寢三公九卿諸侯大夫\n皆御命曰勞酒是月也天氣下\n降地氣上騰天地和同草木繁動\n王布農事命田舍東郊\n皆修封疆審端徑術\n善相丘陵阪險\n原隰土地所宜五榖所殖以\n教道民必躬親之田事既飭先定凖直\n農乃不惑是月也命樂正\n入學習舞\n乃修祭典命祀山林川澤犧牲無用牝\n禁止伐\n木無覆巢無殺孩蟲胎犬飛鳥無麛無卵\n無聚大衆無置城郭揜骼霾\n髊是月也\n不可以稱兵稱兵必有天殃兵戎不起不可\n以從我始無變天之道\n無絶地之理無亂人之紀孟春行\n夏令則風雨不時草木旱槁國乃有恐\n行秋令則\n民大疫疾風暴雨數至藜莠蓬蒿並興\n行冬令則水\n潦爲敗霜雪大摯首種不入\n\n　　本生\n二曰始生之者天地養成之者人也能養天之\n所生而勿攖之謂天子天子之動也以全天爲\n故者也此官之所自立也立官\n者以全生也今世之惑主多官而反以害\n生則失所爲立之矣\n譬之若修兵者以備冦也今修兵而反以自攻則\n亦失所爲修之矣\n夫水之性清土者抇之故不得清人之\n性夀物者抇之故不得夀物也者所以\n養性也非所以性養也\n今世之人惑者多以性養物\n則不知輕重也不知\n輕重則重者爲輕輕者爲重矣若此則每動無不敗\n以此爲君悖以此爲臣亂以此爲子狂三者國有一\n焉無幸必亡今有聲於此耳聽之必\n慊巳聽之則使人聾必弗聽有色於\n此目視之必慊巳視之則使人盲必弗視\n有味於此口食之必慊巳食之則使人瘖必弗食\n是故聖\n人之於聲色滋味也利於性則取之害於性則舎之\n此全性之道也世之貴富者其於聲色滋味也多惑\n者日夜求幸而得之則遁焉遁焉性惡\n得不傷萬人操弓共射其一招招無不中\n萬物章章以害一生生無不傷\n以便一生生無不長故\n聖人之制萬物也以全其天也天全則神和矣\n目明矣耳聰矣鼻臭矣口敏矣三百六十節皆通利\n矣若此人者不言而信不謀而當不\n慮而得精通乎天地神\n覆乎宇宙其於物無不受也無不\n裹也若天地然\n上爲天子而不驕下爲匹夫而\n不惽此之謂全德之人\n貴富而不知道適足以爲患\n不知貧賤貧賤之致物也難雖欲過之奚由\n出則以車入則\n以輦務以自佚命之曰招\n蹷之機\n肥肉厚酒務以相疆命之曰爛腸之食\n靡㬅\n皓齒鄭衛之音務以自樂命之曰伐性之斧\n\n三患者貴富之所致\n也故古之人有不肯貴富者矣由重生故也\n非夸以\n名也爲其實也則\n此論之不可不察也\n　　重巳\n三曰倕至巧也人不愛倕之指而愛巳之指有之利\n故也\n人不愛崑山之玉江漢之珠\n而愛巳之一蒼璧小璣有之利\n故也今\n吾生之爲我有而利我亦大矣\n論其貴賤爵爲天子不足\n以比焉論其輕重富有天\n下不可以易之論其安\n危一曙失之終身不復得\n此三者有道者之所慎也\n有慎之而反害之者不逹乎性命之情\n也不逹\n乎性命之情慎之何益是師者之愛子\n也不免乎枕之以糠是聾者之養嬰兒也方雷而窺\n之于堂有殊弗知愼者\n\n夫弗知愼者是死生存亡可不可未始有别也\n未始有别者其所謂是未嘗是其所謂非未嘗非\n是其所謂非非其所謂是此之謂太惑\n\n若此人者天之所禍也以此治身必死必\n殃以此治國必殘必亡夫\n死殃殘亡非自至也惑召之也夀長至常\n亦然故有道者不察所召而察其召之者\n\n則其至不可禁矣\n此論不可不熟使烏獲疾引牛尾尾絶力\n勯而牛不可行逆也使五\n尺竪子引其棬而牛恣所以之順也世之人\n主貴人無賢不肖莫不欲長生\n乆視而日逆其生欲之何益\n\n凡生長也順之也使生不順者欲也故聖人\n必先適欲室大則多隂臺高則多陽多隂則蹷\n多陽則痿此隂陽不適之患也\n是故先王不處大室不爲髙臺味不衆珎\n衣不燀熱燀熱則理寒理\n寒則氣不逹味衆珎則胃充胃充則中大\n鞔中大鞔而氣不逹\n以此長生可得乎昔先聖王之爲苑囿\n園池也足以觀望勞形而巳矣\n其爲宫室臺榭\n也足以辟燥濕而巳矣\n其爲輿馬衣裘也\n足以逸身煖骸而巳矣其爲飲食酏醴也足以\n適味充虚而巳矣\n其爲聲色音樂也足\n以安性自娛而巳矣五者聖王\n之所以養性也非好儉而惡費也節乎性也\n\n　　貴公\n四曰昔先聖王之治天下也必先公公則天下\n平矣平得於公嘗試觀於上志有\n得天下者衆矣其得之以公其失之必以偏\n凡主之立也生於公故鴻範曰無偏無黨王道\n蕩蕩無偏無頗遵王之義無或\n作好遵王之道無或作惡遵王之\n路天下非一人之天下也天下之天下也\n隂陽之和不長一類甘露時雨\n不私一物萬民之主不阿一人伯禽將行\n請所以治魯周公曰利\n而勿利也荆人有遺弓者而不肯索\n曰荆人遺之荆人得之又何索焉孔子聞之曰去其\n荆而可矣老𣆀聞之曰去其人而可\n矣故老𣆀則至公矣天\n地大矣生而弗子成而弗有\n萬物皆被其澤得其利而莫知其所由始\n\n此三皇五帝之德也\n管仲有病桓公徃問之\n曰仲父之病矣漬甚國人弗諱\n寡人將誰屬國管仲對曰\n昔者臣盡力竭智猶未足以知之也今病在\n於朝夕之中臣奚能言桓公曰此大事也願仲\n父之敎寡人也管仲敬諾曰公誰欲相\n公曰鮑叔牙可乎管仲對曰不可夷吾善鮑叔牙\n鮑叔牙之爲人也清廉潔直視不巳若者\n不比於人一聞人之過終身不忘\n勿巳則隰朋其可乎隰朋之爲人也上志\n而下求醜不\n若黄帝而哀不巳若者\n其於國也有不聞也\n其於物也有不知也其於人\n也有不見也勿已乎\n則隰朋可也夫相大官也處大官者不欲小察\n不欲小智故曰大匠不斵\n大庖不豆大\n勇不鬪大兵不冦\n桓公行公去私惡\n用管子而爲五伯長行私阿\n所愛用竪刁而蟲出於戸\n人之少也愚其長也智故智\n而用私不若愚而用公日醉而飾服\n私利而立公\n貪戾而求王舜弗能爲\n　　去私\n五曰天無私覆也地無私載也日月無私燭也四時\n無私行也行其德而萬物得遂長焉黄帝\n言曰聲禁重色禁重衣禁重\n香禁重味禁重\n室禁重堯有子十人不與其子\n而授舜舜有子九\n人不與其子而授禹至公也\n晉平公問於祁黄羊曰南陽無令其誰可而爲之\n祁黄羊對曰解狐\n可平公曰解狐非子之讐邪\n對曰君問可非問臣之讐也平公曰善遂用之國人\n稱善焉居有間平公又問祁黄羊曰國無尉其\n誰可而爲之對曰午可\n平公曰午非子之子邪對曰君問可非問\n臣之子也平公曰善又遂用之國人稱善焉孔子聞\n之曰善哉祁黄羊之論也外舉不避讐内舉不避子\n祁黄羊可謂公矣墨者有鉅子腹䵍居秦\n其子殺人秦惠王曰先生之年長矣非有\n他子也寡人巳令吏弗誅矣先生之以此\n聽寡人也腹䵍對曰墨者之法曰殺人者死傷人者\n刑此所以禁殺傷人也夫禁殺傷人者天下之大義\n也王雖爲之賜而令吏弗誅腹䵍不可不行墨\n者之法不許惠王而遂殺之子人之所\n私也忍所私以行大義鉅子可謂公\n矣庖人調和而弗敢食故可以爲庖若使庖人調和\n而食之則不可以爲庖矣王伯之君亦然誅暴而不\n私以封天下之賢者故可以爲王伯若使王伯之君\n誅暴而私之則亦不可以爲王伯矣\n\n呂氏春秋第一卷終\n"}
{"id": "KR3j0009_002", "series": "KR3j0009", "text": "吕氏春秋第二卷　髙氏訓解\n　雲間　宋邦乂　張邦瑩　徐益孫　何玉畏校\n　仲春紀第二\n　　二月紀\n一曰仲春之月日在奎\n昏弧中旦建星中其日\n甲乙其帝太皥其神句芒其蟲鱗其音角律中夾鐘\n其數八其味酸其臭\n羶其祀戸祭先脾始雨水桃李華\n蒼庚鳴鷹化爲鳩\n\n天子居青陽太廟乗鸞輅駕\n蒼龍載青旂衣青衣服青玉食麥與羊其噐䟽以逹\n是月也安萌芽養㓜少存諸孤\n擇元日命人社\n命有司省囹圄去桎梏無肆掠\n止獄訟\n是月也玄鳥至至之日以太牢祀于高禖\n\n天子親徃后妃率九嬪御\n乃禮天子所御帶以弓韣授以\n弓矢于髙禖之前\n是月也日夜分雷乃發聲始電\n蟄蟲咸動開戸始出\n先雷三日奮鐸以令于兆民曰雷且發\n聲有不戒其容\n止者生子不備必有凶災\n日夜分則同度量鈞衡石角斗桶\n正權槩\n是月也耕者少舍\n乃修闔扇寢廟必\n備無作大事以\n妨農功是月也無竭川澤無漉陂池無焚\n山林天子乃獻羔開冰先薦寢廟\n上丁\n命樂正入舞舍采\n\n天子乃率三公九卿諸侯親徃視之中丁\n又命樂正入學習樂\n是月也祀\n不用犧牲用圭璧更皮幣\n仲春行秋令則其國\n大水寒氣總至冦戎來征\n行冬令則陽氣不勝麥乃不熟民多\n相掠行夏令\n則國乃大旱煗氣早來蟲螟爲害\n\n　　貴生\n二曰聖人深慮天下莫貴於生夫耳目鼻口生之役\n也耳雖欲聲目雖欲色鼻雖欲芬香口雖欲滋\n味害於生則止在四官者不欲利於生\n者則弗爲由此觀之耳目鼻口不得擅行\n必有所制譬之若官職不得擅爲必有\n所制此貴生之術也堯以天下讓於子州犮父\n子州犮父對曰以我爲天子猶可也雖然\n我適有幽憂之病方將治之未暇在天下也\n天下重物也而不以害其生\n又况於他物乎惟不以天下害其生者也可以\n託天下越人三世殺其君王子搜患之\n逃乎丹穴越國無君求王子搜而不\n得從之丹穴王子搜不肯出越人薫之以艾乗之以\n王輿王子搜援綏登車仰天而呼曰君乎獨不可以\n舍我乎王子搜非惡爲君也惡爲君之患也\n若王子搜者可謂不以國傷其生矣此固越人之\n所欲得而爲君也魯君聞顔闔得道之人\n也使人以幣先焉顔闔守閭鹿布之衣而自飯牛魯\n君之使者至顔闔自對之使者曰此顔闔之家耶顔\n闔對曰此闔之家也使者致幣顔闔對曰恐聽繆而\n遺使者罪不若審之使者還反審之\n復來求之則不得巳故若顔闔者非\n惡富貴也由重生惡之也世之人主多以貴富驕\n得道之人其不相知\n豈不悲哉故曰道之貞以持身其\n緒餘以爲國家其土苴以治天下\n\n由此觀之帝王之功聖人之餘事也\n非所以完身養生之道也\n今世俗之君子危身棄生以\n徇物彼且奚以此之也彼且奚以此\n爲也凡聖人之動作也必察\n其所以之與其所以爲今有人於此以隨\n侯之珠彈千仞之雀世必笑之是何也所用重所要\n輕也夫生豈特隨侯珠之重也哉\n子華子曰全生爲上虧生\n次之死次之迫生\n爲下故所謂尊生者全生\n之謂所謂全生者六欲皆得其宜\n也所謂虧生者六欲分得其宜也\n虧生則於其尊之者薄矣其虧彌甚者也其尊彌薄\n所謂死者無有所以知復其未生也\n所謂迫生者六欲莫得其宜\n也皆獲其所甚惡者服是也辱是也辱\n莫大於不義故不義迫生也\n而迫生非獨不義也故曰迫生不若死\n奚以知其然也耳聞所惡不\n若無聞目見所惡不若無見故雷則揜耳電則揜目\n此其比也凡六欲者皆知其所甚惡而必不得免不\n若無有所以知無有所以知者死之謂也故迫生不\n若死嗜肉者非腐䑕之謂也嗜酒者非敗酒之謂也\n尊生者非迫生之謂也\n　　情欲\n三曰天生人而使有貪有欲欲有情情有節聖\n人修節以止欲故不過行其情也故耳之\n欲五聲目之欲五色口之欲五味情也此三者貴賤\n愚智賢不肖欲之若一雖神農黃帝其\n與桀紂同聖人之所以異者得其情也\n由貴生動則得其情矣不由貴生動則失其\n情矣此二者死生存亡之本也\n俗主虧情故每動爲亡敗\n耳不可贍目不可厭口不可滿身盡府種\n筋骨沈滯血脈壅塞九竅寥寥曲失其宜\n雖有彭祖猶不能\n爲也\n其於物也不\n可得之爲欲不可足之爲\n求大失生本\n民人怨謗又樹大讐意氣\n易動蹻然不固矜勢\n好智胷中欺詐\n德義之緩邪利之急身以困窮雖後\n悔之尚將奚及巧佞之近端直之遠\n國家大危悔前之過猶不可反聞言而驚\n不得所由\n百病怒起亂難時至以此君人爲身大憂\n耳不樂聲目不樂色口不甘味與死無擇\n古人得道者生以夀\n長聲色滋味能久樂之奚故\n論早定也論早定則知早嗇知\n早嗇則精不竭秋早寒則冬必煗矣春多雨\n則夏必旱矣天地不能兩而况於人類乎人之與天\n地也同萬物之形雖異其情一體也\n故古之治身與天下者必法天地也尊\n酌者衆則速盡萬物之酌大貴之\n生者衆矣故大貴\n之生常速盡非徒萬物酌之也又損其生以資\n天下之人而終不自知功雖成乎外而生\n虧乎内耳不可以聽目不可以\n視口不可以食\n胷中大擾妄言想見臨死之上顛倒驚懼不知所爲\n用心如此豈不悲哉世人之事君者\n皆以孫叔敖之遇荆莊王爲幸自有\n道者論之則不然此荆國之幸\n荆莊王好周遊田獵馳騁弋射歡樂無遺盡\n傳其境内之勞與諸侯之憂於孫叔敖\n孫叔敖日夜不息不得以便生爲故\n故死莊王功迹著乎竹帛傳乎後世\n\n　　當染\n四曰墨子見染素絲者而歎曰染於\n蒼則蒼染於黄則黄所以入者變其色亦變五入而\n以爲五色矣故染不可不慎也非獨染絲紗也\n國亦有染舜染於許由伯陽\n禹染於臯陶伯益\n湯染於伊尹仲虺\n\n武王染於太公望周公旦\n此四王者所染當故王\n天下立爲天子功名蔽天地舉天\n下之仁義顯人必稱此四王者夏桀染於\n羊辛歧踵戎殷紂染於崇\n侯惡來周厲王染\n於虢公長父榮夷終\n幽王染於虢公鼓祭公敦\n此四王者所染不\n當故國殘身死爲天下僇舉天下之不\n義辱人必稱此四王者齊桓公染於管仲\n鮑叔晉文公染於咎犯郄偃\n荆莊王染於孫叔敖沈尹蒸\n吳王闔廬染於伍貟父之儀\n越王句踐染於范蠡大夫種\n此五君者所染當故\n覇諸侯功名傳於後世范吉射染於張柳朔王生\n中行寅染於黄藉秦\n高疆\n吳王夫差染於王孫雄太宰噽\n智伯瑶染於智國張武\n中山尚染於魏義椻長\n宋康王染於唐鞅田不禋此六\n君者所染不當故國皆殘亡身或死辱宗廟不血食\n絶其後類君臣離散民人流亡舉天下之貪暴可羞\n人必稱此六君者凡爲君非爲君而因榮也非爲君\n而因安也以爲行理也行理生於當染故古之善爲\n君者勞於論人而佚於官事得其經也不能\n爲君者傷形費神愁心勞耳目國愈危身愈辱不知\n要故也不知要故則所染不當\n所染不當理奚由至六君者是巳六\n君者非不重其國愛其身也所染不當也存亡故不\n獨是也帝王亦然非獨國有染也孔\n子學於老𥅆孟蘇䕫靖叔魯惠公使宰\n讓請郊廟之禮於天子桓王使史角\n徃惠公止之其後在於魯墨子學焉\n此二士者無爵位以顯人無賞祿以利人\n舉天下之顯榮者必稱此二士也皆死乆矣\n從屬彌衆弟子彌豐充滿天下\n王公大人從而顯之有愛子弟者隨而學\n焉無時乏絶子貢子夏曽子學於孔子田子方學於\n子貢叚干木學於子夏吳起學於曽子禽滑􁩀學于\n墨子許犯學於禽滑􁩀田繫學於許犯孔墨之後學\n顯榮於天下者衆矣不可勝數皆所染者得當也\n　　功名\n五曰由其道功名之不可得逃\n猶表之與影若呼之與響\n善釣者出魚乎十仞之下餌香也\n善弋者下鳥乎百仞之上弓良也\n善爲君者蠻夷反舌殊俗異習皆服之德\n厚也\n水泉深則魚鱉歸之樹木盛則飛鳥\n歸之庶草茂則禽獸歸之人主賢則豪桀歸之\n故聖王不務歸之者而務其所以歸\n疆令之笑不樂疆令之哭\n不悲疆令之爲道也可以成小而不可\n以成大缶醯黄蚋\n聚之有酸徒水則必不可\n以貍致䑕以氷致蠅雖工不能以茹魚去\n蠅蠅愈至不可禁以致之之\n道去之也桀紂以去之之道致之也\n罰雖重刑雖嚴何益\n大寒既至民煗是利大熱在\n上民清是走故民無常處見利之聚無之去\n欲爲天子民之所走不可不察今之世至寒矣\n至熱矣而民無走者取則行鈞也欲爲天\n子所以示民不可不異也行\n不異亂雖信今民猶無走\n民無走則王者廢矣\n暴君幸矣民絶望矣\n故當今之世有仁人在焉不可\n而不此務有賢主不可而不此事賢不肖\n不可以不相分若命之不可易若美\n惡之不可移桀紂貴爲天子富有\n天下能盡害天下之民而不能得賢名之\n關龍逢王子比干能以要領之死爭\n其上之過\n而不能與之賢名\n名固不可以相分必由其理\n吕氏春秋第二卷終\n"}
{"id": "KR3j0009_003", "series": "KR3j0009", "text": "呂氏春秋第三卷　髙氏詚解\n　雲間　宋邦乂　張邦瑩　徐益孫　何玉畏校\n　季春紀第三\n　　三月紀\n一曰季春之月日在胃昏\n七星中旦牽牛中\n其日甲乙其帝太皥其神句芒其蟲鱗其音角\n律中姑洗其數八\n其味酸其臭羶其祀戸祭先脾桐始華田䑕化爲鴽\n虹始\n見萍始生天子\n居青陽右个乗鸞輅駕蒼龍載青旂衣青衣\n服青玉食麥與羊其噐䟽以逹是月也天子乃\n薦鞠衣于先帝\n命舟\n牧覆舟五覆五反乃告舟備具于天子焉\n天子焉始乗舟薦鮪\n于寢廟乃爲麥祈實\n是月也\n生氣方盛陽氣發泄生者畢出萌者盡逹不可\n以内天子布德行惠\n命有司發倉窌賜貧窮振乏絶\n開府庫出幣帛周天下勉諸\n侯聘名士禮賢者\n是月也命司空曰時雨將降下水上騰循\n行國邑周視原野\n修利隄防導逹溝瀆開通道路無有障\n塞田獵單弋罝罘羅網餧獸之藥無出國\n門\n\n是月也命野虞無伐桑柘\n鳴鳩拂其羽戴任降于\n桑\n具挾曲蒙筐\n后妃齋\n戒親東郷躬桑\n禁婦女無觀省婦使勸𧖟事\n𧖟事既登分繭稱絲效功以\n共郊廟之服無有敢墮\n是月也命工師令百工審五庫之量金\n鐡皮革筋角齒羽箭幹脂膠丹漆無或不良百工\n咸理監工日號無悖於時\n無或作爲滛巧以蕩上心\n是月之末擇吉日\n大合樂\n\n天子乃率三公九卿諸侯大夫親徃視之是\n月也乃合纍牛騰馬游牝于牧\n犧牲駒犢舉書其數\n國人儺九門磔禳以畢春氣\n\n行之是令而甘雨至三旬\n季春行冬令則寒氣時發草木皆肅\n國有大恐\n行夏令則民多疾疫時雨不降山陵不收\n行秋令則天多沈隂淫雨早\n降兵革並起\n　　盡數\n二曰天生隂陽寒暑燥濕四時之化萬物之變莫不\n爲利莫不爲害聖人察隂陽之宜辨萬物\n之利以便生故精神安乎形而年夀得長焉\n長也者非短而續之也畢其數也\n畢數之務在乎去害何謂\n去害大甘大酸大苦大辛大醎五者充形則生害矣\n大喜大怒大憂大恐大哀五者接神則生害矣大寒\n大熱大燥大濕大風大霖大霧七者動精則生害矣\n故凡養生莫若知本知本則疾無由至矣\n精氣\n之集也必有入也集於羽鳥與爲飛揚集於\n走獸與爲流行集於珠玊與爲精朗集於樹木與爲\n茂長集於聖人與爲夐明精\n氣之來也因輕而揚之因走而行之因美而良之因\n長而養之因智而明之流水不腐\n戶樞不螻動也形氣亦然形不動則精不流精不流\n則氣欎欎處頭則爲腫爲風處耳則爲挶爲\n聾處目則爲䁾爲盲處鼻則爲鼽\n爲窒處腹則爲張爲府處足則爲痿\n爲蹷輕水所多秃與癭人重水所\n多尰與躄人甘水所多好與美人\n辛水所多疽與痤人苦水所多尫與傴人\n凡食無疆厚味無以烈味重酒\n是以謂之疾首食能以時身必無災\n凡食之道無飢無飽是之謂五藏之葆\n口必甘味和精端容將之以神氣百節虞歡\n咸進受氣飲必小咽端直無戾今世上卜筮禱祠故\n疾病愈來譬之若射者射而不中反修于招\n何益於中\n夫以湯止沸沸愈不止去其火則止矣故巫醫毒藥\n逐除治之故古之人賤之也爲其末也\n\n　　先巳\n二曰湯問於伊尹曰欲取天下若何伊尹對\n曰欲取天下天下不可取可取身將先取\n凡事之本必先治身嗇其大寳\n用其新棄其陳腠理遂通\n精氣日新邪氣盡去及其天年此之謂真\n人昔者先聖王成其身而天下成治其身\n而天下治故善響者不於\n響於聲善影者不於影於形爲天下\n者不於天下於身詩曰淑人君子其儀不忒\n其儀不忒正是四國言正諸身也故反其道而\n身善矣行義則人善矣樂\n備君道而百官巳治矣萬民\n巳利矣三者之成也在於無爲無爲之道\n曰勝天義曰利身\n君曰勿身勿身督聽\n利身平靜勝天順性順\n性則聦明壽長\n平靜則業進樂鄉督聽則姦塞\n不皇故上失其道則邊侵\n於敵内失其\n行名聲墮於外\n是故百仞之松本\n傷於下而末槁於上商周之國謀失於胷\n令困於彼故心得而聽得聽\n得而事得事得而功名得五帝\n先道而後德故德莫盛焉\n三王先教而後殺故事莫功焉\n五伯先事而後兵故兵莫疆焉\n當今之世巧謀並行詐術遞用攻\n戰不休亡國辱主愈衆所事者末也夏后相\n與有扈戰於甘澤而不勝\n\n六卿請復之夏后相曰不可吾地不淺吾\n民不寡戰而不勝是吾德薄而敎不善也於是乎處\n不重席食不貳味琴瑟不張鍾皷不脩子女不\n飾親親長長尊賢使能期年而有扈氏服\n故欲勝人者必先自勝欲論人者必先自論\n欲知人者必先自\n知詩曰執轡如組\n孔子曰審此言也\n可以爲天下子貢曰何其躁也孔子曰非謂\n其躁也謂其爲之於此而成文於彼也聖人組脩其\n身而成文於天下矣故子華子曰丘陵成而宂者安\n矣大水深淵成而魚鼈安矣松栢成而塗\n之人巳䕃矣孔子見魯哀公哀公曰\n有語寡人曰爲國家者爲之堂上而巳矣\n寡人以爲迂言也孔子曰此\n非迂言也丘聞之得之於身者得之人失之於身者\n失之人不出於門\n戸而天下治者其惟知反於巳身者乎\n　　論人\n四曰主道約君守近太上反諸巳其次求\n諸人其索之彌逺者其推之彌䟽其求之彌\n疆者失之彌逺何謂反諸巳也適耳目節嗜欲釋智\n謀去巧故而游意乎無窮之次事心\n乎自然之塗若此則無以害其天矣\n無以害其天則知精知精則知神知神之謂得\n一凡彼萬形得一後成故知\n一則應物變化闊大淵深不可測也德行昭美\n比於日月不可息也豪士時之逺方來賔不可\n塞也意氣宣通無所束縛不可收也故知\n知一則復歸於樸嗜欲易足取養節薄不可得\n也離世自樂中情潔白不\n可量也威不能懼嚴不能恐不可服也\n故知知一則可動作當務與時周旋不可極\n也舉錯以數取與遵理不可惑也言無遺者集\n肌膚不可革也讒人困窮\n賢者遂興不可匿也故知知一則若天地然則\n何事之不勝何物之不應譬之若御者反\n諸巳則車輕馬利致逺復食而不倦昔上世之亡\n主以罪爲在人故日殺僇而不止以至於亡而\n不悟三代之\n興王以罪爲在巳故日功而不衰以至於王\n何謂求諸人人同類而智\n殊賢不肖異皆巧言辯辭以自防禦此不肖\n王之所以亂也凡論人通則觀其所禮\n貴則觀其所進\n富則觀其所養聽則觀\n其所行止則觀其所好習則觀其\n所言窮則觀其所不受賤則觀其所不爲\n喜之以驗其守樂之以驗其僻\n怒之以驗其節懼之以驗其特哀之以\n驗其人苦之以驗其志\n八觀六驗此賢主之所以論人也論人者\n又必以六戚四隠何謂六戚父母\n兄弟妻子何謂四隱交犮故舊邑里門郭内則用六\n戚四隱外則用八觀六驗人之情偽貪鄙美惡無所\n失矣譬之若逃雨汗無之而非是此先聖\n王之所以知人也\n　　圜道\n五曰天道圜地道方聖王法之所以立上下何\n以說天道之圜也精氣一上一下圜周復雜無所稽\n留故曰天道圜何以說地道之方也\n萬物殊類殊形皆有分職不能相爲故曰地道方\n主執圜臣處方方圜不易其國乃昌日夜一\n周圜道也月躔二十八宿軫與角屬圜道也\n精行四時一上一下各與遇圜\n道也物動則萌萌而生生而長長而大大\n而成成乃衰衰乃殺殺乃藏圜道也雲氣西行\n云云然冬夏不輟水泉東\n流日夜不休上不竭下不滿\n小爲大重爲輕圜道也\n黄帝曰帝無常處也\n有處者乃無處也以言不刑\n蹇圜道也人之竅九一\n有所居則八虚八虚甚乆則身斃\n故唯而聽唯止聽而視聽止以言\n說一一不欲留留運爲敗圜道也一也齊至\n貴莫知其原莫知其端莫知其始莫知\n其終而萬物以爲宗聖王\n法之以令其性以定其正以出號令令出\n於主口官職受而行之日夜不休宣通下究\n瀸於民心遂於四方還周復歸至于主所\n圜道也令圜則可不可善不善無所擁矣\n無所擁者主道通也\n故令者人主之所以爲命也賢不\n肖安之危之所定也\n人之有形體四枝其能使之也爲其感而必\n知也感而不知則形體四枝不\n使矣人臣亦然號令不感則不得而使\n矣有之而不使不若無有主也者使\n非有者也舜禹湯武皆然先王之\n立髙官也必使之方方則分定分定則下不相隱\n堯舜賢主也皆以賢者爲後不肯\n與其子孫猶若立官必使之方\n今世之人主皆欲世勿失矣\n而與其子孫立官不能使之方以私欲亂之也\n何哉其所欲者之逺而所知者之近也\n今五音之無\n不應也其分審也宫徴商羽角各\n處其處音皆調均不可以相違此所以不受也\n賢主之立官有似於此百官各處其職治其事以待\n主主無不安矣以此治國國無不利矣以此備患無\n由至矣\n吕氏春秋三卷終\n"}
{"id": "KR3j0009_004", "series": "KR3j0009", "text": "吕氏春秋第四卷　髙氏詚解\n　雲間　宋邦乂　張邦瑩　徐益孫　何玉畏校\n　孟夏紀第四\n　　四月紀\n一曰孟夏之月日在畢\n昏翼中旦婺女中\n其日丙丁其帝炎帝\n其神祝融\n其蟲羽其音徴\n律中仲吕其數七\n其性禮其事視其味苦其臭\n焦其祀竈祭先肺\n螻蟈鳴丘蚓出\n王善生苦菜秀\n天子居明堂左个\n乗朱輅駕赤駵載赤旂衣赤衣服\n赤玉食菽與雞其噐高以觕\n是月也以立夏先立夏三日\n大史謁之天子曰某日立夏盛德在火\n天子乃齊立夏之日天子親率三公九\n卿大夫以迎夏於南郊還乃行賞封侯慶賜\n無不欣說\n乃命樂司習合禮樂\n命太尉賛傑儁遂賢良舉長大\n\n行爵出\n禄必當其位是月也繼長増高無有壊隳\n無起土功無發大衆無伐大樹是月也天\n子始絺命野虞出行田原勞農\n勸民無或失時命司徒循行縣鄙\n命農勉作無伏于都\n是月也驅獸無害五糓無大田獵農乃收麥\n升獻天子乃以彘嘗麥先薦寢廟\n是月也聚蓄百藥糜草死\n麥秋至斷薄刑决小罪出輕繫\n𧖟事既畢后妃獻\n繭乃收繭稅以桑爲均貴賤少長如\n一以給郊廟之祭服是月也天子飲酎用禮樂\n行之是令而甘雨至三\n旬孟夏行秋令則苦雨\n數來五榖不滋四鄙入保\n行冬令則草木早枯後\n乃大水敗其城郭\n行春令則蟲蝗爲敗暴風來格秀草不實\n\n　　勸學\n二曰先王之教莫榮於孝莫顯於忠忠孝人君人親\n之所甚欲也顯榮人子人臣之所甚願也然而人君\n人親不得其所欲人子人臣不得其所願此生於不\n知理義\n不知義理生於不學學者師逹\n而有材吾未知其不爲聖人\n聖人之所在則天下理焉\n在右則右重在左則左重是故古之\n聖王未有不尊師者也尊師則不論其貴賤貧富矣\n若此則名號顯矣德行彰矣故師之敎也不\n爭輕重尊卑貧富而爭於\n道其人苟可其事無不可\n所求盡得所欲盡成此生於得聖人聖人生於\n疾學不疾學而能爲魁士名人者未之嘗有也\n疾學在於尊師師尊則言信矣道論矣\n故徃教者不化召師者不化\n自卑者不\n聽卑師者不聽師操不\n化不聽之術而以疆敎之欲道之行身之尊也不亦\n逺乎學者處不化不聽之勢而以自行欲名\n之顯身之安也是懐腐而欲香也是入水而惡濡也\n凡說者兊之也非說之\n也今世之說者多弗能兊而反說之夫弗能兌\n而反說是拯溺而硾之以石也\n是救病而飲之以堇也使世益\n亂不肖主重惑者從此生矣故爲師之務在於勝理\n在於行義理勝義立則位尊矣\n王公大人弗敢驕也上至於天子朝之\n而不慙凡遇合也合不可必\n遺理釋義以要不可必而欲人之尊之\n也不亦難乎故師必勝理行義\n然後尊曽子曰君子行於道路其有父者可知也其\n有師者可知也夫無父而無師者餘若夫何哉此言\n事師之猶事父也曽㸃使曽參過期而不至\n人皆見曽㸃曰無乃畏耶曽\n㸃曰彼雖畏我存夫安敢畏孔子畏於匡顔淵後孔\n子曰吾以汝爲死矣顔淵曰子在囘何敢死顔囘之\n於孔子也猶曽參之事父也古之賢者與其尊師若\n此故師盡智竭道以教\n　　尊師\n三曰神農師悉諸黄帝師大撓帝顓頊\n師伯夷父帝嚳師伯招帝堯師子州父帝舜師\n許由禹師大成贄湯師小臣文王武王師吕\n望周公旦齊桓公師管夷吾晉文公師咎犯隨㑹\n秦穆公師百里奚公孫枝\n楚莊王師孫叔敖沈申巫吳王闔閭師伍\n子胥文之儀越王句踐師范蠡大夫種\n此十聖人六賢者未有不尊師者\n也今尊不至於帝智不至於聖而欲無尊師奚由至\n哉此五帝之所以絶三代之所以㓕\n且天生人也而使其耳可以聞不學其\n聞不若聾使其目可以見不學其見不若盲\n使其口可以言不學其言不若爽使\n其心可以知不學其知不若狂故凡學非\n能益也逹天性也能全天之所生而勿敗之是謂善\n學子張魯之鄙家也顔涿聚梁父之大盗也\n學於孔子叚干木晉國之大駔也學於子夏\n高何縣子石齊國之暴者也指於鄉曲\n學於子墨子索盧參東方之鉅狡也\n學於禽滑黎此六人者刑戮死辱\n之人也今非徒免於刑戮死辱也由此爲天下名士\n顯人以終其夀王公大人從而禮之此得之於\n學也凡學必務進業心則無營\n疾諷誦謹司聞觀驩愉問書意順耳\n目不逆志退思慮求所謂時辨\n說以論道不茍辨必中法得\n之無矜失之無慙必反其本生則\n謹養謹養之道養心爲貴死則敬祭敬祭之術\n時節爲務此所以尊師也治唐圃疾灌寖\n務種樹織葩屨結罝網梱蒲葦之田\n野力耕耘事五糓如山林入川澤\n取魚鼈求鳥獸此所以尊師也視輿馬愼駕\n御適衣服務輕煗臨飲食必蠲絜善調\n和務甘肥必恭敬和顔色審辭令疾趨翔必嚴肅此\n所以尊師也君子之學也說義必稱師以論道聽\n從必盡力以光明聽從不盡力命之曰背說\n義不稱師命之曰叛\n背叛之人賢主弗内之於朝君子不與交\n友故教也者義之大者也學也者知之\n盛者也義之大者莫大於利人利人莫大於教\n知之盛者莫大於成身成身莫大於\n學身成則爲人子弗使而孝矣\n爲人臣弗令而忠矣爲人君弗疆而平矣有大勢可\n以爲天下正矣故子貢問孔子曰後世將\n何以稱夫子孔子曰吾何足以稱哉勿巳者則好學\n而不厭好敎而不倦其惟此耶天子入太學祭先聖\n則齒嘗爲師者弗臣所以見敬學與尊師也\n　　誣徒\n四曰逹師之教也使弟子安焉樂焉休焉游焉\n肅焉嚴焉此六者得於學則邪辟之道塞矣理\n義之術勝矣此六者不得於學則君不能\n令於臣父不能令於子師不能令於徒\n人之情不能樂其所不安不能得於\n其所不樂爲之而樂矣奚待賢者雖不肖者猶若勸\n之爲之而苦矣奚待不肖者雖賢者猶不能久\n反諸人情則得所以勸學矣子華子曰王者樂其所\n以王亡者亦樂其所以亡\n故烹獸不足以盡獸嗜其脯則幾矣\n然則王者有嗜乎理義也亡者亦有\n嗜乎暴慢也所嗜不同故其禍福亦不同\n不能教者志氣不和取舍數變固無\n恒心若晏隂喜怒無處言談日易以恣\n自行失之在巳不肯自非愎過自用不可證\n移見權親勢及有富厚者不論其材不察其行\n歐而教之阿而謟之若恐弗及\n弟子居處修㓗身狀出倫聞識䟽逹就學\n敏疾本業幾終者則從而抑之難而懸之妬而\n惡之弟子去則冀終居則不安\n歸則愧於父毋兄弟出則慙於知友邑\n里此學者之所悲也此師徒相與異心也人之情\n惡異於巳者此師徒相與造怨尤也人之情不能\n親其所怨不能譽其所惡學業之敗也道術之廢也\n從此生矣善教者則不然視徒如巳反巳\n以教則得教之情也所加於人必可行於巳\n若此則師徒同體人之情愛同\n於巳者譽同於巳者助同於巳者學業之章明也道\n術之大行也從此生矣不能學者從師苦而欲學之\n功也從師淺而欲學之深\n也草木雞狗牛馬不可譙詬遇之\n譙詬遇之則亦譙詬報人又况乎逹師與道\n術之言乎故不能學者遇師則不中用心則不\n專好之則不深就業則不疾\n辯論則不審教人則不精\n於師愠懐於俗羈神於世\n矜勢好尤故湛於巧智\n昏於小利惑於嗜欲問事則前後相\n悖以章則有異心以簡則有相反\n離則不能合合則弗能離事至則不能受\n此不能學者之患也\n　　用衆\n五曰善學者若齊王之食雞也必食其跖數千而後\n足雖不足猶若有跖\n物固莫不有長莫不有短\n人亦然故善學者假人之長以𥙷其短故假人\n者遂有天下無醜不能無惡不知\n醜不能惡不知病矣不醜不能不惡不知尚\n矣雖桀紂猶有可畏可取者而况於賢者乎\n故學士曰辯議不可不爲\n辯議而苟可爲是教也教大議也辯議而不可\n爲是被褐而出衣錦而入戎人生乎\n戎長乎戎而戎言不知其所受之楚人生乎楚長乎\n楚而楚言不知其所受之今使楚人長乎戎戎人長\n乎楚則楚人戎言戎人楚言矣\n\n由是觀之吾未知亡國之主不可以爲賢\n主也其所生長者不可耳故所生\n長不可不察也天下無粹白之狐而有粹白之裘\n取之衆白也夫取於衆此三皇五帝之所以大立功\n名也凡君之所以立出\n乎衆也立巳定而舎其衆是得其末而失其本得其\n末而失其本不聞安居故以衆勇\n無畏乎孟賁矣以衆力無畏乎烏獲矣\n以衆視無畏乎離婁矣\n以衆知無畏乎堯舜矣\n夫以衆者此君人之大寳也\n田駢謂齊王曰孟\n賁庶乎患術而邊境弗患楚魏之\n王辭言不說而境内巳脩備矣兵士巳脩用\n矣得之衆也\n呂氏春秋第四卷終\n"}
{"id": "KR3j0009_005", "series": "KR3j0009", "text": "吕氏春秋第五卷　髙氏訓解\n　雲間　宋邦乂　范廷啓　徐益孫　何玉畏校\n　仲夏紀第五\n　　五月紀\n一曰仲夏之月日在東井\n昏亢中旦危中\n其日丙丁其帝炎帝其神祝融其蟲羽其音徴律\n中𬎼賔其數\n七其味苦其臭焦其祀竈祭先肺小暑至螳蜋生\n鵙始鳴反舌\n無聲\n\n天子居明堂太廟乗朱輅駕赤\n駵載赤旂衣朱衣服赤玉食菽與雞其噐高以觕養\n壯狡是月也命樂\n師修鞀鞞皷均琴瑟管簫\n執干戚戈羽\n調竽笙塤箎\n\n飭鍾磬柷敔\n\n命有司爲民祈祀山川百原大雩帝用盛樂\n乃\n命百縣雩祭祀百辟卿士有益於民者以祈糓實\n農乃登黍\n是月也天子以雛嘗黍\n羞以含桃先薦寢廟\n令民無刈藍以染無燒炭\n無暴布門閭無閉關市無索\n挺重囚益\n其食㳺牝别其群則縶騰駒班馬正\n是月\n也長日至隂陽爭死\n生分\n君子齋戒處必揜身欲靜無躁止聲色無或進\n薄滋味無致和退\n嗜慾定心氣百官靜事無刑以定晏隂之所成\n鹿角解蟬始鳴半\n夏生木堇榮\n是月也無用火南方可以居高明\n可以逺眺望可以登山陵可以處臺榭\n仲夏行冬令則雹霰傷糓道路不\n通暴兵來至\n行春令則五糓晩熟百螣時起其國乃饑\n\n行秋令則草木零落果實早成民殃於疫\n\n　　大樂\n二曰音樂之所由來者遠矣生於度量本於太一\n太一出兩儀兩儀出隂陽隂陽變化一上一\n下合而成章渾渾沌沌離則復合合則復離\n是謂天常天地車輪終則\n復始極則復反莫不咸當日月星辰或疾或\n徐日月不同以盡其行\n四時代興或暑或寒或短或長或柔或剛\n萬物所出造於太一化於隂\n陽萌芽始震凝􁘗以形\n形體有處莫不有聲聲出於和和出於適和適\n先王定樂由此而生天下太平萬物安寧皆化\n其上樂乃可成成樂有具必節嗜慾嗜慾不\n辟樂乃可務務樂有術必由平出平出於公\n公出於道故惟得道之人其可與言樂乎亡國戮\n民非無樂也不樂其樂溺者非不笑也\n罪人非不歌也狂者非不武也\n亂世之樂有似於此君臣失位父子失\n處夫婦失宜民人呻吟其以爲樂也若之何哉\n凡樂天地之和隂陽之調也始生\n人者天也人無事焉天使人有欲人弗得不求\n天使人有惡人弗得不辟\n欲與惡所受於天也人不得興\n焉不可變不可易世之學者有\n非樂者矣安由出哉大樂君臣父子長少之\n所懽欣而說也歡欣生於平平生於道道也者視\n之不見聽之不聞不可爲狀有知不見之\n見不聞之聞無狀之狀者則㡬於知之矣\n道也者至精也不可爲形不可爲名疆爲之\n謂之太乙故一也者制令兩也者從聽先聖擇\n兩法一是以知萬物之情故能以一聽政者\n樂君臣和逺近說黔首合宗親能以一治其\n身者免於災終其壽全其天能以一治其國者\n姦邪去賢者至成大化能以一治天下者寒暑適風\n雨時爲聖人故知一則明明兩則狂\n　　侈樂\n三曰人莫不以其生生而不知其所以生人莫不\n以其知知而不知其所以知知其所以知之謂知道\n不知其所以知之謂棄寳棄寳者必離其咎\n世之人主多以珠玉戈劒爲寳愈多而民愈怨\n國人愈危身愈危累則失寶之情矣\n亂世之樂與此同爲木革之聲則若雷爲\n金石之聲則若霆爲絲竹歌舞之聲則若譟以此\n駭心氣動耳目揺蕩生則可矣以此爲樂則不\n樂故樂愈侈而民愈欝國愈亂主愈卑則\n亦失樂之情矣凡古聖王之所爲貴樂者爲其樂也\n夏桀殷紂作爲侈樂人皷鐘磬管簫之音以鉅爲美\n以衆爲觀俶詭殊瑰耳所未嘗聞目所未嘗見\n務以相過不用度量\n宋之衰也作爲千鍾齊之衰也作爲大\n吕楚之衰也作爲巫音侈則侈矣自\n有道者觀之則失樂之情失樂之情其樂不樂\n樂不樂者其民必怨其生必傷其王之與\n樂也若冰之於炎日反以自兵此生乎不知樂\n之情而以侈爲務故也樂之有情譬之若肌膚形體\n之有情性也有情性則必有性養矣寒温勞逸饑飽\n此六者非適也凡養也者曕非適而以之適者\n也能以乆處其適則生長矣生也者其身固靜或\n而後知或使之也遂而不返制乎嗜欲制\n乎嗜欲無窮則必失其天矣且夫嗜欲無窮則必\n有貪鄙浮亂之心淫佚姦詐之事矣故疆者刼弱衆\n者暴寡勇者凌怯壯者慠㓜從此生矣\n　　適音\n四曰耳之情欲聲心不樂五音在前弗聽\n目之情欲色心弗樂五色在前弗視\n鼻之情欲芬香心弗樂芬香在前\n弗嗅口之情欲滋味心弗樂五味在前弗\n食欲之者耳目鼻口也樂之弗樂者心也心必和平\n然後樂心必樂然後耳目鼻口有以欲之故樂之務\n在於和心和心在於行適夫樂之有適心非有\n適人之情欲夀而惡夭欲安而惡危欲榮而惡辱欲\n逸而惡勞四欲得四惡除則心適矣四欲之得也在\n於勝理勝理以治身則生全以生全則夀長矣勝理\n以治國則法立法立則天下服矣故適心之務在於\n勝理夫音亦有適太鉅則志蕩以蕩聽鉅則耳不容\n弗容則横塞横塞則振動太小則志嫌以嫌聽小\n則耳不充不充則不詹不詹\n則窕太清則志危以危聽清則耳谿極\n谿極則不鑒不鑒則竭\n太濁則志下以下聽濁則耳不收不收則不\n特不特則怒故太鉅太清太小太濁皆\n非適也何謂適\n衷音之適也何謂衷大不出鈞重不過石小大輕重\n之衷也黄鐘之宫音之本也\n清濁之衷也衷也者適也以適聽適則和矣樂\n無太平和者是也故治世之音安以樂其政平也\n亂世之音怨以怒其政乖也亡國之音悲以\n哀其政險也凡音樂通乎政而移風乎俗者也\n俗定而音樂化之矣故有道之世觀其音而知\n其俗矣觀其政而知其主矣故先王必託於音樂以\n論其教清廟之瑟朱弦而䟽越一唱而三嘆有進\n乎音者矣大饗之禮上玄尊\n而爼生魚大羮不和有\n進乎味者也故先王之制\n禮樂也非特以歡耳目極口腹之欲也將教民平\n好惡行理義也\n　　古樂\n五曰樂所由來者尚也必不可廢有節有侈有正\n有淫矣賢者以昌不肖者以亡\n昔古朱襄氏之治天下也多風而\n陽氣畜積萬物散解果實不成故士逹作\n爲五弦瑟以采隂氣以定群生昔葛天氏\n之樂三人摻牛尾投足以歌八闋\n一曰載民二曰玄鳥三曰遂草木四曰奮五糓五曰\n敬天常六曰逹帝功七曰依地德八曰總萬物之極\n昔陶唐氏之始隂多滯伏而湛積\n水道壅塞不行其原民\n氣欝閼而滯著筋骨瑟縮不逹故作爲舞\n以宣導之昔黃帝令伶倫作爲律伶倫自\n大夏之西乃之阮隃之隂取竹於\n嶰谿之谷以生空竅厚鈞者斷兩節間\n其長三寸九分而吹之以爲黃鐘之宫\n吹日舍少次制十二筒\n以之阮隃之下聽鳳皇之鳴以别十二律\n其雄鳴爲六雌鳴亦六以此黄鐘之宫適合黄\n鐘之宫皆可以生之故曰黄鐘之宫律吕之本\n黄帝又命伶倫與榮將\n鑄十二鐘以和五音以施英韶以仲春之月乙\n卯之日日在奎始奏之命之曰咸池帝\n顓頊生自若水實處空桑乃登爲帝惟天之合\n正風乃行其音若熈熈凄凄鏘鏘帝\n顓頊好其音乃令飛龍作效八風之音命之\n曰承雲以祭上帝乃令鱓先爲樂倡鱓\n乃偃浸以其尾鼔其腹其音英帝嚳命咸黒\n作爲聲歌九招六列六英有倕作爲鼙皷鐘磬\n吹苓管壎箎鞀椎鍾帝嚳乃令人抃或皷鼙\n擊鐘磬吹苓展管箎因令鳳鳥天翟舞之帝嚳大喜\n乃以康帝德帝堯立乃命質爲樂質乃效山\n林谿谷之音以歌乃以麋􁊣置缶而皷之乃\n拊石擊石以象上帝玉磬之音以致舞百獸瞽叟乃\n拌五弦之瑟作以爲十五弦之瑟命之曰大章以\n祭上帝舜立仰延乃拌瞽叟之所爲瑟益之八弦以\n爲二十三弦之瑟帝舜乃令質修九招六列六英以\n明帝德禹立勤勞天下日夜不懈通\n大川决壅塞鑿龍門降通漻水以導河\n䟽三江五湖注之東海以利黔首於是命臯陶作\n爲夏籥九成以昭其功殷湯即位夏爲無道\n暴虐萬民侵削諸侯不用軌度天下患之湯於是率\n六州以討桀罪功名大成黔首安寧湯乃命伊\n尹作爲大護歌晨露修九招六列以見其善\n周文王處岐諸侯去殷三淫而翼文王\n\n散宜生曰\n殷可伐也文王弗許\n周公旦乃作詩曰文王在上於昭于天周\n雖舊邦其命維新以繩文王之德武王即位以六師\n伐殷六師未至以銳兵克之於牧野歸\n乃薦俘馘于京太室乃命周公爲作大武成王\n立殷民反王命周公踐伐之商人服象爲虐于\n東夷周公遂以師逐之至于江南乃爲三象以\n嘉其德故樂之所由來者尚矣非獨爲一世之所造\n也\n吕氏春秋第五卷終\n"}
{"id": "KR3j0009_006", "series": "KR3j0009", "text": "吕氏春秋第六卷　髙氏詚解\n　雲間　宋邦乂　張邦瑩　徐益孫　何玉畏校\n　季夏紀第六\n　　六月紀\n一曰季夏之月日在桺\n昏心中旦奎中其\n日丙丁其帝炎帝其神祝融其蟲羽其音徴律中林\n鐘其數七其味\n苦其臭焦其祀竈祭先肺凉風始至蟋蟀居宇\n鷹乃學習\n腐草化爲螢蚈\n天子居明堂右个乗朱\n輅駕赤駵載赤旂衣朱衣服赤玉食菽與雉其噐高\n以觕是月也令漁師伐蛟取鼉升龜取黿\n\n乃命虞人入材葦\n是月也令四監大夫合百縣之秩芻以養犧\n牲\n\n令民無不咸出其力\n以供皇天上帝名山大川四方之神以祀宗廟社\n稷之靈爲民祈福是月也命婦官染采黼黻文\n章必以法故無或差忒黒黄蒼赤莫不質良\n\n勿敢偽詐以給郊廟祭祀之\n服以爲旗章以别貴賤等級之度\n是月也樹木方盛乃命虞人入山行木\n無或斬伐不可以興土功\n不可以合諸侯不可以起兵動衆無舉大事以揺蕩\n行秋令則丘\n隰水潦禾稼不熟乃多女災\n行冬令則寒氣不時鷹隼早\n鷙四鄙入保\n中央土其日戊己其帝黃\n帝其神后土\n其蟲倮其音宫\n律中黃鐘之宫其數五\n其味甘其臭香其祀\n中霤祭先心\n天子居太廟太室\n乗大輅駕黄駵載黄旂衣黄衣服黄玉\n食稷與牛其氣圜以揜\n　　音律\n二曰黄鐘生林鐘林鐘生太蔟\n太蔟生南吕南吕生姑洗姑洗生\n應鐘應鐘生𬎼賔𬎼賔生大吕\n大吕生夷則夷則生夾鐘夾鐘生\n無射無射生仲吕三分所生益之一\n分以上生三分所生去其一分以下生黄鐘太吕太\n之月陽氣始生草木繁動\n令農發土無或失時夾鐘之月寛裕和平\n行德去刑無或作事以害群生\n姑洗之月逹道通路溝瀆修利\n申之此令嘉氣趣至仲吕之月\n無聚大衆廵勸農事\n草木方長無攜民心\n𬎼賔之月陽氣在土安壯養俠\n本朝不靜草木早槁\n林鐘之月草木盛滿隂將始刑\n無發大事以將陽氣\n夷則之月修法飭刑選士厲兵\n詰誅不義以懷逺方\n南吕之月蟄蟲入宂趣農\n收聚無敢懈怠以多爲務無射之月\n疾斷有罪當法勿赦無留獄訟以亟\n以故應鐘之月隂陽不通閉而爲冬\n修别䘮紀審民所終\n\n　　音初\n三曰夏后氏孔甲田于東陽萯山\n天大風晦盲孔甲迷惑入于民室主人\n方乳或曰后來見良日也之子是必大吉或曰\n不勝也之子是必有殃后乃取其子以歸曰以爲余\n子誰敢殃之子長成人幕動拆撩斧斫斬其足遂爲\n守門者孔甲曰嗚呼有疾命\n矣夫乃作爲破斧之歌實始爲東音禹行功\n見塗山之女禹未之遇而廵省南土\n塗山氏之女乃令其妾待禹于塗山之陽\n女乃作歌歌曰候人弓猗實始作爲\n南音周公及召公取風焉以爲周南召南\n周昭王親將征荆\n辛餘靡長且多力爲王右還反渉漢\n梁敗王及蔡公抎於漢中辛餘靡振王北\n濟又反振蔡公\n\n周公乃侯之于西翟實爲\n長公殷整甲徙宅西河\n猶思故處實始作爲西音長公繼是音以處\n西山秦繆公取風焉實始作爲秦音\n有娀氏有二佚女爲之九成之臺飲食必\n以鼓帝令燕徃視之鳴若謚隘二女愛而爭\n摶之覆以玉筐少選發而視之燕遺二卵北飛\n遂不反\n二女作歌一終曰燕燕徃飛實始作爲\n北音凡音者産乎人心者也感於心則蕩乎音\n音成於外而化乎内是故聞其聲而知其\n風察其風而知其志觀其志而知其德盛\n衰賢不肖君子小人皆形於樂不可隱匿故曰樂之\n爲觀也深矣土弊則草木不長水煩則魚鼈不大\n世濁則禮煩而樂淫鄭衞之聲桑問之音\n此亂國之所好衰德之所說流辟誂越慆濫\n之音出則滔蕩之氣邪慢之心感矣感則百姦\n衆辟從此産矣故君子反道以修德正德以出\n樂和樂以成順樂和而民鄉方矣\n　　制樂\n四曰欲觀至樂必於至治其治厚者\n其樂治厚其治薄者其樂治薄亂世則慢以樂矣今\n室閇戸牖動天地一室也故成湯之時有穀生於庭\n昏而生比旦其大拱\n\n其吏請卜其故湯退卜者曰吾聞祥者福\n之先者也見祥而爲不善則福不至妖者禍之先者\n也見妖而爲善則禍不至於是早朝\n晏退問疾吊䘮務鎮撫百姓三日而榖止故禍兮\n福之所倚福兮禍之所伏聖人所獨見衆人焉知其\n極周文王立國八年歳六月文王寢疾五日而\n地動東西南北不出國郊百吏皆請曰臣聞地\n之動爲人主也今王寢疾五日而地動四面不出周\n郊群臣皆恐曰請移之文王曰若何其移之也對曰\n興事動衆以增國城其可以移之乎文王曰不可夫\n天之見妖也以罰有罪也我必有罪故天以此罰我\n也今故興事動衆以増國城是重吾罪也不可\n文王曰昌也請攺行重善以移之\n其可以免乎於是謹其禮秩皮革以交諸侯飭其辭\n令幣帛以禮豪士頒\n其爵列等級田疇以賞群臣無幾何疾乃止\n文王即位八年而地動巳動之後四十三年凢文\n王立國五十一年而終此文王之所以止殃剪妖也\n宋景公之時熒惑在心\n公懼召子韋而問焉曰熒惑在心何也\n子韋曰熒惑者天罰也心者宋之分\n野也禍當於君雖然可移於宰相公曰宰相所與治\n國家也而移死焉不祥子韋曰可移於民公曰民\n死寡人將誰爲君乎寧獨死子\n韋曰可移於歲公曰歲害則民饑民饑必死\n爲人君而殺其民以自活也其誰以我爲君乎\n是寡人之命固盡巳子無復言矣子\n韋還走北面載拜曰臣敢賀君天之處高而聽卑君\n有至德之言三天必三賞君今夕熒惑其徙三舍君\n延年二十一歲公曰子何以知之對曰有三善言必\n有三賞熒惑有三徙舍舍行七星星一徙當一\n年三七二十一臣故曰君延年二十一歲矣\n臣請伏於陛下以伺\n候之熒惑不徙臣請死公曰可是夕熒惑果徙三舎\n　　明理\n五曰五帝三王之於樂盡之矣亂國之主未嘗知\n樂者是常主也夫有天賞得爲主而未嘗得主\n之實此之謂大悲是正坐於夕\n室也其所謂正乃不正矣\n凡生非一氣之化也長非一\n物之任也成非一形之功也故衆正之所積其福無\n不及也衆邪之所積其禍無不逮也其風雨則\n不適其甘雨則不降其霜雪則不時\n寒暑則不當隂陽失次四時\n易節人民淫爍不固\n禽獸胎消不殖草木痺小不滋五\n穀　敗不成其以爲樂也若之何哉\n故至亂之化君臣相賊長少相殺\n父子相忍弟兄相誣知交相倒夫妻相冐日以\n相危失人之紀心若禽獸長\n邪茍利不知義理其雲狀有\n若犬若馬若白鵠若衆車有其狀若人\n蒼衣赤首不動其名曰天衡有其狀若懸釡而\n赤其名曰雲旍有其狀若衆馬以闘其名\n曰滑馬有其狀若衆植華以長黄上\n白下其名蚩尤之旍其日有闘蝕有倍僪有暈珥\n\n有不光有\n不及景有衆日並出有晝盲有霄見\n其日有薄蝕有暉珥有偏盲有四\n月並出有二月並見有小月承大月有大月承\n小月有月蝕星有出而無光其星有熒惑有彗\n星有天棓有天欃有天竹有天英有天干有賊\n星有闘星有賔星其氣有上不屬天下不屬地\n有豐上殺下有若水之波有若山之楫春則黄\n夏則黒秋則蒼冬則赤其妖孽有生如帶有鬼投其\n陴有莬生雉雉亦生鴳\n有螟集其國其音匈匈\n國有游虵西東馬牛乃言\n犬彘乃連有狼入於國\n有人自天降市有舞鴟國有行飛\n馬有生角雄雞五足有豕生而\n彌雞卵多假有社遷處有豕\n生狗國有此物其主不知驚惶亟革上帝\n降禍凶災必亟\n其殘亡死䘮殄絶無類流散循饑無日矣\n此皆亂國之所生也不能勝數盡\n荆越之竹猶不能書故子華子\n曰夫亂世之民長短頡　百疾\n民多疾癘道多褓繦盲秃傴\n尫萬恠皆生\n故亂世之生烏聞\n至樂不聞至樂其樂不樂\n\n吕氏春秋第六卷終\n"}
{"id": "KR3j0009_007", "series": "KR3j0009", "text": "吕氏春秋第七卷　高氏訓解\n　雲間　宋邦乂　范廷啓　徐益孫　張邦瑩校\n　孟秋紀第七\n　　七月紀\n一曰孟秋之月長日至四旬六日\n日在翼昬\n斗中旦畢中則立秋\n其日庚辛其帝少皥\n其神蓐收\n其蟲毛其音商律中\n夷則其數九\n其味辛其臭腥其\n祀門祭先肝\n凉風至白露降寒蟬鳴鷹乃祭\n鳥始用行戮\n天子居總章左个\n乘戎路駕白駱\n載白旂衣白衣服白玉食麻與犬其噐廉以深\n是月也以立秋先立秋三日太\n史謁之天子曰某日立秋盛徳\n在金天子乃齋立秋之日天子親\n率三公九卿諸侯大夫以迎秋於西郊還乃賞\n軍率武人於朝\n天子乃命將帥還厲兵簡練桀雋專\n任有功以征不義詰誅暴慢以明好惡廵彼逺\n方是月也命有司修法制繕囹圄具桎\n梏禁止姦慎罪邪務\n搏執命理瞻傷察創視折審斷\n决獄訟必正平戮有罪嚴斷刑\n天地始肅不可以贏\n是月也農乃升穀天子嘗新\n先薦寢廟命百官始收歛\n完隄防謹壅塞以備水潦\n修宫室坿墻垣補城郭是月也無以封\n侯立大官無割土地行重幣\n出大使行\n之是令而凉風至三旬孟秋行冬令則隂氣大勝介\n蟲敗穀戎兵乃來\n行春令則其國乃旱陽氣後還五\n穀不實\n行夏令則多火災寒熱不節民多瘧疾\n\n　　蕩兵\n二曰古聖王有義兵而無有偃兵兵之所自來者\n上矣與始有民俱凡兵也者威也威也\n者力也民之有威力性也性者所受於天也非人之\n所能為也武者不能革而工者不能移兵所自\n來者乆矣黄炎故用水火矣\n共工氏固次作難矣五\n帝固相與爭矣遞興廢勝者用事又曰蚩尤作\n兵蚩尤非作兵也利其械矣\n未有蚩尤之時民固剥\n林木以戰矣勝者為長長則猶不足治之故立君\n君又不足以治之故立天子天子之立也出於\n君君之立也出於長長之立也出於爭\n爭鬪之所自來者乆矣不可禁不可止\n故古\n之賢王有義兵而無有偃兵家無怒笞則豎子\n嬰兒之有過也立見國無\n刑罰則百姓之悟相侵也立見\n天下無誅伐則諸侯之相暴也立見\n故怒笞不可偃於家刑罰不可偃於國誅伐不可偃\n於天下有巧有拙而已矣故古之聖王有\n義兵而無有偃兵夫有以饐死者欲禁天下之食悖\n有以乘舟死者欲禁天下之船悖有以用兵喪其\n國者欲偃天下之兵悖夫兵不可偃也譬之若水火\n然善用之則為福不能\n用之則為禍若用藥者然\n得良藥則活人得惡藥則殺人義兵之為天下良藥\n也亦大矣且兵之所\n自來者逺矣未嘗少選不用貴賤長少賢者不肖相\n與同有巨有微而已矣\n察兵之微在心而未發兵也疾視兵也\n作色兵也傲言兵也援推兵也連反兵也\n侈鬪兵也三軍攻戰兵也此八者皆兵也微巨之爭\n也今世之以偃兵疾說者終身用兵而不自知悖故\n說雖疆談雖辨文學雖愽猶不見聽\n故古之聖王有義兵而無有偃兵兵誠義\n以誅暴君而振苦民民之說也若孝子之見慈\n親也若饑者之見美食也民之號呼而走之若疆\n弩之射於深谿也若積大水而失其壅隄也中主猶\n若不能有其民而况於暴君乎\n　　振亂\n三曰當今之世濁甚矣黔首之苦\n不可以加矣天子既絶賢者廢伏\n世主恣行與民相離黔首無所告\n愬世有賢主秀士宜察\n此論也則其兵為義矣\n天下之民且死者也而\n生且辱者也而榮且苦者\n也而逸世主恣行則中人將逃其君去其親\n又况於不肖者乎\n故義兵至則世主不能有其民\n矣人親不能禁其子矣\n凢為天下之民長也慮莫如長有道而\n息無道賞有義而罰不義今之世學者多非乎攻伐\n非攻伐而取救守取救守則鄉之所謂長有道而息\n無道賞有義而罰不義之術不行矣天下之長民其\n利害在察此論也攻伐之與救守一實也\n而取舍人異以\n辨說去之終無所定論固不知悖也知而欺心誣也\n誣悖之士雖辨無用矣\n是非其所取而取其所非也是利之而\n反害之也安之而反危之也\n為天下之長患致黔首之大害者若說為\n深夫以利天下之民為心者\n不可以不熟察此論也夫攻伐之事未有不攻\n無道而罰不義也攻無道而伐不義則福莫大焉黔\n首利莫厚焉禁之者是息有道而伐有義\n也是窮湯武之事而遂桀紂之過也凡人之所\n以惡為無道不義者為其罰也所以蘄有道行\n有義者為其賞也今無道不義存存者賞\n之也而有道行義窮窮者罰之也\n賞不善而罰善欲民之治也不亦難乎故\n亂天下害黔首者若論為大\n\n　　禁塞\n四曰夫救守之心未有不守無道而救不義也守無\n道而救不義則禍莫大焉為天下之民害\n莫深焉凡救守者太上以說其次以\n兵以說則承從多群日夜思之事心任精\n起則誦之卧則夢之自今單唇乾肺費神傷魂\n上稱三皇五帝之業以\n愉其意下稱五伯名士之謀以信其事\n早朝晏罷以告制兵者行說語衆以\n明其道道畢說單而不行則必反之兵\n矣反之於兵則必闘爭之情必且殺\n人是殺無罪之民以興無道與不義者也無道與不\n義者存是長天下之害而止天下之利\n雖欲幸而勝禍且始長\n先王之法曰為善者賞為不善者\n罰古之道也不可易今不别其義與不義而疾\n取救守不義莫大焉害天下之民者莫甚焉故取攻\n伐者不可非攻伐不可取\n救守不可非救守不可取\n惟義兵為可兵茍義攻伐亦可\n救守亦可\n兵不義攻伐不可\n救守不可使夏桀殷紂無道至於\n此者幸也使吳夫差智伯瑶侵奪至於此者幸也\n使晉厲陳靈宋康不善至於此\n者幸也\n若令桀紂知必國亡身死殄無後類吾未知其厲\n為無道之至於此也吳王夫差智伯瑤知必國為丘\n墟身為刑戮吾未知其為不善無道侵奪之至於此\n也晉厲\n知必死於匠麗氏陳\n靈知必死於夏徴舒\n\n宋康知必死於温吾未知其為不善之至於\n此也\n\n此七君\n者大而無道不義所殘殺無罪之民者不可為萬數\n壯佼老㓜胎􁎾之死者大實平原廣\n堙深谿大谷赴巨水積灰填溝洫險阻犯流矢蹈白\n刃加之以凍餓饑寒之患以至於今之世為之愈甚\n故暴骸骨無量數為京丘若山陵\n世有興主仁士深意念此亦可以痛\n心矣亦可以悲哀矣察此其所自生生於有道\n者之廢而無道者之恣行夫無道者之恣行幸\n矣故世之患不在救守而\n在於不肖者之幸也救守之說出則不肖者益幸也\n賢者益疑矣故大亂天下者在於不論其\n義而疾取救守\n　　懷寵\n五曰凡君子之說也非茍辨也士之議也非茍語也\n必中埋然後說必當義然後議故說義而王公\n大人益好理矣士民黔首益行義矣\n義理之道彰則暴虐姦詐侵奪之術息也暴\n虐姦詐之與義理反也其埶不俱勝不兩立故兵入\n於敵之境則民知所庇矣黔首知不死矣\n至於國邑之郊不虐五穀不掘墳墓不伐\n樹木不燒積聚不焚室屋不取六畜得民虜奉而題\n歸之以彰好惡\n信與民期以奪敵資\n若此而猶有憂恨冐疾遂過不聽者雖行武焉\n亦可矣先發聲出號曰兵之來也以救民之死\n子之在上無道据傲荒怠貪戾虐衆恣睢\n自用也辟逺聖制謷醜先王排訾舊興上不順天\n下不惠民徴歛無期來索無厭罪殺不辜慶\n賞不當若此者天之所誅也人之所讐也不當為君\n今兵之來也將以誅不當為君者也以除民之讐而\n順天之道也民有逆天之道衞人之讐者身死\n家戮不救有能以家聽者\n祿之以家以里聽者祿之以里\n以鄉聽者祿之以鄉\n以邑聽者祿之以邑\n以國聽者祿之以國\n故克其國不及其民獨誅所誅而已矣\n舉其秀士而封矦之選其賢良而尊\n顯之求其孤寡而振恤之見其\n長老而敬禮之皆益其祿加其級論其罪\n人而救出之分府庫之金散倉廩之粟\n以鎮撫其衆不私其財問其叢社大祠\n民之所不欲廢者而復興之曲加其祀禮是\n以賢者榮其名而長老說其禮民懷其徳今有\n人於此能生死一人則天下必爭事之矣\n義兵之生一人亦多矣人孰不說故義兵至則鄰國\n之民歸之若流水誅國之民望之若\n父母行地滋逺得民滋衆\n兵不接刃而民服若化\n\n吕氏春秋第七卷終\n"}
{"id": "KR3j0009_008", "series": "KR3j0009", "text": "\n天子居總章太廟乗戎路駕白駱載\n白旂衣白衣服白玉食麻與犬其噐廉以深是\n月也養衰老授几杖行麋粥飲食\n\n乃命司服具飭衣裳文繡有常制有小大度\n有短長衣服有量必循其故冠帶有常\n\n命有司申\n嚴百刑斬殺必當無\n或枉撓枉撓不當反受其殃是月也\n乃命宰祝廵行犧牲視全具案芻豢\n\n瞻肥瘠察物色必比類量小大視\n長短皆中度五者備當上帝其　享天子乃儺禦\n佐疾以通秋氣\n以犬嘗麻先祭寢廟是\n月也可以築城郭建都邑穿竇窌修\n囷倉\n乃命有司趣民收歛務蓄菜多積聚\n乃勸種麥無或失時行罪無\n疑是月也日夜分雷乃始收聲蟄蟲俯户\n\n殺氣浸盛陽氣日衰水始涸日夜分則一度\n量平權衡正鈞石齊升角\n是月也易關市來商旅入貨賄以便\n民事\n四方來雜逺鄉皆至則財\n物不匱上無乏用百事乃遂\n凡舉事無逆天數必順其時乃因其類\n行之是令白露降三旬\n仲秋行春令則秋雨不降草木生榮國乃有大\n恐\n行夏令則其國旱蟄蟲不藏五糓復生\n行冬令則風災\n數起收雷先行草木早死\n\n　　論威\n二曰義也者萬事之紀也君臣上下親踈之所由起\n也治亂安危過勝之所在也\n過勝之勿求於他必反於己人情欲生而\n惡死欲榮而惡辱死生榮辱之道一則三軍之\n士可使一心矣凡軍欲其衆也\n心欲其一也三軍一心則令可使無敵矣令\n能無敵者其兵之於天下也亦無敵矣古之至兵民\n之重令也重乎天下貴乎天\n子其藏於民心捷於肌膚也深痛執固不可搖\n蕩物莫之能動若此則敵胡足勝矣\n故曰其令疆者其敵弱其令信\n者其敵詘先勝\n之於此則必勝之於彼矣凡兵天下之\n凶噐也勇天下之凶徳也\n舉凶噐行凶徳猶不得已也舉凶噐必殺殺所\n以生之也行凶徳必威\n威所以懾之也敵懾民生此\n義兵之所以隆也故古之至兵才民未合而\n威已諭矣敵已服矣豈必用枹皷干戈哉\n故善諭威者於其未發也於其未通也窅\n窅乎㝠㝠莫知其情此之謂至威之誠凡\n兵欲急疾捷先欲急疾捷先之道在於知緩徐遲後\n而急疾捷先之分也急疾捷先此所以决義兵之勝\n也而不可久處知其不可久處則知所兎起鳬舉死\n殙之地矣雖有江河之\n險則凌之雖有大山之塞則陷之并氣專\n精心無有慮目無有視耳無有聞一諸武而\n已矣冉叔誓必死於田侯而齊國皆懼\n豫讓必死於襄子而趙氏皆恐\n成荆致死於韓主而周人皆畏又\n况乎萬乘之國而有所誠必乎則何敵之有矣\n刀未接而欲己得矣敵人之悼懼憚恐單\n蕩精神盡矣咸若狂魄形性相離行\n不知所之走不知所往雖有險阻要塞銛兵利械心\n無敢據意無敢處此夏桀之所以死於南巢也今以\n木擊木則拌以水投水則散以冰投冰則沈以\n塗投塗則陷此疾徐先後之勢也夫兵有大要知謀\n物之不謀之不禁也則得之矣專諸是也\n獨手舉劒至而已矣吳王壹成\n又况乎義兵多者數萬少者數\n千密其躅路開敵之塗則士豈特與專諸議哉\n　　簡選\n三曰世有言曰驅市人而戰之可以勝人之厚祿教\n卒老弱罷民可以勝人之精士練材\n離散係系可以勝人之行陣整齊\n鋤耰白挺可以勝人之長銚利兵\n此不通乎兵者之論今有利劒於此\n以刺則不中以擊則不及與惡劒無擇為是鬪因\n用惡劒則不可簡選精良兵械銛利發之則\n不時縱之則不當與惡卒無擇為是戰因用惡\n卒則不可王子慶忌陳年猶欲劒之利也\n簡選精良兵械銛利令能將將之\n古者有以王者有以霸者矣湯武齊桓晉文吳闔廬\n是矣\n殷湯良車七十乘必死六千人以戊子戰\n於郕遂禽移大犧登自鳴條乃\n入巢門遂有夏桀既奔走於是行大仁慈\n以恤黔首反桀之事遂其賢良順\n民所喜逺近歸之故王天下武王虎賁三\n千人簡車三百乘以要甲子之事於牧野而紂爲禽\n顯賢者之位進殷之遺老而問民之\n所欲行賞及禽獸行罰不辟天子親殷如周視\n人如己天下美其徳萬民說其義故立為天子\n齊桓公良車三百乘教卒萬人以為兵首横\n行海内天下莫之能禁南至石梁西至\n酆郭北至令支中山亡邢狄人滅\n衛\n桓公更立邢于夷儀更立衛于楚丘晉文公造\n五兩之士五乘銳卒千人先以\n接敵諸侯莫之能難反鄭之埤東衛之畒\n尊天子於衡雍\n吳闔廬選多力者五百人利趾者\n三千人以為前陣與荆戰五戰五勝遂有郢\n東征至于庳廬西伐至於巴蜀北迫齊晉\n令行中國故凢兵勢險阻欲其便也兵甲器械\n欲其利也選練角材欲其精也綂率士民\n欲其教也此四者義兵之助也時變之應也不\n可為而不足專恃此勝之一策也\n　　决勝\n四曰夫兵有本幹必義必智必勇義則敵孤獨\n敵孤獨則上下虚民解落孤獨則父兄怨賢\n與奪民氣以能闘衆與不能闘衆軍雖大卒雖多無\n益於勝軍大卒多而不能闘衆不若\n其寡也夫衆之為福也大其為禍也亦大譬之若漁\n深淵其得魚也大其為害也亦大善用兵\n者諸邊之内莫不與闘雖厮輿白徒方數百里皆來\n㑹戰勢使之然也幸也者審於戰期而有\n以羈誘之也凡兵貴其因也因也者因敵之險\n以為已固因敵之謀以為已事能審因而加勝則不\n可窮矣勝不可窮之謂神神則能不可勝也\n夫兵貴不可勝不可勝在已可勝在彼聖\n人必在己者不必在彼者故執不可勝之術以遇不\n勝之敵若此則兵無失矣凡兵之勝敵之失也勝失\n之兵必隠必微必積必搏隠則勝闡矣微則勝\n顯矣積則勝散矣搏則勝離矣諸搏攫柢噬之獸其\n用齒角爪牙也必託於卑微隠蔽此所以成勝\n\n　　愛士\n五曰衣人以其寒也食人以其饑也饑寒人之大害\n也救之義也人之困窮甚如饑寒故賢主必憐\n人之困也必哀人之窮也如此則名號顯矣國士得\n矣昔者秦繆公乘馬而車為敗右服失而埜人\n取之見埜\n人方將食之於岐山之陽繆公歎曰食駿馬之肉而\n不還飲酒余恐其傷女也於是徧飲而去處一年為\n韓原之戰晉人已環\n繆公之車矣晉梁由靡已扣繆公之左驂矣晉\n惠公之右路石奮投而擊繆公之甲中之者已六札\n矣埜人之嘗食馬肉於岐山之陽者三百\n有餘人畢力為繆公疾闘於車下遂大克晉反\n獲惠公以歸此詩之所謂曰君君子\n則正以行其徳君賤人則寛以盡\n其力者也人主其胡\n可以無務行徳人愛人乎愛人則民親其上民\n親其上則皆樂為其君死矣\n趙簡子有兩白騾而甚愛之陽城胥渠處\n廣門之官夜欵門而謁曰主君之臣胥渠有疾\n醫教之曰得白騾\n之肝病則止不得則死謁者入通董安于御於\n側愠曰譆胥渠也期吾君騾請即刑焉\n簡子曰夫殺人以活畜不亦不仁乎殺\n畜以活人不亦仁乎於是召庖人殺白騾取肝以與\n陽城胥渠處無幾何趙興兵而攻翟廣門之官左七\n百人右七百人皆先登而獲甲首人主其胡\n可以不好士凡敵人之來也以求利也今來而得死\n且以走為利敵皆以走為利\n則刃無與接故敵得生於我則\n我得死於敵夫得生於敵與敵得生\n於我豈可不察哉此兵之精者也\n存亡死生决於知此而已矣\n\n吕氏春秋第八卷終\n"}
{"id": "KR3j0009_009", "series": "KR3j0009", "text": "吕氏春秋第九卷　髙氏訓解\n　雲間　宋邦乂　范廷啓　張邦瑩　何玉畏校\n　季秋紀第九\n　　九月紀\n一曰季秋之月日在房昬\n虚中旦柳中其日\n庚辛其帝少皥其神蓐收其蟲毛其音商律中無射\n其數九其\n味辛其臭腥其祀門祭先肝候鴈來賔爵入大\n水為蛤\n\n菊有黄華豺則祭獸戮禽\n天子居總章右个\n乘戎路駕白駱載白旂衣白衣服白玉食麻與犬其\n噐廉以深是月也申嚴號令命百官貴賤無不\n務入以㑹天地之藏無有宣出命冡\n宰農事備收舉五種之要\n藏帝籍之收於神倉祗敬必飭\n\n是月也霜始降則百工\n休乃命有司曰寒氣總至民力\n不堪其皆入室\n上丁入學習吹\n是月也大饗\n帝嘗犧牲告備于天子\n合諸侯制百縣\n為來歲受朔日與\n諸侯所稅於民輕重之法貢職之數以逺近土地所\n宜為度\n以給郊廟之事無有所\n私是月也天子乃教於\n田獵以習五戎獀馬\n命㒒及七騶咸駕載旍旐\n\n輿受車以級整設于屏外\n司徒搢扑北嚮以誓之\n天子乃厲服厲飭執弓操矢以\n射命主\n祠祭禽於四方\n是月也草木黄落乃伐薪為炭\n蟄蟲咸俯在宂皆墐其户\n乃趣獄刑無留有罪收祿\n秩之不當者共養之不宜者\n\n是月也天子乃以犬嘗稻先薦寢廟\n季秋行夏令則其國大水兵藏殃敗民多鼽窒\n\n行冬令則國多盜賊邊境不寧土地分裂\n行春令\n則暖風來至民氣解墮師旅必興\n\n　　順民\n二曰先王先順民心故功名成夫以徳\n得民心以立大功名者上世多有之矣\n失民心而立功名者未之曾有也\n得民必有道\n萬乘之國百户之邑民無有不說取民之所\n說而民取矣民之所說豈衆哉此取民之要也\n昔者湯克夏而正天下天大旱五年不收\n湯乃以身禱於桑林曰余一\n人有罪無及萬夫萬夫有罪在余一人無以一人之\n不敏使上帝鬼神傷民之命\n於是剪其髮　其手以身為犧牲用\n祈福於上帝民乃甚說雨乃大至則湯達乎鬼神之\n化人事之傳也文王處歧事紂寃侮雅遜朝\n夕必時上貢必\n適祭祀必敬紂喜命文王稱西伯賜之千里之\n地文王載拜稽首而辭曰願為民請炮烙之刑\n文王非\n惡千里之地以為民請炮烙之刑必欲得民心也得\n民心則賢於千里之地故曰文王智矣越王苦\n㑹稽之耻欲深得民心以致必死於吳\n身不安枕席口不厚甘味目不視靡曼\n耳不聽鐘鼔三年苦身勞力焦唇乾肺内\n親群臣下養百姓以來其心有甘脆不足分\n弗敢食有酒流之江與民同之身親耕而\n食妻親織而衣味禁珍衣禁襲色禁二時\n出行路從車載食以視孤寡老弱之漬病\n困窮顔色愁悴不瞻者必身自食之於\n是屬諸大夫而告之曰願一與吳徼天下之衷\n今吳越之國相與俱殘士大夫履肝肺同日而死\n孤與吳王接頸交臂而僨此孤之大願也若此\n而不可得也内量吾國不足以傷吳外事之諸侯\n不能害之則孤將棄國家釋群臣服劒臂刄\n變容貌易名姓執箕箒而臣事之以與吳王爭\n一旦之死孤雖知要領不屬首足異處四枝\n布裂為天下戮孤之志必將出焉於是異\n日果與吳戰於五湖吳師大敗遂大圍王宫城門不\n守禽夫差戮吳相殘吳二年而霸此\n先順民心也齊莊子請攻越問\n於和子和子曰先君有遺令曰無攻越越猛虎也\n莊子曰雖\n猛虎也而今已死矣和子曰\n以告鴞子鴞子曰已死矣以為生故\n凡舉事必先審民心然後可舉\n　　知士\n三曰今有千里之馬於此非得良工猶若弗取\n良工之與馬也相得則然後成譬之若枹之\n與鼓夫士亦有千里髙節死義此\n士之千里也能使士待千里者其惟賢者也\n靜郭君善劑貌辨劑貌\n辨之爲人也多訾門人弗說士尉以證靜\n郭君靜郭君弗聽士尉辭而去孟嘗君竊以諫靜\n郭君靜郭君大怒曰剗而類\n揆吾家茍可以傔劑貌辨者吾無辭爲也\n於是舍之上舍令長子御朝\n暮進食數年威王薨宣王立\n靜郭君之交大不善於宣王辭而之\n薛與劑貌辨俱留無幾何劑貌辨辭而行請\n見宣王靜郭君曰王之不說嬰也甚公徃必得\n死焉劑貌辨曰固非求生也請必行靜郭君不能止\n劑貌辨行至於齊宣王聞之藏怒以待之劑\n貌辨見宣王曰子靜郭君之所聽愛也劑貌辨荅曰\n愛則有之聽則無有王方為太子之時\n辨謂靜郭君曰太子之不仁過　涿視若是者倍反\n不若革太子\n更立衛姬嬰兒校師\n靜郭君泫而曰不可吾弗忍\n為也且靜郭君聽辨而為之也必無今日之患也此\n為一也至於薛昭陽\n請以數倍之地易薛辨又曰必聽之\n靜郭君曰受薛於先王雖惡於後王吾獨謂\n先王何乎且先王之廟在薛吾\n豈可以先王之廟予楚乎又不肯聽辨此為二也\n宣王太息動於顔色曰靜郭君之於寡人一至此\n乎寡人少殊不知此客肯為寡人\n少來靜郭君乎劑貌辨荅曰敬諾靜郭君來\n衣威王之服冠其冠帯其劒宣王自迎靜郭君於郊\n望之而泣靜郭君至因請相之靜郭君辭不\n得已而受十日謝病疆辭三日而聽當是時\n也靜郭君可謂能自知人矣能自知人故\n非之弗為阻此劑貌辨之所以外生樂趨患難故\n也\n　　審已\n四曰凡物之然也必有故而不知其故雖當與不\n知同其卒必困先王名士達師之所\n以過俗者以其知也水出於山而走於海水非惡\n山而欲海也髙下使之然也稼生於野而藏於倉稼\n非有欲也人皆以之也故子路揜雉而復釋之\n子列子常射中矣請之於關尹子\n關尹子曰知子之所\n以中乎答曰弗知也關尹子曰未可退\n而習之三年又請關尹子曰子知子\n之所以中乎子列子曰知之矣\n關尹子曰可矣守而勿失非\n獨射也國之存也國之亡也身之賢也身之不肖也\n亦皆有以聖人不察存亡賢不肖而察\n其所以也齊攻魯求岑鼎魯君載他鼎以徃齊侯弗\n信而反之為非使人告魯侯曰柳下\n季以為是請因受之\n魯君請於柳下季柳下季荅\n曰君之賂以欲岑鼎也以免國也臣亦有國於\n此破臣之國以免君之國此臣之\n所難也於是魯君乃以真岑鼎徃也且柳下季可謂\n此能說矣非獨存已之國也又能存魯君之國\n齊湣王亡居於衛晝日步\n足謂公玉丹曰我已亡矣而不知其故吾所以亡者\n果何故哉我當已公玉丹\n答曰臣以王為己知之矣王故尚未之知邪王之所\n以亡也者以賢也天下之王皆不肖而惡王之賢也\n因相與合兵而攻王此王之所以亡也湣王慨焉太\n息曰賢固若是其苦邪此亦不知其所以也\n此公玉丹之所以過也\n越王授有子四人越王之弟曰豫\n欲盡殺之而為之後\n惡其三人而殺之矣國人不說大非上又惡其\n一人而欲殺之越王未之聽其子恐必死因國人之\n欲逐豫圍王宫越王太息曰余不聽豫之言以罹此\n難也亦不知所以亡也\n　　精通\n五曰人或謂兎絲無根兎絲非無根也其根不屬也\n伏苓是慈石\n召鐵或引之也樹相\n近而靡或軵之也聖人南面而立以愛利民為心\n號令未出而天下皆延頸舉踵矣則精通乎民也\n夫賊害於人人\n亦然今夫攻者砥\n厲五兵侈衣美食發且有日矣所被攻者不樂非或\n聞之也神者先告也身在乎\n秦所親愛在於齊死而志氣不安精或徃來也\n徳也者萬民之宰也月\n也者群隂之本也月望則蚌蛤實群隂盈\n月晦則蚌蛤虚群隂虧\n夫月形乎天而群隂化乎淵\n聖人形徳乎已而四荒咸飭乎仁\n養由基射先中石矢乃飲羽誠\n乎先也伯樂學相馬所見無非馬者\n誠乎馬也宋之庖丁好解\n牛所見無非死牛者三年而不見生牛用刀十九年\n刃若新　研順其理誠乎牛也鍾子期夜聞擊\n磬者而悲使人召而問之曰子\n何擊磬之悲也答曰臣之父不幸而殺人不得生臣\n之母得生而為公家為酒臣之身得生而為公家擊\n磬臣不覩臣之母三年矣昔為舍氏覩臣之母量所\n以贖之則無有而身固公家之財也是故悲也鍾\n子期歎嗟曰悲夫悲夫心非臂也臂非椎非石也悲\n存乎心而木石應之故君子誠乎此而論乎彼感乎\n已而發乎人豈必疆說乎哉周有申喜者亡其母聞\n乞人歌於門下而悲之動於顔色謂聞者内乞人之\n歌者自覺而問焉曰何故而乞與之語蓋其母也故\n父母之於子也子之於父母也一體而兩分同氣而\n異息若草莾之有華實也若樹木之有根心也雖異\n處而相通隱志相及痛疾相救憂思相感生則相\n歡死則相哀此之謂骨肉之親神出於忠而應乎\n心兩精相得豈待言哉\n吕氏春秋第九卷終\n"}
{"id": "KR3j0009_010", "series": "KR3j0009", "text": "吕氏春秋第十卷　髙氏訓解\n　雲間　宋邦乂　張邦瑩　徐益孫　何玉畏校\n　孟冬紀第十\n　　十月紀\n一曰孟冬之月日在尾昬\n危中旦七星中\n其日壬癸其帝顓頊其神玄冥\n其蟲\n介其音羽律中應鐘其數六\n\n其味鹹其臭朽\n其祀行祭先腎\n水始冰地始凍\n雉入大水為蜃虹藏不見\n天子居玄堂左个\n乘玄輅駕鐵驪載玄旂衣黑衣\n服玄玉食黍與彘其器宏以弇\n是月也以立冬先立冬三日太史謁之天子\n曰某日立冬盛徳在水天子乃\n齋立冬之日天子親率三公九卿大夫以\n迎冬於北郊還乃賞死事恤孤寡\n是月也命太卜禱祠龜䇿占兆審卦\n吉凶\n於是察阿上亂法\n者則罪之無有揜蔽\n是月也天子始裘命有司曰天\n氣上騰地氣下降天地不通閉而成冬\n令百官謹蓋藏命司徒循行積聚無有不歛坿城郭\n戒門閭修􁇅閉慎關籥固封璽\n備邊境完要塞謹關梁塞蹊徑\n飭喪紀辨衣裳審棺槨之厚\n薄營丘\n壟之小大髙卑薄厚之度貴賤之等級\n是月也工師效功陳祭噐按度\n程無或作為滛巧以蕩上心必功致為上\n物勒工名以考其誠工\n有不當必行其罪以窮其情\n是月也大飲蒸天子乃祈來年于天宗\n\n大割牲祠于公社及門閭饗禱祖五祀勞農夫以休\n息之\n\n天子乃命將率講武肄射御角力\n是月也乃命水虞漁師收水泉池澤之賦\n無或敢侵削衆庶兆民以為天\n子取怨于下其有若此者行罪無赦\n孟冬行春令則凍閉不密地\n氣發泄民多流亡行夏令\n則國多暴風方冬不寒蟄蟲復出\n行秋令則\n雪霜不時小兵時起土地侵削\n\n　　節喪\n二曰審知生聖人之要也審知死聖人之極也知生\n也者不以害生養生之謂也知死也者不以害死安\n死之謂也此二者聖人之所獨决也凡生於天地\n之間其必有死所不免也孝子之\n重其親也慈親之愛其子也痛於肌骨性\n也所重所愛死而棄之溝壑人之情不忍為也故有\n葬死之義葬也者藏也慈親孝子\n之所慎也慎之者以生人之心慮以生人\n之心為死者慮也莫如無動莫如無發無發無動莫\n如無有可利則此之謂重閉\n古之人有藏於廣野深山而安者矣非珠玉\n國寶之謂也葬不可不藏也葬淺則狐貍抇之\n深則及於水泉故凡葬必於髙陵之上以避狐貍之\n患水泉之濕此則善矣而忘姦邪盜賊寇亂之難豈\n不惑哉譬之若瞽師之避柱也避\n柱而疾觸杙也狐貍水泉姦邪盗賊寇亂之患此杙\n之大者也慈親孝子避之者得葬之情矣\n善棺椁所以避螻蟻蛇蟲也今世俗大亂之\n主愈侈其葬則心非爲乎死者慮也生者以相矜尚\n也侈靡者以\n爲榮儉節者以爲陋不以便死爲故而徒以\n生者之誹譽爲務此非慈親孝子之心也父雖死孝\n子之重之不怠子雖死慈親之愛之不懈夫葬\n所愛所重而以生者之所甚欲其以安之也若之何\n哉民之於利也\n犯流矢蹈白刃涉血盩肝以求之野人之無聞\n者忍親戚兄弟知交以求利今無此之危無此\n之醜其爲利甚厚乘車食肉澤及子孫雖聖人猶\n不能禁而况於亂國彌大家彌富葬彌厚含珠\n鱗施夫玩好貨寳鐘鼎壺濫\n轝馬衣被戈劔不可勝其數諸養\n生之具無不從者題湊之室\n棺椁數襲積石積炭以環其外\n姦人聞之傳以相告上雖以嚴威重罪禁\n之猶不可止且死者彌乆生者彌䟽生者彌\n䟽則守者彌怠守者彌怠而葬噐如故其勢\n固不安矣世俗之行喪載之以大輴羽旄旌旗\n如雲僂翣以督之珠玉以備之黼黻文章以飭之\n\n引紼者左右萬人以行之以軍制立\n之然後可以此觀世則美矣侈矣以此為\n死則不可也茍便於死則雖貧國勞民\n若慈親孝子者之所不辭為也\n　　安死\n三曰世之為丘壟也其髙大若山其樹之若林\n其設闕庭為宫室造賔阼也若都邑\n以此觀世示富則可矣以此為死則不可也夫死\n其視萬歲猶一瞚也人之\n壽久之不過百中壽不過六十以百與六十為無窮\n者之慮其情必不相當矣以無窮為死者之慮\n則得之矣今有人於此為石銘置之壟上曰此其中\n之物具珠玉玩好財物寳器甚多不可不抇抇\n之必大富世世乘車食肉人\n必相與笑之以為大惑世之厚葬也有似於此\n自古及今未有不亡之國也無不亡之國者是無不\n抇之墓也以耳目所聞見齊荆燕嘗亡矣宋中山已\n亡矣趙魏韓皆亡矣其皆故國矣自此以上者亡國\n不可勝數是故大墓無不抇也而世\n皆爭為之豈不悲哉君之不令民父之不孝子兄\n之不悌弟皆鄉里之所釜　者而逐之\n憚耕稼採薪之勞不肯官人事\n而祈美衣侈食之樂智巧窮屈無以為之於\n是乎聚群多之徒以深山廣澤林藪扑擊遏奪又視\n名丘大墓葬之厚者求舍便居以微抇之日夜不休\n必得所利相與分之夫有所愛所重而令姦邪盗賊\n寇亂之人卒必辱之此孝子忠臣親父交友之大事\n\n堯葬於穀林通樹之\n舜葬於紀市不變其肆\n禹葬於會稽不變人徒\n是故先王以儉節葬死也非愛其\n費也非惡其勞也以為死者慮也先王之\n所惡惟死者之辱也發則必辱儉則不發故先王之\n葬必儉必合必同何謂合何謂同葬於山林則合乎\n山林葬於阪隰則同乎阪隰此之謂愛人夫愛\n人者衆知愛人者寡\n故宋未亡而東冢抇\n齊未亡而莊公冢抇國安寧而\n猶若此又况百世之後而國已亡乎故孝子忠臣親\n父交友不可不察於此也夫愛之而反危之其此之\n謂乎詩曰不敢暴虎不敢馮河人知其一莫\n知其他此言不知鄰類也\n\n故反以相非反以相是\n其所非方其所是也其所是方其所非也是非未\n定而喜怒闘爭反為用矣吾不非闘不非爭而\n非所以闘非所以爭故凡闘爭者是非已定之用也\n今多不先定其是非而先疾鬪爭此惑之大者也魯\n季孫有喪孔子徃吊之入門而左從客也主人以璵\n璠收\n孔子徑庭而趨歷級而上曰以寳玉收譬之\n猶暴骸中原也\n徑庭\n歴級非禮也雖然以救過也\n\n　　異寳\n四曰古之人非無寳也其所寳者異也孫叔敖疾將\n死戒其子曰王數封我矣吾不受也\n為我死王則封汝必無受利地楚越之\n間有寢之丘者此其地不利而名甚惡\n荆人畏鬼而越人信機\n可長有者其唯此也孫叔敖死王果以美\n地封其子而子辭請寢之丘故至今不失孫叔敖之\n知知不以利為利矣知以人之所惡為己之所喜此\n有道者之所以異乎俗也五\n員亡荆急求之登太行而望鄭曰蓋是國也地險而\n民多知其主俗主也不足\n與舉去鄭而之許見許公而問所之許\n公不應東南嚮而唾五員載拜受賜曰知所\n之矣因如吳過於荆至江上欲涉見一丈人\n刺小船方將漁從而請焉丈人度之絶江問其\n名族則不肯告解其劒以予丈人曰\n此千金之劒也願獻之丈人丈人不肯受曰荆\n國之法得五員者爵執圭禄萬檐金千鎰昔者子胥\n過吾猶不取\n今我何以子之千\n金劒為乎五員過於吳使人求之江上則不能\n得也每食必祭之祝曰江上之丈人天地至大矣至\n衆矣將奚不有為也而無以為為矣\n而無以為之名不可得\n而聞身不可得而見其惟江上之丈\n人乎宋之野人耕而得玉獻之司城子罕子罕不受\n野人請曰此野人之寳也願相國為之賜而受\n之也子罕曰子以玉為寳我以不受為寳故宋國之\n長者曰子罕非無寳也所寳者異也今以百金與搏\n黍以示兒子兒子必取搏黍矣以龢氏之壁與\n百金以示鄙人鄙人必取百金矣以龢氏之壁道徳\n之至言以示賢者賢者必取至言矣其知彌精其所\n取彌精其知彌觕其所取彌觕\n　　異用\n五曰萬物不同而用之於人異也此治亂存亡死生\n之原故國廣巨兵疆富未必安也尊貴髙大\n未必顯也在於用之桀紂用其材而以成其亡湯武\n用其材而以成其王湯見祝網者置四面其祝曰\n從天墜者從地出者從四方來者皆離吾網湯\n曰嘻盡之矣非桀其孰爲此也湯收其三面\n置其一面更教祝曰昔蛛螯作網罟今之人學紓\n欲左者左欲右者右欲髙者髙欲下者下吾取其\n犯命者漢南之國聞之曰湯之徳及禽獸矣\n四十國歸之人置四面未必得鳥湯去其三面置其\n一面以網其四十國非徒罔鳥也周文王使人\n抇池得死人之骸吏以聞於文王文王曰更葬之吏\n曰此無主矣文王曰有天下者天下之主也有一國\n者一國之主也今我非其主也遂令吏以衣棺更葬\n之天下聞之曰文王賢矣澤及髊骨又况\n於人乎或得寶以危其國文王得朽骨以喻其意\n故聖人於物也無不材孔子之弟子從逺\n方來者孔子荷杖而問之曰子之公不有恙乎搏杖\n而揖之問曰子之父母不有恙乎置杖而問曰子之\n兄弟不有恙乎杙步而倍之問曰子之妻子不有恙\n乎故孔子以六尺之杖諭貴賤之等辨䟽親之義又\n况於以尊位厚禄乎古之人貴能射也以長㓜養老\n也今之人貴能射也以攻戰侵奪\n也其細者以刼弱暴寡也以遏奪為務也仁人之得\n飴以養疾侍老也跖與企足得飴以開閉取\n揵也\n吕氏春秋第十卷終\n"}
{"id": "KR3j0009_011", "series": "KR3j0009", "text": "吕氏春秋第十一卷　髙氏訓解\n　雲間　宋邦乂　徐益孫　張邦瑩　何玉畏校\n　仲冬紀第十一\n　　十一月紀\n一曰仲冬之月日在斗\n昏東壁中旦軫中\n其日壬癸其帝顓頊其神玄冥其蟲介其音羽\n律中黃鐘\n其數六其味醎其臭朽其祀行祭先腎冰\n益壯地始坼鶡鴠不鳴虎\n始交天子居\n玄堂太廟乗玄輅駕鐵驪載玄旂衣黑衣服\n玄玉食黍與彘其噐宏以弇命有司曰土事無\n作無發蓋藏無起大衆以固而閉\n發蓋藏起大衆地氣且泄是謂發天\n地之房諸蟄則死民多疾疫又隨以喪\n命之曰暢月\n是月也命閹尹申宫令審門閭謹房室必重閉\n省\n婦事母得滛雖有貴戚近習無有不禁\n乃命大酋􁉷稻必齊麴糵必時\n\n湛饎必潔水泉必香\n陶氣必良火齊必得兼用六物\n大酋監之無有差忒\n天子乃命有司祈祀四海大川名原淵澤井泉\n是月也農有不收藏積聚者牛馬畜獸\n有放佚者取之不詰山林藪澤有能\n取䟽食田獵禽獸者野虞教導之\n其有侵奪者罪之不赦是月也日短至\n陰陽爭諸生蕩\n君子齋戒處必弇身欲\n寧去聲色禁嗜慾安形性\n事欲靜以待陰陽之所定\n芸始生荔挺出蚯蚓結麋角解水泉動\n日短至則伐林木\n取竹箭是月也可以罷\n官之無事者去噐之無用者塗闕庭門閭\n築囹圄此所以助天地之閉藏也仲\n冬行夏令則其國乃旱氣霧冥冥雷乃發聲\n行秋令則天時雨汁瓜\n瓠不成國有大兵\n行春令則蟲螟爲敗水泉減竭民多疾癘\n\n　　至忠\n二曰至忠逆於耳倒於心非賢主其孰能聴之\n故賢主之所説不肖主之所誅也\n人主無不\n惡暴刼者而日致之惡之何益\n今有樹於此而欲其美也人時灌之\n則惡之而日伐其根則必無活樹矣夫惡聞忠\n言乃自伐之精者也荆莊哀王獵於\n雲夢射隨兕中之申\n公子培刼王而奪之\n王曰何其暴而不敬也命吏誅之\n左右大夫皆進諌曰子培賢者也\n又為王百倍之臣此必有故願察之也\n不出三月子培疾而死\n荆興師戰於兩棠大勝晉歸而賞\n有功者申公子培之弟進請賞於軍旅曰臣兄之有\n功也於車下王曰何謂也對\n曰臣之兄犯暴不敬之名觸死亡之罪於王之側其\n愚心將以忠於君王之身而持千嵗之夀也\n臣之兄嘗讀故\n記曰殺隨兕者不出三月是以\n臣之兄驚懼而爭之故伏其\n罪而死王令人發平府而視之於故記果有乃\n厚賞之申公子培其忠也可謂穆\n行矣穆行之意人知之不爲勸人不知不爲沮\n行無髙乎此矣齊王疾痏\n使人之宋迎文摯文摯至視王之疾謂太子曰王之\n疾必可已也雖然王之疾已則必殺摯也太子\n曰何故文摯對曰非怒王則疾不可治怒\n王則摯必死太子頓首疆請曰茍已王之疾臣與臣\n之母以死爭之於王王必幸臣與臣之母願先\n生之勿患也文摯曰諾請以死為王與太子期\n而將徃不當者三齊王固已怒矣文摯至不\n解屨登牀履王衣問王之疾王怒而不與言\n文摯因出辭以重怒王王叱\n而起疾乃遂已王大怒不説將生烹文摯太子\n與王后急爭之而不能得果以鼎生烹文摯㸑之三\n日三夜顔色不變文摯曰誠欲殺我則胡不覆\n之以絶陰陽之氣王使覆之文摯乃死夫忠於治世\n易忠於濁世難文摯非不知\n活王之疾而身獲死也為太子行難以成其義\n也\n　　忠廉\n三曰士議之不可辱者大之也\n大之則尊於富貴也利不足以虞其意矣雖名\n為諸侯實有萬乘不足以挺其心矣誠辱則無\n爲樂生若此人也有勢則必\n不自私矣處官則必不為汙矣將衆則必不撓北矣\n忠臣亦然茍便於主利於國無敢辭違殺身出\n生以徇之國有士若此則可謂有人\n矣若此人者固難得其患雖得之有不智\n呉王欲殺王子慶忌而莫\n之能殺\n呉王患之要離曰臣能之呉王曰汝惡能乎\n吾嘗以六馬逐之江上矣而不能及射之矢左\n右滿把而不能中今汝拔劒則不能舉臂上車則不\n能登軾汝惡能要離曰士患不勇耳奚患而不能王\n誠能助臣請必能呉王曰諾明旦加要離罪焉摯執\n妻子焚之而揚其灰要離走徃見\n王子慶忌於衛王子慶忌喜曰呉王之無道也子之\n所見也諸侯之所知也今子得免而去之亦善矣要\n離與王子慶忌居有間謂王子慶忌曰呉之無道也\n愈甚請與王子徃奪之國王子慶忌曰善乃與要離\n俱涉於江中江拔劒以刺王子慶忌王子慶忌\n捽之投之於江浮則又取而投之如此者三其卒曰\n汝天下之國士也幸汝以成而名要離得不死\n歸於呉呉王大説請與分國要離曰不可臣請必死\n呉王止之要離曰夫殺妻子焚之而揚其灰以便事\n也臣以為不仁夫為故主殺新主臣以為不義\n夫捽而浮乎江三入而出特王子慶忌為之賜而不\n殺耳臣已爲辱矣夫不仁不義又且已辱不可\n以生呉王不能止果伏劒而死要離可謂不為\n賞動矣故臨大利而不易其義可謂廉矣廉故不以\n貴富而忘其辱衛懿公有臣\n曰弘演有所於使翟人攻衛其\n民曰君之所予位祿者鶴也所貴富者宫人也君使\n宫人與鶴戰余焉能戰\n遂潰而去翟人至及懿\n公於榮澤殺之盡食其肉獨捨其肝弘演至報使於\n肝畢呼天而啼盡哀而止曰臣請爲襮因自殺先出\n其腹實内懿公之肝桓公\n聞之曰衛之亡也以爲無道也今有臣若此不可不\n存於是復立衛於楚丘弘演可謂忠矣殺身出生以\n徇其君非徒徇其君也又令衛之宗\n廟復立祭祀不絶可謂有功矣\n　　當務\n四曰辨而不當論信而不當理勇而不當義法而不\n當務惑而乘驥也狂而操吳干將也大亂天下者必\n此四者也\n所貴辨者為其由所論也所貴信者為其\n遵所理也所貴勇者為其行義也所貴法者爲其當\n務也跖之徒問於跖曰盗有道乎跖曰\n奚啻其有道也夫妄意關内中藏聖也\n入先勇也出後義也知時智也分均仁也不通\n此五者而能成大盗者天下無有備説非六\n王五伯\n以爲堯有不慈之名\n舜有不孝之行\n禹有滛湎之意湯武有放殺之事\n五伯有暴亂之謀\n世皆譽之人皆諱之惑也\n\n故死而操金椎以葬曰下見六王五伯將糓其\n頭矣辨若此不如無辨\n楚有直躬者其父竊羊而謁之上\n上執而將誅之直躬\n者請代之將誅矣告吏曰父竊羊而謁之不亦信乎\n父誅而代之不亦孝乎信且孝而誅之國將有不誅\n者乎荆王聞之乃不誅也孔\n子聞之曰異哉直躬之為信也一父而載取名焉故\n直躬之信不若無信\n齊之好勇者其一人居東郭其一人居西郭卒然相\n遇於塗曰姑相飲乎觴數行曰姑求肉乎一人\n曰子肉也我肉也尚胡革求肉而爲於是具染\n而已因抽刀而相啖至死而止勇若此不若無\n勇紂之同母三人其\n長曰微子啓其次曰中衍其次曰受徳受徳乃紂也\n甚少矣紂母之生㣲子啓與中衍也尚為妾已\n而爲妻而生紂紂之父紂之母欲置微子啓以為太\n子太史㨿法而爭之曰有妻之子而不可置妾之子\n紂故爲後用法若此不若無法\n\n　　長見\n五曰智所以相過以其長見與短見也今之\n於古也猶古之於後世也今之於後世亦猶今之於\n古也故審知今則可知古知古則可知後古\n今前後一也故聖人上知千歳下知千嵗也荆文王\n曰莧譆數犯我以義違我以禮\n與處則不安曠之而不糓得焉\n不以吾身爵之後世有聖人將以非\n不糓於是爵之五大夫申侯伯善持\n養吾意吾所欲則先我為之與\n處則安曠之而不糓喪焉\n不以吾身逺之後世有聖\n人將以非不糓於是送而行之\n\n申侯伯如鄭阿鄭君之\n心先爲其所欲三年而知鄭國之政也五\n月而鄭人殺之是後世之聖人使文王為善於上世\n也晉平公鑄爲大鐘使工聽之皆以爲調矣\n師曠曰不調請更鑄之平公曰工皆爲調\n矣師曠曰後世有知音者將知鐘之不調也臣竊爲\n君耻之至於師涓而果知鐘之不調也是師曠欲善\n調鐘以為後世之知音者也吕太公望封於齊\n\n周公旦封於魯\n二君者甚相善也相謂曰何\n以治國太公望曰尊賢上功周公旦曰親親上恩太\n公望曰魯自此削矣周公\n旦曰魯雖削有齊者亦必非吕氏也其後齊日以大\n至於霸二十四世而田成子有齊國\n魯公以削至於覲存\n三十四世而亡呉起\n治西河之外王錯譛之於魏武侯\n武侯使人召之呉起至於岸門\n止車而望西河泣數行而下其僕謂呉起曰竊觀\n公之意視釋天下若釋躧今去西河而泣何也呉\n起抿泣而應之曰子不識君知我而使我畢能\n西河可以王今君聽讒人之議\n而不知我西河之爲秦取不久矣魏從此削矣\n呉起果去魏入楚有間西河\n畢入秦秦日益大此呉起之所先見而泣也魏\n公叔痤疾惠王徃問之曰公叔之疾嗟疾甚\n矣將柰社稷何公叔對曰臣之御庶子鞅願王以國\n聽之也\n爲不能聽勿使出境\n王不應出而謂左右曰豈不悲哉以\n公叔之賢而今謂寡人必以國聽鞅悖也夫公叔死\n公叔鞅西遊秦秦孝公聽之秦果用疆魏果用弱非\n公叔痤之悖也魏王則悖也夫悖者之患固以不悖\n爲悖\n吕氏春秋第十一卷終\n"}
{"id": "KR3j0009_012", "series": "KR3j0009", "text": "吕氏春秋第十二卷　髙氏訓解\n　雲間　宋邦乂　張邦瑩　徐益孫　何玉畏校\n　季冬紀第十二\n　　十二月紀\n一曰季冬之月日在婺女\n昬婁中旦氐中\n其日壬癸其帝顓頊其神玄冥其蟲介其音羽律\n中大吕\n其數六其味醎其臭朽其祀行祭先腎\n鴈北鄉鵲始巢\n乳雉雊天子居玄堂右个\n乘玄輅駕鐵驪載玄旂衣黒衣服玄玉食\n黍與彘其噐宏以弇命有司大儺旁磔出土牛以送\n寒氣\n\n征鳥厲疾乃畢行\n山川之祀及帝之大臣天地之神祗\n\n是月也命漁師始漁天子親徃\n乃嘗魚先薦寢廟冰方盛水澤復\n堅命取冰冰已入\n令告民出五種命司農計耦耕事\n修耒耜具田噐命樂師大合吹而罷\n乃命四監收\n秩薪柴以供寢廟及百祀之薪燎\n\n是月也日窮于次月窮于紀星\n廻于天\n\n數將㡬終嵗將更始\n專於農民無有所使\n天子乃與卿大夫飭國典論時令以待來嵗\n之宜乃命太史次諸侯之列\n賦之犧牲以供皇\n天上帝社稷之享\n乃命同姓之國供寢廟之芻豢\n令宰歷卿大夫至于庶民土田之\n數而賦之犧牲以供山林名川之祀\n凡在天下九州之民者無不咸獻其\n力以供皇天上帝社稷寢廟山林名川之祀\n行之令是此謂一終三旬二日\n季冬行秋令\n則白露蚤降介蟲為妖四鄰入保\n行春令則胎夭多傷國多\n固疾命之曰逆\n行夏令則水潦敗國時雪不降冰凍消釋\n\n　　士節\n二曰士之為人當理不避其難臨患\n忘利遺生行義視死如歸\n有如此者國君不得而友天子不得而臣\n大者\n定天下其次定一國必由如此人者也\n故人主之欲大立功名者不可不務求\n此人也賢主勞於求人而佚於治事\n齊有北郭騷者結罘罔梱蒲葦織屨履以\n養其母猶不足踵門見晏子曰願乞所以養母\n晏子之僕謂晏子曰此齊國之賢者也其義不臣乎\n天子不友乎諸侯於利不茍取於害不茍免\n今乞所以養母是説夫子之義也\n必與之晏子使人分倉粟分府金而遺之辭金而受\n粟有間晏子見疑於齊君出奔過北郭騷之\n門而辭北郭騷沐浴而出見晏子曰夫子將焉\n適晏子曰見疑於齊君將出奔北郭子曰\n夫子勉之矣晏子上車太息而歎曰嬰之亡豈不宜\n哉亦不知士甚矣晏子行北郭子召其友而告\n之曰説晏子之義而當乞所以養母焉吾聞之曰養\n及親者身伉其難今晏子見疑吾將以身死白之\n著衣冠令其友操劒奉笥而從造於君庭求復\n者曰晏子天下之賢者也去則齊國必侵矣必見國\n之侵也不若先死請以頭託白晏子也因謂其友曰\n盛吾頭於笥中奉以託退而自刎也其友因奉以託\n其友謂觀者曰北郭子為國故死吾將為北郭子死\n也又退而自刎齊君聞之大駭乗驛而自追晏子及\n之國郊請而反之晏子不得已而反聞北\n郭騷之以死白已也曰晏嬰之亡豈不宜哉亦愈不\n知士甚矣\n\n　　介立\n三曰以貴富有人易以貧賤有人難今晉文公出亡\n\n周流天下窮矣賤矣而介子推不去有以\n有之也反國有萬乗而介子推去之無以有之也能\n其難不能其易此文公之所以\n不王也晉文公反國介子推不肯受\n賞自爲賦詩曰有龍于飛周徧天下五蛇從之爲之\n丞輔龍反其\n鄉得其處所四蛇從之得其露雨一蛇羞之橋\n死於中野懸書公門而伏於山下文公聞之曰譆此\n必介子推也避舎變服令士庶人曰有能得介子推\n者爵上卿田百萬或遇之山中負釜蓋䔲\n問焉曰請問介子推安在應之曰夫介子推茍不\n欲見而欲隠吾獨焉知之遂背而行終身不見人心\n之不同豈不甚哉今世之逐利者早朝晏退焦脣乾\n嗌日夜思之猶未之能得今得之而務疾逃之介子\n推之離俗逺矣東方有士焉曰爰旌目將有適也而\n餓於道狐父之盗曰丘見而下壺餐以餔之爰旌目\n三餔之而後能視曰子何為者也曰我狐父之人丘\n也爰旌目曰譆汝非盗耶胡爲而食我吾義不食子\n之食也兩手㨿地而吐之不出喀喀然遂伏地而死\n\n鄭人之下　也莊蹻之暴郢也\n秦人之圍長平也韓\n荆趙此三國者之將帥貴人皆多驕矣其士卒衆庶\n皆多壯矣因相暴以相殺脆弱者拜請以避死\n其卒逓而相食不辨其義冀幸以得活如爰旌目已\n食而不死矣惡其義而不肯不死今此相為謀豈不\n逺哉\n　　誠廉\n四曰石可破也而不可奪堅丹可磨也而\n不可奪赤堅與赤性之有性也者所受於天也非擇\n取而為之也豪士之自好者其不可漫以汙也\n亦猶此也昔周之將興也有士二人處於孤\n竹曰伯夷叔齊二人相謂曰吾聞西\n方有偏伯焉似將有道者今吾奚為處乎此哉二子\n西行如周至於岐陽則文王已殁矣武王即位觀周\n徳則王使叔旦就膠鬲於次四内而與之盟曰\n加富三等就官一列為三書同辭血之以牲埋一於\n四内皆以一歸又使保召公就微子開於共頭之下\n而與之盟曰世為長侯守殷常祀相奉桑林宜\n私孟諸為三書同辭血之\n以牲埋一於共頭之下皆以一歸伯夷叔齊聞之相\n視而笑曰譆異乎哉此非吾所謂道也昔者神農氏\n之有天下也時祀盡敬而不祈福也其於人\n也忠信盡治而無求焉樂正與為正樂治與\n為治不以人之壤自成也不以人之庳自髙也今周\n見殷之僻亂也而遽為之正與治上謀而行貨\n阻丘而保威也割牲而盟以為\n信因四内與其頭以明行揚夢以説衆\n殺伐以要利以此紹殷是以亂易暴也吾聞古\n之士遭乎治世不避其任遭乎亂世不為茍\n在今天下闇周徳衰矣與其並乎周以漫吾身也\n不若避之以潔吾行二子北行至首陽之下而餓焉\n人之情莫不有重莫不有輕有\n所重則欲全之有所輕則以養所重\n伯夷叔齊此二士者皆出身棄生以立其意輕重\n先定也\n　　不侵\n五曰天下輕於身而士以身為人\n以身為人者如此其重也\n而人不知以奚道相得\n賢主必自知士故士盡力竭智直\n言交爭而不辭其患豫讓公孫\n弘是矣當是時也智伯孟嘗君知之矣\n世之人主得地百里\n則喜四境皆賀得士則不喜不知相賀\n不通乎輕重也湯武千乘\n也而士皆歸之桀紂\n天子也而士皆去之\n孔墨布衣之士也萬乘之主千乘之\n君不能與之爭士也\n自此觀之尊貴富大不足以來士矣必自\n知之然後可豫讓之友謂豫讓曰子之行何\n其惑也子嘗事范氏中行氏諸侯盡滅之而子不為\n報至於智氏而子必為之報何故豫讓曰我將告子\n其故范氏中行氏我寒而不我衣我饑而不\n我食而時使我與千人共其養是衆人畜我也夫衆\n人畜我者我亦衆人事之至於智氏則不然出則乘\n我以車入則足我以養衆人廣朝而必加禮於吾所\n謂國士畜我也夫國士畜我者我亦國士事之豫讓\n國士也而猶以人之於已也為念又况於中人\n乎孟嘗君為從公孫弘謂孟嘗君曰君不若使\n人西觀秦王意者秦王帝王之主也君恐不得為臣\n何暇從以難之意者秦王不肖主也君\n從以難之未晩也孟嘗君曰善願因請公往矣公\n孫弘敬諾以車十乗之秦秦昭王聞之而欲醜之以\n辭以觀公孫弘公\n孫弘見昭王昭王曰薛之地小大幾何公孫弘對曰\n百里昭王笑曰寡人之國地數千里猶未敢以有難\n也今孟嘗君之地方百里而因欲以難寡人猶可乎\n公孫弘對曰孟嘗君好士大王不好士昭王曰孟嘗\n君之好士何如公孫弘對曰義不臣乎天子不友乎\n諸侯得意則慙爲人君不得意則不肖爲人臣如此\n者三人能治可爲管商之師説義聽行\n其能致主霸王如此者五人萬乗之嚴主辱\n其使者退而自刎也必以其血汙其衣有如臣者七\n人昭王笑而謝焉自客胡爲若\n此寡人善孟嘗君欲客之必謹諭寡人之意也公\n孫弘敬諾公孫弘可謂不侵矣昭王大王也孟嘗君\n千乘也立千乘之義而不可凌可謂士矣\n\n　　序意\n維秦八年嵗在涒灘\n秋甲子朔朔之日良人請\n問十二紀文信侯曰嘗得學黄\n帝之所以誨顓頊矣爰有大圜在上大矩在下\n汝能法之為民父母蓋聞古之清世是法天\n地凡十二紀者所以紀治亂存亡也所以知夀天吉\n凶也上揆之天下驗之地中審之人若此則是非可\n不可無所遁矣天曰順順維生地曰固固維寜人曰\n信信維聴三者咸當無為而行行也者行其理也行\n數循其理平其私夫私視使目盲私聽使耳聾私慮\n使心狂三者皆私設精則智無由公智不公則\n福日衰災日隆以日倪而西望知之\n趙襄子㳺於囿中至於梁馬却\n不肯進青荓為參乗襄子曰進視梁下類有人\n青荓進視梁下豫讓却寢佯為死人叱青荓曰\n去長者吾且有事青荓曰少而與子友子且\n為大事而我言之是失相與友之道子將賊吾君而\n我不言之是失為人臣之道如我者惟死為可適\n乃退而自殺青荓非樂死也重失人臣之節惡廢\n交友之道也青荓豫讓可謂之友也\n吕氏春秋第十二卷終\n"}
{"id": "KR3j0009_013", "series": "KR3j0009", "text": "吕氏春秋第十三卷　髙氏訓解\n　雲間　宋邦乂　張邦瑩　徐益孫　何玉畏校\n　有始覽第一\n　　有始\n一曰天地有始天㣲以成地塞以形\n天地合和生之大經也\n以寒以暑日月晝夜知之以殊形殊能異宜説\n之夫物合而成離而生知合知成知\n離知生則天地平矣平也者皆當察其情處\n其形天有九野地有九州土有九\n山山有九塞澤有九藪風有八等水\n有六川何謂九野中央曰鈞天其星角亢氐\n東方曰蒼天其星房心尾\n東北曰變天\n其星箕斗牽牛\n北方白玄天其星婺女虚危營\n室西\n北曰幽天其星東壁奎婁\n西方曰顥天其星胃昴畢\n西南曰朱天\n其星觜嶲參東井\n南方曰炎天其星輿鬼柳七星\n\n東南曰陽天其星張翼軫\n何謂九州河漢之間為豫\n州周也兩河之間為冀州晉也\n河濟之間為兖州衛也東方為青州齊\n也泗上為徐州魯也東南為楊州越也南方為\n荆州楚也西方為雍州秦也北方為幽州燕也何謂\n九山會稽太山王屋首山\n太華\n岐山太行羊腸孟門\n何謂九塞大汾冥阨荆阮方城\n殽井\n陘疵處句注居庸\n何謂九藪\n呉之具區楚之雲夢秦之陽華\n晉之大陸梁之圃田\n宋之孟諸齊之海隅趙\n之鉅鹿燕之大昭何謂八風東北曰\n炎風東方曰滔風東南曰\n熏風南方曰巨風\n西南曰凄風西方曰飂風\n西北曰厲風北方曰寒風\n何謂六川河水赤水遼水黒水江水淮水\n\n凡四海之内東西二萬八\n千里南北二萬六千里水道八\n千里受水者亦八千里通谷六名川六百陸注三千\n小水萬數凡四極之内東西五億有九\n萬七千里南北亦五億有九萬七千里\n極星與天俱遊而天樞不移\n冬至日行逺道周行四極命爲玄明\n夏至日行近道乃參于上當樞之下無\n晝夜白民\n之南建木之下日中無影呼而無響葢天地之中也\n\n天地萬物\n一人之身也此之謂大同\n衆耳目鼻口也衆五糓寒暑也此之謂衆異則\n萬物備也天斟萬物聖人覽焉以觀其類\n解在乎天地之所以形雷\n電之所以生隂陽材物之精\n人民禽獸之所安平\n\n　　名類\n二曰凡帝王者之將興也天必先見祥乎下民\n黄帝之時天先見大螾大螻黄帝曰土氣\n勝土氣勝故其色尚黄其事則土及禹之\n時天先見草木秋冬不殺禹曰木氣勝木氣勝故其\n色尚青其事則木及湯之時天先見金刄生於\n水湯曰金氣勝金氣勝故其色尚白其事則金\n及文王之時天先見火赤烏衘丹書集于周社文王\n曰火氣勝火氣勝故其色尚赤其事則火代火\n者必將水天且先見水氣勝水氣勝故其色尚黒其\n事則水水氣至而不知數備將徙于土天\n為者時而不助農於下類固相召氣同則合聲\n比則應鼓宫而宫動鼓角而角動\n平地注水水流濕均薪施火火就燥\n山雲草莾水雲角􁳩旱雲煙火雨雲水\n波無不皆類其所生以示人故以龍致雨以形逐影\n師之所處必生棘楚\n禍福之所自來衆人以為命安知其所\n夫巢覆毁卵則鳯凰不至刳獸食胎則麒麟\n不來乾澤涸漁則龜龍不往物之從同不可為記子\n不遮乎親臣不遮乎君君同則來異則去故君\n雖尊以白為黒臣不能聽父雖親以黒為白子不\n能從黄帝曰芒昧因天之威與元同氣\n故曰同氣賢於同義同義賢於同\n力同力賢於同居同居賢於同名帝者同氣王\n者同義霸者同力勤者同居則薄矣\n亡者同名則觕矣其智彌觕者其所同\n彌觕其智彌精者其所同彌精故凡用意不可\n不精夫精五帝三王之所以成也成齊類同皆有合\n故堯為善而衆善至桀為非而衆非來\n啇箴云天䧏災布祥並有其職以言禍福人或召之\n也故國亂非獨亂也又必召㓂獨亂未必亡\n也召㓂則無以存矣凡兵之用也用於利用於\n義攻亂則脆脆則攻者利攻亂則義義則攻者榮榮\n且利中主猶且為之况於賢主乎故割地寶噐卑辭\n屈服不足以止攻惟治爲足治則爲利者不攻\n矣爲名者不伐矣凡人之攻伐也非爲利則因爲名\n也名實不得國雖彊大者曷爲攻矣解在乎史墨來\n而輟不襲衛趙簡子可謂知動靜矣\n　　去尤\n三曰世之聴者多有所尤多有所尤則聴必悖矣所\n以尤者多故其要必因人所喜與因人所惡東面望\n者不見西墻南鄉視者不覩北方意有所在也人有\n亡鈇者意其鄰之子視其行步竊鈇也顔色竊鈇也\n言語竊鈇也動作態度無爲而不竊鈇也相其谷而\n得其鈇他日復見其鄰之子動作態度\n無似竊鈇者其鄰之子非變也已則變矣變也者無\n他有所尤也邾之故法為甲裳以帛公息忌\n謂邾君曰不若以組凡甲之所以為固者以滿竅\n也今竅滿矣而任力者半耳且組則不然竅滿則盡\n任力矣邾君以為然曰將何所以得組也公息忌對\n曰上用之則民為之矣邾君曰善下令令官為甲必\n以組公息忌知説之行也因令其家皆為組人有傷\n之者曰公息忌之所以欲用組者其家多為組也邾\n君不説於是復下令令官為甲無以組此邾君之\n有所尤也為甲以組而便公息忌雖多為組何傷也\n以組不便公息忌雖無組亦何益也為組與不為組\n不足以累公息忌之説用組之心不可不察也魯有\n惡者其父出而見商咄反而告其鄰曰商咄不若\n吾子矣且其子至惡也商咄至美也彼以至美不如\n至惡尤乎愛也故知美之惡知惡之美然後能知美\n惡矣莊子曰以瓦殶者翔以鉤殶者戰以黄金殶者\n殆其祥一也而有所殆者必外有所重者也外有所\n重者泄葢内掘魯人可謂外有重矣解在乎齊人之\n欲得金也及秦墨者之相妬也皆有所乎尤也老聃\n則得之矣若植木而立手獨必不合於俗則何可擴\n矣\n　　聴言\n四曰聴言不可不察不察則善不善不分善不善不\n分亂莫大焉三代分善不善故王今天下彌衰聖王\n之道廢絶世主多盛其歡樂大其鍾鼔侈\n其臺榭苑囿以奪人財輕用民死以行其忿老弱凍\n餒夭膌壯狡汔盡窮屈加以死虜攻無辠之國以索\n地誅不辜之民以來利而欲宗廟之安也社稷之不\n危也不亦難乎今人曰其氏多貨其室培濕守狗死\n其勢可宂也則必非之矣曰某國饑其城郭痺其守\n其寡可襲而簒之則不非之乃不知類矣周書曰往\n者不可及來者不可待賢明其世謂之天子故當今\n之世有能分善不善者其王不難矣善不善本於義\n不以愛愛利之為道大矣夫流於海者行之旬月見\n似人者而喜矣及其朞年也見其所嘗見物於中國\n者而喜矣夫去人滋久而思人滋深歟亂世之民其\n去聖王亦久矣其願見之日夜無間故賢王秀士之\n欲憂黔首者不可不務也功先名事先功言先\n事不知事惡能聴言不知情惡能當言\n其與人糓言也其有辯乎其無辯乎造父始\n習於大豆蠭門始習於甘蠅御大\n豆射甘蠅而不徙人以為性者也不徙之\n所以致逺追急也所以除害禁暴也\n凡人亦必有所習其心\n然後能聴説不習其心習之於學問不學而能聽説\n者古今無有也解在乎白圭之非惠子也\n公孫龍之説燕昭王以偃兵及應空洛之遇也\n孔穿之議公孫龍翟翦之難惠子之法此四士者之\n議皆多故矣不可不獨論\n　　謹聴\n五曰昔者禹一沐而三捉髪一食而三起以禮有道\n之士通乎已之不足也通乎已\n之不足則不與物爭矣愉易平靜以待之使\n夫自得之因然而然之使夫自言之亡國\n之主反此乃自賢而少人少人則説者持容而不極\n聴者自多而不得雖有天下何益焉是乃\n冥之昭亂之定敗之成危之寕\n故殷周以亡比干以死誖而不足以舉\n故人主之性\n莫過乎所疑而過於其所不疑\n不過乎所不知而過於其所以知\n故雖不疑雖已知必察\n之以法揆之以量驗之以數\n若此則是非無所失而舉措無所\n過矣夫堯惡得賢天下而試舜舜\n惡得賢天下而試禹斷之於耳\n而已矣耳之可以斷也反性命之情也今夫惑者\n非知反性命之情其次非知觀於五帝三王之\n所以成也則奚自知其世之不可也奚自知其\n身之不逮也太上知之其次知其不知\n不知則問不能則學周箴曰夫自念斯\n學徳未暮學賢問三代之所以昌也不知\n而自以為知百禍之宗也\n名不徒立功不自成國不虚存\n必有賢者賢者\n之道牟而難知妙而難見\n故見賢者而不\n聳則不惕於心不惕於心則知之不深\n不深知賢者之所言不祥莫大焉主賢世治則\n賢者在上主不肖世亂則賢者在下今周室旣\n㓕而天子巳絶莫大於\n無天子無天子則疆者勝弱衆者暴寡以兵相殘不\n得休息今之世當之矣故當今之世求有\n道之士則於四海之内山谷之中僻逺幽間之所\n若此則幸於得之矣得之則何欲而不得何爲而\n不成太公釣於滋泉遭紂之世也故文\n王得之而文王千乗也紂天子也天子失之而千乗\n得之知之與不知也\n諸衆齊民不待知而使不待禮而令\n若夫有道之士必禮必知然後其智能可盡\n解在乎勝書之說周公可謂能聴矣齊桓公之\n見小臣稷魏文侯之見田子方也皆可謂能禮士矣\n\n　　務本\n六曰嘗試觀上古記三王之佐其名無不榮者其實\n無不安者功大也詩云有\n晻淒淒興雲祁祁雨我公田遂及我私\n\n三王之佐皆能以公及其私矣俗主之佐其\n欲名實也與三王之佐同而其名無不辱者其實無\n不危者無公故也皆患其身不貴於國也而不患其\n主之不貴於天下也皆患其家之不富也而不患其\n國之不大也此所以欲榮而愈辱欲安而益危\n安危榮辱之本在於主主之本在於宗廟宗廟之本\n在於民民之治亂在於有司\n易曰復自道何其咎吉\n\n以言本無異則動卒有喜\n今處官則荒亂臨射則貪得列近則持諫\n將衆則罷怯以此厚望於主豈不難\n哉今有人於此修身會計則可耻臨財物資\n盡則為已若此而富者非盗則無所\n取故榮\n富非自至也緣功伐也今功伐甚薄而所望厚誣也\n無伐功而求榮富詐也詐誣之道\n君子不由人之議多曰上用我則國必無患用\n已者未必是也而莫若其身自賢\n而已猶有患用已於國惡得\n無患乎已所制也釋其所制而奪乎其所不制\n誖未得治國治官\n可也若夫内事親外交\n友必可得也茍事親未孝交友未篤是所未得惡能\n善之矣故論人無以其所未得而用其所已得可以\n知其所未得矣\n古之事君者必先服能然後任必反\n情然後受主雖過與臣不徒取大雅\n曰上帝臨汝無貳爾心以言忠臣之行也\n\n解在鄭君之問被瞻之義也\n薄疑應衛嗣君以無重稅此二士\n者皆近知本矣\n　　諭大\n七曰昔舜欲旗古今而不成旣足以成\n帝矣禹欲帝而不成既足以正殊俗矣湯\n欲繼禹而不成旣足以服四荒矣武王欲及\n湯而不成旣足以王道矣五伯欲繼三王而不成旣\n足以為諸侯長矣孔丘墨翟欲行大道於世而不成\n既足以成顯名矣夫大義之不成既有成矣\n已夏書曰天子之徳廣運乃神乃武乃文\n故務在事事在大地大則有常祥不庭歧母羣\n抵天翟不周山大則有虎豹\n熊螇蛆水大則有蛟龍黿鼉鱣鮪\n\n啇書曰五世之廟可以觀\n恠萬夫之\n長可以生謀室中之無澤陂也井中\n之無大魚也新林之無長木也\n凡謀物之成也必由廣大衆多長久信也季子\n曰燕雀争善處於一屋之下子母相哺也姁姁焉相\n樂也自以為安矣竈突决則火上焚棟燕雀顔色不\n變是何也乃不知禍之將及巳也為人臣免於燕雀\n之智者寡矣夫為人臣者進其爵祿富貴父子兄弟\n相與比周於一國姁姁焉相樂也以危其社稷其為\n竈突近也而終不知也其與燕雀之智不異矣故曰\n天下大亂無有安國一國盡亂無有安家一家皆亂\n無有安身此之謂也故小之定也必恃大大之安也\n必恃小小大貴賤交相為恃然後皆得其樂定\n賤小在於貴大\n解在乎薄疑説衛嗣君以王術杜赫\n説周昭文君以安天下\n及匡章之難惠子以王齊王也\n\n吕氏春秋第十三卷終\n"}
{"id": "KR3j0009_014", "series": "KR3j0009", "text": "吕氏春秋第十四卷　高氏訓解\n　雲間　宋邦乂　張邦瑩　徐益孫　何玉畏校\n　孝行覽第二\n　　孝行\n一曰凡為天下治國家必務本而後末\n所謂本者非耕耘種殖之謂務其人也\n務其人非貧而富之寡而衆之務其本也\n務本莫貴於孝人主孝則名章\n榮下服聴天下譽\n人臣孝則事君忠䖏官廉臨難死\n\n士民孝則耕芸疾守戰固不罷\n北夫孝三皇五\n帝之本務而萬事之紀也\n夫執一術而百善至百邪去天下\n從者其惟孝也故論人必先以所親而後及所\n䟽必先以所重而後及所輕\n今有人於此行於親重而不簡慢於輕䟽則是篤謹\n孝道先王之\n所以治天下也故愛其親不敢惡人敬其\n親不敢慢人愛敬盡於事親光耀加於百姓究\n於四海此天子之孝也曾子曰身者父母之遺\n體也行父母之遺體敢不敬乎居處不莊非孝\n也事君不忠非孝也莅官不敬非孝也\n朋友不篤非孝也戰陣無勇非孝也\n五行不遂災及乎親敢不敬乎\n商書曰刑三百罪莫重於不孝曾子曰先王\n之所以治天下者五貴徳貴貴貴老敬長慈㓜此五\n者先王之所以定天下也所謂貴徳為其近於\n聖也所謂貴貴為其近於君也所謂貴老為其近於\n親也所謂敬長為其近於兄也所謂慈㓜為其近於\n弟也曾子曰父母生之子弗敢殺父母置之子弗敢\n廢父母全之子弗敢闕故舟而不㳺道而不\n徑能全支體以守宗廟可謂孝矣\n養有五道修宫室安牀第節\n飲食養體之道也\n樹五色施五采列文章養目之道也\n正六律龢五聲\n雜八音養耳之道也\n熟五穀烹六畜龢煎調養口之道也\n龢顔色說言語敬進退養志之道也\n此五者代進而厚用之可謂善養矣\n樂正子春下堂而傷足瘳而數\n月不出猶有憂色門人問之曰夫子下堂而\n傷足瘳而數月不出猶有憂色敢問其故樂正\n子春曰善乎而問之吾聞之曾子曾子聞之仲\n尼父母全而生之子全而歸之不虧其身不損其形\n可謂孝矣君子無行咫步而忘之余忘孝道是以憂\n故曰身者非其私有也嚴親之遺躬也民之\n本教曰孝其行孝曰養養可能也敬為難敬\n可能也安為難安可能也卒為難父母既\n没敬行其身無遺父母惡名可謂能終矣禮者履此\n者也義者宜此者也信者信此者也彊者彊此者\n也樂自順此生也刑自逆此作也\n\n　　本味\n二曰求之其本經旬必得求之其末勞而無功\n功名之立由事之本也得賢之化也\n非賢其孰知乎事化故曰其本在\n得賢有侁氏女子採桑得嬰兒于空桑之中獻\n之其君其君令烰人養之察其所以然曰其\n母居伊水之上孕夢有神告之曰臼出水而東\n走母顧明日視臼出水告其鄰東走十里而顧其邑\n盡為水身因化為空桑故命之曰伊尹此\n伊尹生空桑之故也長而賢湯聞伊尹使人請\n之有侁氏有侁氏不可伊尹亦欲歸湯湯於是請取\n婦為㛰有侁氏喜以伊尹為媵送女故賢主之\n求有道之士無不在以為有道之士求賢主無\n不行也相得然後樂\n不謀而親不約而信相為殫智竭力犯危行苦\n志懽樂之此功名所以大成也固不獨\n士有孤而自恃人主有奮而好獨者則名號必廢\n熄社稷必危殆故黄帝立四面堯舜得伯陽續\n耳然後成\n凡賢人之徳有以知之也伯牙\n鼓琴鍾子期聴之方鼔琴而志在太山鍾子期曰善\n哉乎鼔琴巍巍乎若太山少選之間而志在流水\n鍾子期又曰善哉乎鼔琴湯湯乎\n若流水鍾子期死伯牙破琴絶絃終身不復鼓琴以\n為世無足復為鼔琴者\n非獨琴若此也賢者亦然\n雖有賢者而無禮以接之賢奚由盡忠\n猶御之不善驥不自千里也\n湯得伊尹祓之於廟爝以爟火\n釁以犧猳\n明日設朝而見之説湯以至味\n湯曰可對而為乎對曰君之國小不足以具之為\n天子然後可具夫三群之蟲水居者\n腥肉玃者臊草食者羶\n臭惡猶美皆有\n所以凡味之本水最為始\n五味三材九沸九\n變火之為紀時疾時徐㓕腥\n去臊除羶必以其勝無失其理\n調和之事必以甘酸苦\n辛醎先後多少其齊甚㣲皆有自起鼎中\n之變精妙微纎口弗能言志弗能喻\n若射御之微隂陽之化四時之數\n\n故久而不弊熟而不爛\n甘而不噥酸而不酷醎而不减辛\n而不烈澹而不薄肥而不􁧫肉之美者猩猩\n之唇貛貛之炙雋觾\n之翠述蕩之掔\n旄象之約\n流沙之西丹山之南有鳯之丸\n沃\n民所食魚之美者洞庭之鱄東海之鮞\n醴水之魚名曰朱鼈六足\n有珠百碧水之魚\n名曰鰩其狀若鯉而有翼常從西海\n夜飛游於東海菜之美者崑崙之蘋\n夀木之華\n指姑之東中容之國有赤木玄木\n之葉焉\n餘瞀之南南極之崖有菜其名曰嘉\n樹其色若碧陽華之\n芸雲夢之芹具區\n之菁浸淵之草名曰土英\n和之美者陽檏之薑招搖之桂\n越駱之菌鱣鮪之\n醢大夏之䀋宰揭\n之露其色如玉長澤之\n卵飯之美者玄山之禾不周之\n粟陽山之穄南海之秬\n水之美\n者三危之露崑崙之井沮江之丘名曰摇\n水曰山之水髙泉之山其上有涌泉焉冀\n州之原果之美\n者沙棠之實常山之北投淵之上有百\n果焉群帝所食箕山之東青島\n之所有甘櫨焉\n江浦之橘雲夢之柚漢\n上石耳所以致之馬\n之美者青龍之匹遺風之乘\n非先為天子不可得而具天子不可疆為必先知\n道道者止彼在已\n已成而天子成天子成\n則至味具故審近所以知逺也成已所以\n成人也聖王之道要矣豈越越多業哉\n\n　　首時\n三曰聖人之於事似緩而急似遲而\n速以待時\n王季歷困而死文王苦之\n有不忘羑里之醜時未可\n也武王事之夙\n夜不懈亦不忘王門之辱\n立十二\n年而成甲子之事時固不\n易得太公望東夷之士也\n欲定一世而無其主聞文王賢\n故釣於渭以觀之伍\n子胥欲見呉王而不得客者言之於\n子光者見之而惡其貌不聽其説而辭之\n客請之王子光王子光曰其貌適吾所甚\n惡也客以聞伍子胥伍子胥曰此易故也\n願令王子居於堂上重帷而見其衣若手請因説之\n王子許伍子胥説之半王\n子光舉帷搏其手而與之坐説畢\n王子光大說伍子胥以為有呉\n國者必王子光也退而耕于野七年王子光代呉王\n僚為王任子胥子胥乃修法制下賢良選練士習戰\n闘六年然後大勝楚于柏舉九戰九勝追北\n千里昭王出奔隨遂有郢親射王\n宫鞭荆平之墳三百\n鄉之耕非忘其父之讐也待時也\n墨者有田鳩欲見秦惠王\n留秦三年而弗得見客有言之於\n楚王者徃見楚王楚王説之與將軍之節以如秦\n至因見惠王告人曰之秦之道乃之楚乎固有近\n之而逺逺之而近者\n時亦然有湯武之賢而無桀紂之時不成有\n桀紂之時而無湯武之賢亦不成聖人之見時若步\n之與影不可離\n故有道之士未遇時隱匿分竄勤以待時\n時至有從布衣而為天子者有從千乘而得天\n下者有從卑賤而佐三王者有從\n匹夫而報萬乘者\n故聖人之所貴唯時\n也水凍方固后稷不種后稷之種必待春故人\n雖智而不遇時無功方葉之茂美\n終日采之而不知秋霜旣下衆林皆羸\n事之難易不在小大務在知時\n鄭子陽之難猘狗潰之\n齊高國之難失牛潰之衆因之以\n殺子陽高國當其時狗\n牛猶可以為人唱而况乎以人為唱乎飢馬盈廐嗼\n然未見芻也飢狗盈窖嗼然未見骨也見骨與\n芻動不可禁亂世之民嗼然未見賢者也見賢\n人則徃不可止徃者非其形心之謂乎齊以東帝困\n於天下而魯取徐州\n邯鄲以夀陵困於萬民而衛取繭氏\n以魯衛之細而皆得志於大國遇\n其時也故賢主秀士之欲憂黔\n首者亂世當之矣天不再與時不久留能\n不兩工事在當之\n　　義賞\n四曰春氣至則草木産秋氣至則草木落産與落或\n使之非自然也故使之者至物無不為使之者不至\n物無可為古之人審其所以使故物\n莫不為用賞罰之柄此上\n之所以使也其所以加者義則忠信親愛之道彰\n久彰而愈長民之安之若性此之謂教成教成則\n雖有厚賞嚴威弗能禁\n故善教者不以賞罰而教成教成而賞\n罰弗能禁用賞罰不當亦然姦偽賊\n亂貪戾之道興久興而不息民之讐之若性\n戎夷胡貉巴越之民是以雖有厚賞嚴罰弗能禁\n郢人之以兩版垣也呉起變之而見惡\n\n賞罰易而民安樂\n氐羗之民其虜也\n不憂其係纍而憂其死不焚也皆成乎邪也\n故賞罰之所加不可不慎且成而賊民\n昔晉文公將與楚人戰\n於城濮召咎犯而問曰楚衆我寡柰何而\n可咎犯對曰臣聞繁禮之君\n不足於文繁戰之君不足於詐\n君亦詐之而已文公以咎犯\n言告雍季雍季曰竭澤而漁豈不獲得而明年無魚\n焚藪而田豈不獲得而明年無獸詐偽之道雖\n今偷可後將無復非長術也文公用咎犯\n之言而敗楚人於城濮反而為賞雍季在\n上左右諫曰城濮之功咎犯之謀也君用其言\n而賞後其身或者不可乎文公曰雍季之言\n百世之利也咎犯之言一時之務也焉有以一\n時之務先百世之利者乎孔子聞之曰臨難用詐足\n以却敵反而尊賢足以報徳文公雖不終始足以霸\n矣賞重則民移之民移之則成焉成乎詐其成\n毁其勝敗天下勝者衆矣而霸者乃五\n文公處其一知勝之所成也勝而不知\n勝之所成與無勝同秦勝於戎而敗乎殽\n楚勝\n於諸夏而敗乎柏舉\n武王得之矣故一勝而\n王天下衆詐盈國不可以為安患非獨外也\n趙襄子出圍賞有功者五人髙赦為首\n\n張孟談曰晉陽之中赦無大功賞而為首何\n也襄子曰寡人之國危社稷殆身在憂約之中與寡\n人交而不失君臣之禮者惟赦吾是以先之仲尼\n聞之曰襄子可謂善賞矣賞一人而天下之為人臣\n莫敢失禮為六軍則不可易北取代東迫\n齊令張孟談踰城濳行與魏桓韓康期而擊智伯斷\n其頭以為觴遂定三家豈非用賞罰當耶\n\n　　長攻\n五曰凡冶亂存亡安危疆弱必有其遇然後可成各\n一則不設\n故桀紂雖不肖其亡遇湯武也遇湯武天也非桀紂\n之不肖也湯武雖賢其王遇桀紂也遇桀紂天也非\n湯武之賢也若桀紂不遇湯武未必亡也桀紂不亡\n雖不肖辱未至於此若使湯武不遇桀紂未\n必王也湯武不王雖賢顯未至於此故人主\n有大功不聞不肖亡國之主不聞賢譬之\n若良農辯土地之宜謹耕耨之事未必收也然而收\n者必此人也始在於遇時雨遇時雨\n天地也非良農所能爲也越國大饑王恐召范\n蠡而謀范蠡曰王何患焉今之饑此越之福而呉之\n禍也夫呉國甚富而財有餘王年少智寡材輕好須\n臾之名不思後患王若重幣卑辭以請糴\n於呉則食可得也食得其卒越必有呉而王\n何患焉越王曰善乃使人請食於呉\n呉王將與之伍子胥進諫曰不可與也夫呉之與越\n接土鄰境道易人通仇讐敵戰之國也非呉䘮越越\n必䘮呉若燕秦齊晉山處陸居豈能踰五湖九江越\n十七阨以有呉哉故曰非呉䘮越越\n必䘮呉今將輸之粟與之食是長吾讐而養吾仇也\n財匱而民恐悔無及也不若勿與而攻之固其數也\n此昔吾先王之所以霸且夫饑代事也\n猶淵之與阪誰國無有呉王曰不然吾聞之\n義兵不攻服仁者食饑餓今服而攻之非義兵也饑\n而不食非仁體也不仁不義雖得十越吾不為也遂\n與之食不出三年而呉亦饑使人請食於越越王弗\n與乃攻之夫差為擒楚王欲取息與蔡\n乃先佯善蔡侯而與之謀曰吾欲得息\n柰何蔡侯曰息夫人吾妻之姨也\n吾請為饗息侯與其妻者而與王俱因而\n襲之楚王曰諾於是與蔡侯以饗禮入於息因與\n俱遂取息旋舎於蔡又取蔡趙簡\n子病召太子而告之曰我死已葬服衰而上夏屋之\n山以望\n太子敬諾簡子死已葬服衰召大\n臣而告之曰願登夏屋以望大臣皆諫曰登夏屋以\n望是遊也服衰以遊不可襄子曰此先君之命也寡\n人弗敢廢群臣敬諾襄子上於夏屋以望代俗\n其樂甚美於是襄子曰先君必以此教之也及\n歸慮所以取代乃先善之代君好色請以其弟姉妻\n之代君許諾弟姉已徃所以善代者乃萬故\n馬郡宜馬代君以善馬奉襄子\n襄子謁於代君而請\n觴之馬郡盡\n先令舞者置兵其羽中數百人\n先具大金斗代君至酒酣\n反斗而擊之一成腦塗地舞\n者操兵以闘盡殺其從者因以代君之車迎其妻其\n妻遙聞之狀磨笄以自刺故趙氏至今有刺笄之證\n與反斗之號此三君者其有所自而得之不備\n遵理然而後世稱之有\n功故也有功於此而無其失雖王可也\n\n　　慎人\n六曰功名大立天也為是故因不慎其人不可\n夫舜遇堯天也舜耕於歴山陶於\n河濱釣於雷澤天下說之秀士從之人也夫禹\n遇舜天也禹周於天下以求賢者事利黔首\n水潦川澤之湛滯壅塞可通者禹盡為之人也夫\n湯遇桀武遇紂天也湯武修身積善為義以憂苦於\n民人也舜之耕漁其賢不肖與為天子同\n其未遇時也以其徒屬堀地財取水利編\n蒲葦結罘網手足胼胝不居然後免於凍餒之患\n其遇時也登為天子賢士歸之萬民譽之丈夫\n女子振振殷殷無不戴説舜自為詩曰普\n天之下莫非王土率土之濱莫非王臣所以見盡有\n之也盡有之賢非加也盡無之賢非損也時\n使然也百里奚之未遇時也亡虢而虜晉\n\n飯牛於秦傳鬻以五羊之皮公孫枝得而説之\n獻諸繆公三日請屬事焉\n繆公曰買之五羊之皮而屬事焉無乃天下笑乎公\n孫枝對曰信賢而任之君之明也讓賢而下之臣之\n忠也君為明君臣為忠臣彼信賢境内將服敵\n國且畏夫誰暇笑哉繆公遂用之謀無不當舉必有\n功非加賢也使百里奚雖賢無得繆公必無此名矣\n今焉知世之無百里奚哉故人主之欲求士者不可\n不務愽也孔子窮於陳蔡之間七日不嘗食藜羮不\n糝宰予備矣\n孔子弦歌\n於室顔回擇菜於外子路與子貢相與而言曰夫子\n逐於魯削迹於衛伐樹於宋窮於陳蔡殺夫子\n者無罪藉夫子者不禁夫子絃歌鼔舞未嘗絶\n音蓋君子之無所醜也若此乎顔囘無以對入\n以告孔子孔子憱然推琴喟然而歎曰由與賜小人\n也召吾語之子路與子貢入子貢曰如此者可謂窮\n矣孔子曰是何言也君子逹於道之謂逹窮於道之\n謂窮今丘也拘仁義之\n道以遭亂世之患其所也何窮之謂故内省\n而不疚於道臨難而不失其德大寒既至霜雪旣降\n吾是以知松栢之茂也\n昔桓公得之莒文公得\n之曹越王得之會稽\n陳蔡之阨於丘\n其幸乎孔子烈然返瑟而弦子路抗然\n執干而舞子貢曰吾不知天之髙也不知地之\n下也古之得道者窮亦樂\n達亦樂所樂非窮達也道得於此則\n窮達一也為寒暑風雨\n之序矣故許\n由虞乎頴陽\n而共伯得乎共首\n\n　　遇合\n七曰凡遇合也時不合必待合而後行故比翼之鳥\n死乎木比目之魚死乎海孔子周流海内再干世主\n如齊至衛所見八十餘君委質為弟子者三千人達\n徒七十人七十人者萬乘之主得一人用可為師不\n為無人以此遊僅至於魯司㓂\n此天子之所以時絶也諸侯之所以大亂也\n亂則愚者之多幸也幸則必不勝\n其任矣任久不勝則幸反為禍\n其幸大者其禍亦大非禍獨及已也故君子不處幸\n不為茍必審諸已然後任任然後\n動凡能聽説者必達乎論議者也世主之\n能識論議者寡所遇惡得不茍凡能聴音者必\n達於五聲人之能知五聲者寡所善\n惡得不茍客有以吹籟見越王者羽角宫徴商不謬\n越王不善為野音而反善之説\n之道亦有如此者也人有\n為人妻者人告其父母曰嫁不必生也衣器\n之物可外藏之以備不生其父母以為然於是令其\n女常外藏姑妐知之曰為我婦而有外心\n不可畜因出之婦之父母\n以謂為已謀者以為忠終身善之亦不知所以然矣\n宗廟之㓕天下之失亦由此矣\n故曰遇合也無常說適然也若人\n之於色也無不知説美者而美者未必遇也故嫫母\n執乎黄帝黄帝曰屬女徳而弗忘與女正而弗\n衰雖惡奚傷\n若人之於滋味無不説甘脆而甘脆未必\n受也文王嗜菖蒲爼孔子聞而服之縮頞而食\n之三年然後勝之人有大臭者其親戚兄弟妻妾\n知識無能與居者自苦而居海上海上人有說\n其臭者晝夜隨之而弗能去說亦有若此者陳\n有惡人焉曰敦洽讐糜雄顙廣顔色如浹頳\n垂眼臨鼻長肘而盭陳侯見而甚説之\n外使治其國内使制其身楚合諸侯陳侯病不\n能徃使敦洽讐糜徃謝焉楚王恠其名而先見\n之客有進狀有惡其名言有惡狀楚王怒合大夫而\n告之曰陳侯不知其不可使是不知也知\n而使之是侮也侮且不智不可不攻也興師伐陳\n三月然後䘮惡足以駭人言足以䘮國\n而友之足於陳侯而無上也至於亡而\n友不衰夫不宜\n遇而遇者則必廢\n宜遇而不遇者此國之所以亂世之所以衰也\n天下之民\n其苦愁勞務從此生凡舉人之本太上以\n志其次以事其次以功三者弗能國必殘亡\n羣孽大至身必死殃年得至七十九十猶尚幸\n賢聖之後反而孽民是\n以賊其身豈能獨哉\n\n　　必已\n八曰外物不可必故龍逢誅比干戮\n箕子狂惡來死\n桀紂亡人主莫不欲其\n臣之忠而忠未必信故伍員流乎江\n萇弘死藏其血三年而\n為碧\n\n親莫不欲其子之孝而孝未必愛故孝\n己疑曾子悲莊子行\n於山中見木甚美長大枝葉盛茂\n伐木者止其旁而弗取\n問其故曰無所可用莊子曰此以不材得終其天年\n矣出於山及邑舎故人之家故人喜具酒\n肉令竪子為殺鴈饗之竪子請曰其一鴈能鳴一鴈\n不能鳴請奚殺主人之公曰殺其不能鳴者明日弟\n子問於莊子曰昔者山中之木以不材得終天年主\n人之鴈以不材死先生將何以處莊子笑\n曰周將處於材不材之間材不材之間似之而非也\n故未免乎累若夫道徳則不然無訝無訾一龍一蛇\n與時俱化而無肯專為一上一下以禾為量\n而浮㳺乎萬物之祖物物而不物於\n物則胡可得而累\n此神農黄帝之所法\n若夫萬\n物之情人倫之傳則不然成則毁大則衰廉則\n剉尊則虧直則骫\n合則離愛則隳多智則\n謀不肖則欺胡可得而必牛缺居\n上地大儒也下之邯鄲遇盗於耦沙之中\n盗求其槖中之載則與之\n求其車馬則與之求其衣被則與之牛缺出而去盗\n相謂曰此天下之顯人也今辱之如此此必愬我\n萬乗之主萬乘之主必以國誅我我\n必不生不若相與追而殺之以㓕其迹於是相\n與趨之行三十里及而殺之此以知故也\n求之無得魚死焉此言禍福之相及也紂為不善於\n啇而禍充天地和調何益\n張毅好恭門閭帷薄聚居衆無不趨輿隷\n姻媾小童無不敬以定其身不終其夀内熱\n而死單豹好術離俗棄塵\n不食糓實不衣芮温身處山\n林巖堀以全其生不盡其年而虎食之\n孔子行道而息馬逸食人之稼野人取其馬\n子貢請徃説之畢辭野人不聽有鄙人始事孔子者\n曰請徃説之因為野人曰子不耕於東海吾不耕於\n西海也吾馬何得不食子之禾其野人大説相謂曰\n說亦皆如此其辯也獨如嚮之人解\n馬而與之説如此其無方也而猶行外物豈可必\n哉君子之自行也敬人而不必見敬愛人而不必見\n愛敬愛人者已也見敬愛者人也君子必在己者不\n必在人者也必在已無不遇矣\n吕氏春秋第十四卷終\n"}
{"id": "KR3j0009_015", "series": "KR3j0009", "text": "吕氏春秋第十五卷　高氏訓解\n　雲間　宋邦乂　范廷啓　張邦瑩　何玉畏校\n　慎大覽第三\n　　慎大\n一曰賢主愈大愈懼愈疆愈恐凡大者小鄰國也\n疆者勝其敵也勝其敵\n則多怨小鄰國則多患多患多怨國雖疆大惡得不\n懼惡得不恐故賢主於安思危於達思窮\n於得思䘮周書曰若臨深淵若履\n薄􁉚以言慎事也\n桀為無道暴戾頑貪天下\n顫恐而患之言者不同紛紛分分其情難得\n干辛任威凌轢諸侯以及兆民\n賢良鬱怨殺彼龍逢以服群\n㐫衆庶泯泯皆有逺志莫\n敢直言其生若驚大臣同患弗周\n而畔桀愈自賢矜\n過善非主道重塞國人大崩湯乃\n惕懼憂天下之不寧欲令伊尹徃視曠夏恐其不信\n湯由親自射伊尹\n伊尹奔夏三年反報于亳曰桀迷惑於末嬉\n好彼琬琰不恤其衆衆志不\n堪上下相疾民心積怨皆曰上天弗恤夏命其卒\n湯謂伊尹曰若告我曠夏盡如詩湯與伊尹\n盟以示必㓕夏伊尹又復徃視曠夏聽於末嬉末嬉\n言曰今昔天子夢西方有日東方有日兩日相與闘\n西方日勝東方日不勝伊尹以告湯商涸旱湯\n猶發師以信伊尹之盟故令師從東方出於國西以\n進未接刃而桀走逐之至大沙身體離散為天下戮\n不可正諌雖後悔之將可柰何湯立為天子夏民大\n説如得慈親朝不易位農不去疇商不變肆\n親郼如夏此之謂\n至公此之謂至安此之謂至信盡行伊尹之盟不避\n旱殃祖伊尹世世享商武王勝\n殷入殷未下􁄫命封黄帝之後於鑄封帝堯之\n後於黎封帝舜之後於陳下􁄫命封夏后之後於𣏌\n立成湯之後於宋以奉桑林武王乃\n恐懼太息流涕命周公旦進殷之遺老而問殷之亡\n故又問衆之所説民之所欲殷之遺老對曰欲復盤\n庚之政武王於是\n復盤庚之政發巨橋之粟賦鹿臺之錢\n以示民無私出拘救罪分財棄責以\n振窮困封比干\n之墓靖箕子之宫\n表啇容之閭士過者\n趨車過者下三日之内與謀之士封\n爲諸侯諸大夫賞以書社\n庻士施政去賦然後\n旋濟河西歸報於廟\n乃税馬於華山税牛於桃林\n馬弗復乗牛弗服釁皷旗甲兵\n藏之府庫終\n身不復用此武王之徳也故周明堂外戸不閉示天\n下不藏也唯不藏也可以守至藏武王勝殷得\n二虜而問焉曰若國有妖乎一虜對曰吾國有\n妖晝見星而天雨血此吾國之妖也一虜對曰此則\n妖也雖然非其大者也吾國之妖甚大者子不聽父\n弟不聽兄君令不行此妖之大者也武王避席再拜\n之此非貴虜也貴其言也故易曰愬愬履\n虎尾終吉\n趙襄子攻翟勝老人中人使\n使者來謁之\n襄子方食搏飯有憂色左右\n曰一朝而兩城下此人之所以喜也今君有憂色何\n襄子曰江河之大也不過三日飄風\n暴雨日中不須臾今趙氏之徳行\n無所於積一朝而兩城下亡其及我乎\n孔子聞之曰趙氏其昌乎夫憂所以為\n昌也而喜所以為亡也勝非其難者也持之其難者\n也賢主以此持勝故其福及後世齊荆吴越皆\n嘗勝矣而卒取亡不達乎持勝也唯有道\n之主能持勝孔子之勁舉國門之闗而不肯以力聞\n墨子為守攻公輸\n般服而不肯以兵加\n\n善持勝者以術疆弱\n\n　　權勲\n二曰利不可兩忠不可兼不去小利則大利不\n得不去小忠則大忠不至故小利大利之殘也\n小忠大忠之賊也聖人去小取大昔荆龔王與\n晉厲公戰於鄢陵荆師敗龔王傷\n臨戰司馬子反渴而求飲竪陽榖操黍酒而進之\n子反叱曰訾退酒也竪陽榖對曰非酒也子\n反曰亟退却也竪陽糓又曰非酒也子反受而飲之\n子反之為人也嗜酒甘而不能絶於口以醉戰\n既罷龔王欲復戰而謀使召司馬子反子反辭以心\n疾龔王駕而徃視之入幄中聞酒臭而還曰今\n日之戰不糓親傷所恃者司馬也而司馬又若此是\n忘荆國之社稷而不恤吾衆也不糓無與復戰矣於\n是罷師去之斬司馬子反以為戮故竪陽糓之進酒\n也非以醉子反也其心以忠也而適足以殺之\n故曰小忠大忠之賊也昔者晉獻公使荀息假道於\n虞以伐虢荀息曰請以垂棘之璧與屈産之乗以賂\n虞公而求假道焉必可得也\n獻公曰夫垂棘之璧吾先君\n之寶也屈産之乗寡人之駿也若受吾幣而不吾假\n道將柰何荀息曰不然彼若不吾假道必不吾\n受也若受我而假我道是猶取之内府而藏之外府\n也猶取之内皁而著之外皁也君奚患焉\n獻公許之乃使荀息以屈産之乗為庭實而\n加以垂棘之璧以假道於虞而伐虢虞公濫於寶與\n馬而欲許之宫之奇諌曰不可許也虞之與虢也\n若車之有輔也車依輔輔亦依車虞虢之勢是也\n先人有言曰唇竭而齒寒夫\n虢之不亡也恃虞虞之不亡也亦恃虢也若假之道\n則虢朝亡而虞夕從之矣柰何其假之道也虞公弗\n聽而假之道荀息伐虢克之還反伐虞又克之荀息\n操璧牽馬而報獻公喜曰璧則猶是也馬齒亦\n薄長矣故曰小利大利之殘也中山之國有夙\n繇者智伯欲攻之而無道也\n為鑄大鐘方車二軌以遺之夙繇之君將斬岸\n堙谿以迎鐘赤章蔓枝諫曰詩云唯則定國我胡則\n以得是於智伯夫智伯之為人也貪而\n無信必欲攻我而無道也故為大鐘方車二軌以遺\n君君因斬岸堙谿以迎鐘師必隨之弗聽有頃諌之\n君曰大國為懽而子逆之不祥子釋之赤章蔓枝\n曰為人臣不忠貞罪也忠貞不用逺身可也斷轂而\n行至衛七日而夙繇亡欲鐘之\n心勝也欲鐘之心勝則安夙繇之説塞矣凡聽\n説所勝不可不審也故太上先勝昌國君將五\n國之兵以攻齊齊使觸\n子將以迎天下之兵於濟上齊王欲戰使人赴\n觸子耻而訾之曰不戰必剗若類掘若壟\n觸子苦之欲齊\n軍之敗於是以天下兵戰戰合擊金而却之卒\n北天下兵乗之觸子因以一乗去莫知其\n所不聞其聲達子又帥其餘卒以軍\n於秦周無以賞使人請金於齊王\n齊王怒曰若殘竪子之類惡能給\n若金與燕人戰大敗逹子死齊王走莒\n燕人逐北入國相與爭金於美唐甚多此\n貪於小利以失大利者也\n\n　　下賢\n三曰有道之士固驕人主人主之不肖者亦驕有道\n之士日以相驕奚時相得若儒墨之議與齊荆之服\n矣賢主則不然士雖驕之而已愈禮之士安得不歸\n之士所歸天下從之帝帝也者天下之適也王\n也者天下之徃也得道之人貴為天子而不驕倨\n富有天下而不聘夸卑為布衣而不瘁攝\n貧無衣食而不憂懾狠乎其誠自有\n也覺乎其不疑有以也桀乎其必\n不渝移也循乎其與隂陽化也怱怱乎\n其心之堅固也空空乎其不為巧故也\n迷乎其志氣之逺也昬乎其深而不測\n確乎其節之不庳也就就乎其不\n肯自是鵠乎其羞用智慮也假乎其\n輕俗誹譽也以天為法以徳為行以道為\n宗與物變化而無所終窮精充天地而不\n竭神覆宇宙而無望\n莫知其始莫知其終莫知其門莫知\n其端莫知其源其大無外其小無内此之謂\n至貴士有若此者五\n帝弗得而友三王弗得而師去其帝王之色則近可\n得之矣堯不以帝見善\n綣北面而問焉堯天子也善\n綣布衣也何故禮之若此其甚也善綣得道之士也\n得道之人不可驕也堯論其徳行達智而弗\n若故北面而問焉此之謂至公非至公其孰能\n禮賢周公旦文王之子也武王之弟也成王之\n叔父也所朝於窮巷之中甕牖之下者七十人\n文王造之而未遂武王遂之而未\n成周公旦抱少主而成之故曰成王不唯以身下\n士邪齊桓公見小臣稷一日三至弗得見從\n者曰萬乗之主見布衣之士一日三至而弗得見亦\n可以止矣桓公曰不然士驁祿爵者固輕其主\n其主驁覇王者亦輕其士縱夫子驁祿爵吾庸\n敢驁覇王乎遂見之不可止世多舉桓公之内\n行内行雖不脩覇亦可矣誠行之此\n論而内行修王猶少子産相鄭\n徃見壺丘子林與其弟子坐必以年是倚其相於門\n也\n夫相萬乗之國而能遺之\n謀志論行而以心與人相\n索\n其唯子産乎故相\n鄭十八年刑三人殺二人桃李之垂於行者莫之援\n也錐刀之遺於道者莫之舉也魏文侯見\n叚干木立倦而不敢息反見翟黄踞於堂而與\n之言翟黄不説文侯曰叚干\n木官之則不肯祿之則不受今女欲官則相位欲祿\n則上卿既受吾實文責吾禮無乃難乎故賢\n主之畜人也不肯受實者其禮之禮士莫\n髙乎節欲欲節則令行矣文侯可謂好禮士矣好禮\n士故南勝荆於連隄東勝齊於長城虜齊侯獻諸天\n子天子賞文侯以上卿\n\n　　報更\n四曰國雖小其食足以食天下之賢者其車足以乗\n天下之賢者其財足以禮天下之賢者與天下之賢\n者為徒此文王之所以王也\n今雖未能王其以為安也不亦易乎\n此趙宣孟之所以免也\n周昭文君之所以顯也\n孟嘗君之所以却荆\n兵也\n古之大立功名與安國免身者其道無他其必此\n之由也堪士不可以驕恣\n屈也昔趙\n宣孟將上之絳見骫桑之下有餓人卧不能起者宣\n孟止車為之下食蠲而餔之再咽而後能視宣孟問\n之曰女何為而餓若是對曰臣宦於絳歸而糧絶羞\n行乞而憎自取故至於此宣孟與脯一\n朐拜受而弗敢食也問其故對曰臣有老母將以遺\n之宣孟曰斯食之吾更與女乃復賜之脯二束\n與錢百而遂去之處二年晉靈公欲殺宣孟伏士於\n房中以待之因發酒於宣孟宣孟知之中飲而\n出靈公令房中之士疾追而殺之一人追疾先及宣\n孟之面曰嘻君轝吾請為君反死\n宣孟曰而名為誰反走對曰何以名為臣骫桑\n下之餓人也還闘而死宣孟遂活此書之所謂徳㡬\n無小者也宣孟徳一士猶活其身而况徳萬人乎故\n詩曰﨣﨣武夫公侯干城\n濟濟多士文王以寧\n人主胡可以不務哀士士其難知唯\n愽之為可愽則無所遁矣張儀魏氏餘子\n也將西遊於秦過東周客有語之於昭\n文君者曰魏氏人張儀材士也將西逰於秦願君之\n禮貌之也昭文君見而謂之曰聞客之秦寡人之國\n小不足以留客雖㳺然豈必遇哉客或不\n遇請爲寡人而一歸也國雖小請與客共之張儀還\n走北面再拜張儀行昭文君送而資\n之至於秦留有間惠王説而相之\n張儀所徳於天下者無若昭文君周千乗也\n重過萬乗也令秦惠王師之逢澤之㑹魏\n王嘗爲御韓王爲右名號\n至今不忘此張儀之力也孟嘗君前在於薛荆人攻\n之淳于髠爲齊使於荆還反過於薛孟嘗君令人禮\n貌而親郊送之謂淳于髠曰荆人攻薛夫子弗為憂\n文無以復待矣淳于髠曰敬聞命矣至\n於齊畢報王曰何見於荆對曰荆甚固\n而薛亦不量其力王曰何謂也對曰薛不量其力而\n為先王立清廟荆固而攻薛薛清廟必危故曰薛不\n量其力而荆亦甚固齊王知顔色\n曰嘻先君之廟在焉疾舉兵救之由是薛遂全顛蹷\n之請坐拜之謁雖薄則薄矣故善説者陳其勢\n言其方見人之急也若自在危厄之中豈用疆力哉\n疆力則鄙矣説之不聽也任不獨在所説亦在説者\n　　順説\n五曰善説者若巧士因人之力以自爲力因其來而\n與來因其徃而與徃不設形象與生與長而言\n之與響與盛與衰以之所歸力雖多材雖勁\n以制其命順風而呼聲不加疾也際髙而望\n目不加明也所因便也惠盎見宋康成公而謂足聲\n速疾言曰寡人之所説者勇有力而無爲仁義者\n\n客將何以教寡人惠盎對曰臣有道\n於此使人雖勇刺之不入雖有力擊之\n弗中大王獨無意耶王曰善\n此寡人所欲聞也惠盎曰夫刺之不入擊之不中此\n猶辱也臣有道於此使人雖有勇弗敢刺雖有力不\n敢擊大王獨無意耶王曰善此寡人之所欲知也惠\n盎曰夫不敢刺不敢擊非無其志也臣有道於此使\n人本無其志也大王獨無意邪王曰善此\n寡人之所願也惠盎曰夫無其志也未有愛利之心\n也臣有道於此使天下丈夫女子莫不驩然皆欲愛\n利之此其賢於勇有力也\n居四累之上大王獨無意邪\n王曰此寡人之\n所欲得惠盎對曰孔墨是也\n孔丘墨翟無地為君無官為長\n天下丈夫女子莫不延頸舉踵而願安利之\n今大王萬乗之主也誠有其\n志則四境之内皆得其利其賢於孔墨也逺\n矣宋王無以應惠盎趨而出宋\n王謂左右曰辨矣客之以說服寡人也宋王俗主也\n而心猶可服因矣因則貧賤可以勝富貴矣小\n弱可以制疆大矣田賛衣補衣而見荆王\n荆王曰先生之衣何其惡也田賛對曰衣又\n有惡於此者也荆王曰可得而聞乎對曰甲惡於此\n王曰何謂也對曰冬日則寒夏日則暑衣\n無惡乎甲者賛也貧故衣惡也今大王萬乘之主也\n富貴無敵而好衣民以甲臣弗得也意者為其\n義耶甲之事兵之事也刈人之頸刳人之腹隳人之\n城郭刑人之父子也其名又甚不榮\n意者為其實邪苟慮害人人亦必慮害之\n茍慮危人\n人亦必慮危之其實人則甚不安之\n二者臣為大王無取焉荆王\n無以應說雖未大行田賛可謂能立其方矣若\n夫偃息之義則未之識也\n管子得於魯魯束縛而檻之使役人載而\n送之齊其謳歌而引管子恐魯之\n止而殺已也欲速至齊因謂役人曰我為汝唱汝為\n我和其所唱適宜走役人不倦而取道甚速管子可\n謂能因矣役人得其所欲已亦\n得其所欲以此術也是用萬乗之國其霸猶\n少桓公則難與徃也\n　　不廣\n六曰智者之舉事必因時時不可必成其人\n事則不廣成亦可不成亦可以其所能託其所\n不能若舟之與車北\n方有獸名曰蹶䑕前而兎後趨則跲走則顛常為蛩\n蛩距虚取甘草以與之蹶有患害也蛩蛩距虚必負\n而走此以其所能託其所不能鮑叔管仲召忽\n三人相善欲相與定齊國以公子紏為必立召忽曰\n吾三人者於齊國也譬之若鼎之有足去一焉則不\n成且小白則必不立矣不若三人佐公子紏\n也管仲曰不可夫國人惡公子紏之母以及公子紏\n公子小白無母而國人憐之事未可知不若令一人\n事公子小白夫有齊國必此二公子也\n故令鮑叔傅公子小白管子召忽居公子紏所\n公子紏外物則固難必雖然\n管子之慮近之矣若是而猶不全也其天邪人\n事則盡之矣齊攻廪丘趙使孔青將死士而救之與\n齊人戰大敗之齊將死得車二千得尸三萬以為二\n京寗越謂孔\n青曰惜矣不如歸尸以内攻之\n越聞之古善戰者莎隨賁\n服却舎延尸\n車甲盡於戰府庫盡於葬此之謂\n内攻之\n孔青曰敵齊不尸則如何寗越\n曰戰而不勝其罪一與人出而不與人入其罪二與\n之尸而弗取其罪三民以此三者怨上上無以\n使下下無以事上是之謂重攻之寗越可謂知用文\n武矣用武則以力勝用文則以徳勝文武盡勝何敵\n之不服晉文公欲合諸候咎犯曰不可天下未\n出亡十七年反國四年而霸其聽皆如咎犯者耶管\n子鮑叔佐齊桓公舉事齊之東鄙人有常致苦\n者管子死竪刁易牙用國之人常致不苦不知致苦\n卒為齊國良工澤及子孫知大禮知大禮雖不知國\n可也\n　　貴因\n七曰三代所寶莫如因因則無敵禹通三江五湖决\n伊闕溝廻陸注之東海因水之力也舜一徙成\n邑再徙成都三徙成國\n而堯授之\n禪位因人之心也湯武以\n千乗制夏商因民之欲也\n如秦者立而至有車也\n適越者坐而至有舟也秦越逺塗也竫立安\n坐而至者因其械也武王使人候殷反\n報岐周曰殷其亂矣武王曰其亂焉至對曰讒慝勝\n良武王曰尚未也又復\n徃反報曰其亂加矣武王曰焉至對曰賢者出走矣\n武王曰尚未也又徃反報曰其亂甚矣武王\n曰焉至對曰百姓不敢誹怨矣\n武王曰嘻遽告太公太公對曰讒慝勝良命\n曰戮賢者出走命曰崩百姓不敢誹怨命\n曰刑勝\n其亂至矣不可以駕矣故選車三百虎賁三千\n朝要甲子之期而紂為禽則武王\n固知其無與為敵也因其所用何敵之有矣武王至\n鮪水殷使膠鬲候周師武王見之膠鬲曰西伯將何\n之無欺我也武王曰不子欺將之殷也膠鬲曰朅至\n武王曰將以甲子至殷郊子以是報\n矣膠鬲行天雨日夜不休\n武王疾行不輟軍師皆諌曰卒病請休\n之武王曰吾已令膠鬲以甲子之期報其主矣\n今甲子不至是令膠鬲不信也膠鬲不信也其主必\n殺之吾疾行以救膠鬲之死也武王果以甲子至殷\n郊殷已先陳矣至殷因戰大克之此武王之義也人\n為人之所欲已為人之所惡先陳何益\n適令武王不\n耕而穫武王\n入殷聞殷有長者武王徃見之而問殷之所以亡殷\n長者對曰王欲知之則請以日中為期武王與周公\n旦明日早要期則弗得也武王恠之周公曰吾已知\n之矣此君子也取不能其主有以其惡告王不忍為\n也若夫期而不當言而不信此殷之所以亡也已以\n此告王矣夫審天者察列星而知四時因也\n推曆者視月行而知晦朔因也禹\n之祼國祼入衣出因也墨子見荆王錦衣\n吹笙因也孔子道\n彌子瑕見釐夫人因也\n\n湯武遭亂世臨苦民揚其義成其功因\n也故因則功專則拙因者無敵\n國雖大民雖衆何益\n\n　　察今\n八曰上胡不法先王之法非不賢也為其不可得而\n法先王之法經乎上世而來者也人或益之人\n或損之胡可得而法雖人弗損益猶若不可得而法\n東夏之命古今之法言異而典殊故\n古之命多不通乎今之言者今之法多不合乎\n古之法者殊俗之民有似於此其所爲欲同其所爲\n欲異口惽之命不愉若舟車衣冠滋味聲色之不同\n人以自是反以相誹天下之學者多辯言利辭倒不\n求其實務以相毁以勝爲故先王之法胡可得而\n法雖可得猶若不可法凡先王之法有要於時也時\n不與法俱至法雖今而至猶若不可法故擇先\n王之成法而法其所以爲法先王之所以爲法者何\n也先王之所以爲法者人也而巳亦人也故察巳則\n可以知人察今則可以知古古今一也人與我同耳\n有道之士貴以近知逺以今知古以益所見知所不\n見故審堂下之陰而知日月之行隂陽之變\n見瓶水之冰而知天下之寒魚鼈之藏也嘗一\n脬肉而知一鑊之味一鼎之調荆人欲襲宋使\n人先表澭水澭水暴益荆人弗知循表而\n夜涉溺死者千有餘人軍驚而壞都舍嚮其先表之\n時可導也今水已變而益多矣荆人\n尚猶循表而導之此其所以敗也今世之主法先王\n之法也有似於此其時已與先王之\n法虧矣而曰此先王之法也而法之以為治豈\n不悲哉故治國無法則亂守法而弗變則悖悖亂不\n可以持國世易時移變法宜矣譬之若良醫病萬變\n藥亦萬變病變而藥不變嚮之夀民今為殤子矣\n故凡舉事必循法以動\n變法者因時而化若此論則無過務矣夫不敢\n議法者衆庶也以死守者有司也因時變法者賢主\n也是故有天下七十一聖其法皆不同非務相反也\n時勢異也故曰良劒期乎斷不期乎鏌鎁\n良馬期乎千里不期乎驥驁\n夫成功名者此先王之千里也楚\n人有涉江者其劒自舟中墜於水遽契其\n舟曰是吾劒之所從墜舟止從\n其所契者入水求之舟已行矣而劎不行求劎若此\n不亦惑乎以此故法為其國與此同\n時已徙矣而法不徙以此為治豈不難哉有過於江\n上者見人方引嬰兒而欲投之江中嬰兒啼人問其\n故曰此其父善㳺其父雖善㳺其子豈遽善游哉此\n任物亦必悖矣荆國之為政有似於此\n吕氏春秋第十五卷終\n"}
{"id": "KR3j0009_016", "series": "KR3j0009", "text": "夏太史令終古出其圖法埶而泣之夏桀迷惑\n暴亂愈甚太史令終古乃出奔如商湯喜而告諸侯\n曰夏王無道暴虐百姓窮其父兄耻其功臣輕其賢\n良棄義聽讒衆庶咸怨守法之臣自歸于商\n殷内史向摯見紂之愈亂迷惑也於是載其圖法出\n亡之周武王大説以告諸侯曰商王大亂沈于酒徳\n辟逺箕子爰近姑與息妲己為\n政賞罰無方不用法式殺三不辜\n民大不服守法之臣出奔周國晉太\n史屠黍見晉之亂也見晉公之驕而無徳義也以其\n圖法歸周\n周威公見而問焉曰天下之國孰先亡\n對曰晉先亡威公問其故\n對曰臣比在晉也不敢直言示晉公以天妖日月星\n辰之行多以不當曰是何能為\n又示以人事多不義百姓皆鬱怨\n曰是何能傷又示以鄰國不服賢良不舉曰是何能\n害如是是不知所以亡也故臣曰晉先亡也居三年\n晉果亡威公又見屠黍而問焉曰孰次之\n對曰中山次之威公問其故對曰天生民而令有别\n有别人之義也所異於禽獸麋鹿也君臣上下之所\n以立也中山之俗以晝爲夜以夜繼日男女切倚固\n無休息康樂歌謠好悲\n其主弗知惡此亡國之風也臣故\n曰中山次之居二年中山果亡威公又見屠黍而問\n焉曰孰次之屠黍不對威公固問焉對曰君次之威\n公乃懼求國之長者得義蒔田邑而禮之得\n史驎趙駢以爲諌臣去苛令三十九物以告\n屠黍對曰其尚終君子之身乎曰臣聞之國之\n興也天遺之賢人與極言之士國之亡也天遺\n之亂人與善䛕之士威公薨肂九月不得葬周\n乃分為二故有道者之言也不可不重也\n周鼎著饕餮有首無身食人未咽害及其身以\n言報更也為不善亦然白圭之中山中山之王欲留\n之白圭固辭乗輿而去又之齊齊王欲留之仕\n又辭而去人問其故曰之二國者皆將亡所學有五\n盡何謂五盡曰莫之必則信盡矣莫之譽則名盡矣\n莫之愛則親盡矣行者無糧居者無食則財盡矣不\n能用人又不能自用則功盡矣國有此五者無辜必\n亡中山齊皆當此若使中山之王與齊王聞五\n盡而更之則必不亡矣其患不聞雖聞之又不\n信然則人主之務在乎善聽而已矣夫五割而與趙\n悉起而距軍乎濟上未有益也\n是棄其所以存而造其所\n以亡也\n\n　　觀世\n二曰天下雖有有道之士國猶少千里而有一士比\n肩也累世而有一聖人繼踵也士與聖人之所自來\n若此其難也而治必待之治奚由至\n吾不與處無益我者也惟賢者\n必與賢於己者處賢者之可得與處也禮之也主賢\n世治則賢者在上主不肖世亂則賢者在下今\n周室既㓕天下既廢亂莫大於無天子無天子則疆\n者勝弱衆者暴寡以兵相剗不得休息而佞進\n今之世當之矣故欲求有\n道之士則於江海之上山谷之中僻逺幽間之所若\n此則幸於得之矣太公釣於滋泉遭紂之世也故文\n王得之文王千乗也紂天子也天子失之而千乗得\n之知之與不知也諸衆齊民不待知而\n使不待禮而令若夫有道之士必礼必知然後\n其智能可盡也晏子之晉見反裘負芻息於\n塗者以為君子也使人問焉曰曷為而\n至此對曰齊人累之名為越石父晏子曰譆\n遽解左驂以贖之載而與歸至舍弗辭而入越石父\n怒請絶晏子使人應之曰嬰未嘗得交也今免\n子於患吾於子猶未邪也越石父曰吾聞君子屈乎\n不已知者而伸乎已知者吾是以請絶也晏子乃出\n見之曰嚮也見客之容而已今也見客之志嬰聞察\n實者不留聲觀行者不譏\n辭嬰可以辭而無棄乎\n越石父曰夫子禮之敢不敬從晏子遂以為客\n俗人有功則徳徳則驕今晏子功免人於阨矣而反\n屈下之其去俗亦逺矣此令功之道也子列子窮容\n貌有饑色客有言之於\n鄭子陽者曰子列禦寇蓋有道之士也居\n君之國而窮君無乃為不好士乎鄭子陽令官遺之\n粟數十秉子列子出見使者再拜而辭使者去子列\n子入其妻望而拊心曰聞為有道者妻子皆得逸樂\n今妻子有饑色矣君過而遺先生食先生又弗受也\n豈非命也哉子列子笑而謂之曰君非自知我\n也以人之言而遺我粟也至已而罪我也有罪且以\n人言此吾所以不受也其卒民果作難殺子陽\n受人之養而不死\n其難則不義死其難則死無道也死無道逆也子列\n子除不義去逆也豈不逺哉且方有饑寒之患矣而\n猶不茍取先見其化也先見其化而已動逺乎性命\n之情也\n　　知接\n三曰人之目以照見之也以瞑則與不見同其\n所以為照所以為瞑異瞑士未嘗照故未\n嘗見瞑者目無由接也無由接而言見\n智亦然其所以接智所以接不智同其\n所能接所不能接異智者其所能接逺也\n愚者其所能接近也\n所能接近而告之以逺化奚由相得無由相得説\n者雖工不能喻矣戎人見暴布者\n而問之曰何以為之莽莽也指麻而示\n之怒曰孰之壤壤也可以為之莽莽也\n故亡國非無智士也非無賢者也\n其主無由接故也無由接之患自以爲\n智智必不接今不接而自以爲智悖若此則國\n無以存矣主無以安矣智無以接而自知弗智則不\n聞亡國不聞危君\n管仲有疾桓公徃問之曰仲父之疾病\n矣將何以教寡人管仲曰齊鄙人有諺曰居者\n無載行者無埋\n今臣將有逺行胡可以問\n桓公曰願仲父之無讓也管仲對曰願君之逺易牙\n竪刁常之巫衛公子啓方公曰易牙烹其\n子以慊寡人猶尚可疑耶管仲對曰人之情非不\n愛其子也其子之忍又將何有於君\n公又曰竪刁自宫以近寡人猶尚可疑耶\n管仲對曰人之情非不愛其身也其身之忍又將何\n有於君公又曰常之巫審於死生能去苛病\n猶尚可疑耶管仲對曰死生命也苛病失也\n君不任其命守其本而恃常之巫彼\n將以此無不為也公又曰衛公子啓方事寡人\n十五年矣其父死而不敢歸哭猶尚可疑耶管仲對\n曰人之情非不愛其父也其父之忍又將何有於君\n公曰諾管仲死盡逐之食不甘宫不治苛病起朝不\n肅居三年公曰仲父不亦過乎孰謂仲父盡之乎\n於是皆復召而反明年公有病常之巫從\n中出曰公將以某日薨易牙竪刁常之巫相與作亂\n塞宫門築髙墻不通人矯以公令有一\n婦人踰垣入至公所公曰我欲食婦人曰吾無所得\n公又曰我欲飲婦人曰吾無所得公曰何\n故對曰常之巫從中出曰公將以某日薨易牙竪刁\n常之巫相與作亂塞宫門築髙墻不通人故無所得\n衛公子啓方以書社四十下衛\n公慨焉歎涕出曰嗟乎聖人之所見豈\n不逺哉若死者有知我將何面目以見仲父乎蒙衣\n袂而絶乎夀宫蟲流出於户\n上蓋以楊門之扇\n三月不葬此不卒聽管仲之言\n也桓公非輕難而惡管子也無由接見也無由接\n固却其忠言而愛其所尊貴也\n\n　　悔過\n四曰穴深尋則人之臂必不能極矣是何也不\n至故也智亦有所不至所不至説者雖辯為道雖精\n不能見矣故箕子窮于商范蠡流乎江\n昔秦繆公興師以襲鄭\n蹇叔諫曰不可臣聞之襲國邑以車不過\n百里以人不過三十里皆以其氣之趫與\n力之盛至是以犯敵能㓕去之能速\n今行數千里又絶諸侯之地以襲國臣不知其可\n也君其重圖之\n繆公不聽也蹇叔送師於門外而哭曰師乎見其出\n而不見其入也蹇叔有子曰申與視\n與師偕行蹇叔謂其子曰晋若遏師必於殽\n女死不於南方之岸必於北方之岸為吾\n尸女之易繆公聞之使人讓蹇叔曰寡人興師\n未知何如今哭而送之是哭吾師也蹇叔對曰臣不\n敢哭師也臣老矣有子二人皆與師行比其反也非\n彼死則臣必死矣是故哭師行過周\n王孫滿要門而窺之\n曰嗚呼是師必有疵若無疵吾不復言道矣夫\n秦非他周室之建國也過天子之城宜槖甲\n束兵左右皆下以為天子禮今初服囘建左不軾而\n右之超\n乗者五百乗力則多矣然而寡禮安得無疵\n師過周而東鄭賈人弦髙奚施\n將西市於周道遇秦師曰嘻師所從來者逺矣此必\n襲鄭遽使奚施歸告乃矯鄭伯之命以勞之\n曰寡君固聞大國之將至久矣大國不至寡君與士\n卒竊為大國憂日無所與焉惟恐士卒罷弊與糗糧\n匱乏何其久也使人臣犒勞以璧膳以十二牛秦三\n帥對曰寡君之無使也使其三臣丙也林也視也於\n東邊候晉之道過是以迷惑䧟入\n大國之地不敢固辭再拜稽首受之三帥乃懼\n而謀曰我行數千里數絶諸侯之地以襲人未至而\n人已先知之矣此其備必已盛矣還師去之當是\n時也晉文公適薨未葬先軫言於襄公曰\n秦師不可不擊也臣請擊之襄公曰先君薨尸在堂\n見秦師利而因擊之無乃非為人子之道歟先軫曰\n不吊吾䘮不憂吾哀是死吾君而弱其孤也若是而\n擊可大疆臣請擊之襄公不得已\n而許之先軫遏秦師於殽而擊之大敗之獲其三帥\n以歸繆公聞之素服廟臨以説於衆曰天不為秦\n國使寡人不用蹇叔之諌以至於此患此繆公非欲\n敗於殽也智不至也智\n至則不信而言不可不信師\n之不反也從此生\n故不至之爲害大矣\n　　樂成\n五曰大智不形大噐晚成大音希聲禹之决江水也\n民聚瓦礫事巳成功巳立爲萬世利禹之所見者逺\n也而民莫之知故民不可與慮化舉始而可以\n樂成功孔子始用於魯魯人鷖誦之曰麛裘而鞞投\n之無戾鞞而麛裘投之無郵\n用三年男子行乎塗右女子行乎塗左財物之\n遺者民莫之舉大智之用固難踰也子産\n始治鄭使田有封洫都鄙有服\n民相與誦之曰我有田疇而子産賦之我有衣冠而\n子産貯之孰殺子産吾其與之\n後三年民又誦之曰我有田疇而子産殖之\n我有子弟而子産誨之子産若死其使誰\n嗣之使鄭簡魯哀當民之誹訿也而因弗遂用\n則國必無功矣\n子産孔子必無能矣非徒不能\n也雖罪施於民可也今世\n皆稱簡公哀公為賢稱子産孔子為能此二君者逹\n乎任人也舟車之始見也三世然後安之\n夫開善豈易哉故聽無事治事治之立也人主\n賢也\n魏攻中山樂羊將已得中山\n還反報文侯有貴功之色文侯知之命主\n書曰群臣賔客所獻書者操以進之主書舉兩篋以\n進令將軍視之書盡難攻中山之事也將軍還走\n北面再拜曰中山之舉非臣之力君之功也當此時\n也論士殆之日㡬矣中山之不取也奚\n宜二篋哉一寸而亡矣\n文侯賢主也而猶若此又况於中主耶中主\n之患不能勿為而不可與莫為\n凡舉無易之事氣志視聽動作無非\n是者人臣且孰敢以非是邪疑為哉皆壹於為則無\n敗事矣此湯武之所以大立功於夏商\n而句踐之所以能報其讐也\n以小弱皆壹於為而猶若此又况於以疆大乎\n魏襄王與群臣飲酒酣王\n為群臣祝令群臣皆得志史起\n興而對曰群臣或賢或不肖賢者得志則可不肖者\n得志則不可\n\n王曰皆如西門豹之為人臣也史起對曰魏氏\n之行田也以百畆鄴獨二百畆是田惡也漳水在其\n旁而西門豹弗知用是其愚也知而弗言是不忠也\n愚與不忠不可效也魏王無以應之明日召史起而\n問焉曰漳水猶可以灌鄴田乎史起對曰可王曰子\n何不為寡人為之史起曰臣恐王之不能為也王曰\n子誠能為寡人為之寡人盡聽子矣史起敬諾\n言之於王曰臣為之民必大怨臣大者死其次乃藉\n臣臣雖死藉願王之使他人遂之也王曰諾使\n之為鄴令史起因徃為之鄴民大怨欲藉史起史起\n不敢出而避之王乃使他人遂為之水已行民大得\n其利相與歌之曰鄴有聖令時為史公决漳水灌鄴\n旁終古斥鹵生之稻梁使民知可與不可則無所用\n矣賢主忠臣不能導愚教陋則名不冠後實不及世\n矣史起非不知化也以忠於主也魏襄王可謂能决\n善矣誠能决善衆雖諠譁而弗為變功之難立也其\n必由哅哅邪國之殘亡亦猶此也故哅哅之中不可\n不味也中主以之哅哅也止善賢主以之哅哅也立\n功\n\n　　察㣲\n六曰使治亂存亡若髙山之與深谿若白\n堊之與黒漆則無所用智雖愚猶可矣且治亂存亡\n則不然如可知如可不知如可見如可不見故智士\n賢者相與積心愁慮以求之猶\n尚有管叔蔡叔之事與東夷八國不聴之謀\n\n故治亂存亡\n其始若秋毫察其秋毫則大物不過矣魯\n國之法魯人為人臣妾於諸侯有能贖之者取其金\n於府子貢贖魯人於諸侯來而讓不取其金孔子曰\n賜失之矣自今以徃魯人不贖人矣取其金則無損\n於行不取其金則不復贖人矣\n子路拯溺者其人拜之以牛子路受之孔子\n曰魯人必拯溺者矣孔子見之以\n細觀化逺也楚之邊邑曰卑梁其處\n女與呉之邊邑處女桑於境上戱而傷卑梁之處女\n卑梁人操其傷子以讓呉人呉人應之不恭怒殺而\n去之呉人徃報之盡屠其家卑梁公怒\n曰呉人焉敢攻吾邑舉兵\n反攻之老弱盡殺之矣呉王夷昧聞之怒使人\n舉兵侵楚之邊邑克夷而後去之呉楚以此大隆\n呉公子光又率師與楚人戰於雞父\n大敗楚人獲其帥潘子臣小帷子陳夏齧\n又反伐郢\n得荆平王之夫人以歸實為鷄父之戰凡持\n國太上知始其次知終其次知中三者不能國必危\n身必窮孝經曰髙而不危所\n以長守貴也滿而不溢所以長守富也富貴不離其\n身然後能保其社稷而和其民人楚不能之也鄭公\n子歸生率師伐宋\n宋華元率師應之大棘羊\n斟御明日將戰華元殺羊饗士羊斟不與焉明\n日戰怒謂華元曰昨日之事子為制今日\n之事我為制遂驅入於鄭師宋師敗績華\n元虜夫弩機差以米則不發戰大機也饗士而\n忘其御也將以此敗而爲虜豈不宜哉\n故凡戰必悉熟偏備知彼知巳然\n後可也\n魯季氏與郈氏闘雞郈氏\n介其鷄季氏爲之金距季\n氏之鷄不勝季平子怒因歸郈氏之宫而益其\n宅郈昭伯怒傷之於昭\n公曰禘於襄公\n之廟也舞者二人而巳其餘盡舞於季氏\n季氏之舞\n道無上久矣弗誅必危社稷公怒不審乃使郈\n昭伯將師徒以攻季氏遂入其宫仲孫氏叔孫氏相\n與謀曰無季氏則吾族也死亡無日矣遂起甲以徃\n䧟西北隅以入之三家為一郈昭伯不勝而死昭公\n懼遂出奔齊卒於乾侯魯昭聽傷而不辯其義\n懼以魯國不勝季氏而不知仲叔氏之恐而與\n季氏同患也是不逹乎人心也不逹乎人心位雖尊\n何益於安也以魯國恐不勝一季氏况於三季同惡\n固相助權物若此其過也非獨仲叔氏也魯國\n皆恐魯國皆恐則是與一國為敵也其得至乾侯而\n卒猶逺\n　　去宥\n七曰東方之墨者謝子將西見秦惠王\n惠王問秦之墨者唐姑果唐姑果恐王\n之親謝子賢於已也對曰謝子東方之辯士也\n其為人甚險將奮於説以取少主也王因\n藏怒以待之謝子至説王王弗聽謝子不説遂辭而\n行凡聽言以求善也所言茍善雖奮於取少主\n何損所言不善雖不奮於取少主何益不以善為之\n慤而徒以取少主為之悖惠王失所以為聽矣\n用志若是見客雖勞耳目雖弊猶不得所謂也此史\n定所以得行其邪也此史定所以得飾鬼以人\n罪殺不辜群臣擾亂國㡬大危也人之老也形益衰\n而智益盛今惠王之老也形\n與智皆衰耶荆威王學書於沈尹華昭釐惡之\n威王好制有中謝佐制者昭釐\n謂威王曰國人皆曰王乃沈尹華之弟子也\n王不説因䟽沈尹華中謝細人也一言\n而令威王不聞先王之術文學之士不得進令昭釐\n得行其私故細人之言不可不察也且數怒人主以\n為姦人除路姦路以除而惡壅却豈不難哉\n夫激矢則逺激水則旱激主則悖悖則\n無君子矣夫不可激者其唯先有度鄰父有與\n人鄰者有枯梧樹其鄰之父言梧樹之不善也鄰人\n遽伐之鄰父因請而以為薪其人不説曰鄰者若此\n其險也豈可為之鄰哉此有所宥也夫請\n以為薪與弗請此不可以疑枯梧樹之善與不善也\n齊人有欲得金者清旦被衣冠徃鬻金者之所見人\n操金攫而奪之吏摶而束縛之問曰人皆在焉子攫\n人之金何故對吏曰殊不見人徒見金耳此真大有\n所宥也夫人有所宥者固以晝為昬以白為黒以堯\n為桀宥之為敗亦大矣亡國之主其皆甚有所宥邪\n故凡人必别宥然後知别宥别能全其天矣\n\n　　正名\n八曰名正則治名䘮則亂使名䘮者淫説也説淫則\n可不可而然不然是不是而非不非\n故君子之説也足以言\n賢者之實不肖者之充而已矣足以喻治之所\n悖亂之所由起而已矣足以知物之情人之所\n獲以生而已矣凡亂者刑名不當也人主雖不肖猶\n若用賢猶若聽善猶若為可者其患在乎所謂賢從\n不肖也不為善而從邪辟\n所謂可從悖逆也是刑名異充\n而聲實異謂也夫賢不肖善邪辟可悖逆\n國不亂身不危奚待也齊湣\n王是以知説士而不知所謂士也\n故尹文問其故\n而王無以應此公王丹之所以見信而卓齒之\n所以見任也任卓齒而信公王丹豈非以自讐邪\n\n尹文見齊王\n齊王謂尹文曰寡人甚好士尹文曰願聞何謂\n士王未有以應尹文曰今有人於此事親則孝事君\n則忠交友則信居鄉則悌有此四行者可謂士乎齊\n王曰此真所謂士已尹文曰王得若人肯\n以為臣乎王曰所願而不能得也尹文曰使若人於\n廟朝中深見侮而不闘王將以為臣乎王曰否\n大夫見侮而不闘則是辱也辱則寡人弗以為臣矣\n尹文曰雖見侮而不闘未失其四行也未失其四行\n者是未失其所以為士一矣未失其所以為士一而\n王以為臣失其所以為士一而王不以為臣則嚮之\n所謂士者乃士乎王無以應尹文曰今有人於此將\n治其國民有非則非之民無非則非之民有罪則罰\n之民無罪則罰之而惡民之難治可乎王曰不可尹\n文曰竊觀下吏之治齊也方若此也王曰使寡人治\n信若是則民雖不治寡人弗怨也意者未\n至然乎尹文曰言之不敢無説請言其説王之令\n曰殺人者死傷人者刑民有畏王之令深見侮而不\n敢闘者是全王也而王曰見侮而不敢闘是辱也\n夫謂之辱者非此之謂也以爲臣不以爲臣者罪之\n也此無罪而王罰之也齊王無以應論皆若此故國\n殘身危走而之糓如衛齊湣王周室之孟\n侯也太公之所以老也桓公嘗以此霸矣管仲\n之辯名實審也\n\n吕氏春秋第十六卷終\n"}
{"id": "KR3j0009_017", "series": "KR3j0009", "text": "吕氏春秋第十七卷　高氏訓解\n　雲間　宋邦乂　范廷啓　徐益孫　張邦瑩校\n　審分覽第五\n　　審分\n一曰凡人主必審分然後治可以至\n姦偽邪辟之塗可以息惡氣苛\n疾無自至夫治身與治國一\n理之術也今以衆地者公作則遲有\n所匿其力也分地則速無所匿遲\n也主亦有地\n臣主同地則臣有所匿其邪矣主無\n所避其累矣凡爲\n善難任善易奚以知之人與驥俱走則人不勝驥矣\n居於車上而任驥則驥不勝人矣人主好治人官\n之事則是與驥俱走也\n必多所不及矣夫人主亦有\n居車無去車則衆善皆盡力竭能矣謟\n䛕詖賊巧佞之人無所竄其姦矣堅窮亷直\n忠敦之士畢競勸騁騖矣人主之車所以乗物\n也察乗物之理則四極可有不知乗物而\n壅塞之任不\n在臣下在於人主堯舜之臣\n不獨義湯禹之臣不獨忠得其數也桀紂之\n臣不獨鄙幽厲之臣不獨辟失其理也\n今有人於此求\n牛則名馬求馬則名牛所求必不得矣而\n因用威怒有司必誹怨矣牛馬必擾亂矣百官衆有\n司也萬物羣牛馬也不正其名不分其職而數\n用刑罰亂莫大焉夫説以智通而實以過悗\n譽以髙賢而充以卑下賛以潔白而隨以汙徳\n任以公法而處以貪\n枉用以勇敢而堙以罷怯\n\n此五者皆以牛為馬以馬為牛名不\n正也故名不正則人主憂勞勤苦而官職煩亂悖逆\n矣國之亡也名之傷也從此生矣白之顧益黒求\n之愈不得者其此義耶故至治之務在於\n正名名正則人主不憂勞矣不憂勞則不傷其耳目\n之主問而不詔知而不為\n和而不矜成而不處\n止者不行行者不止因形而任之不\n制於物無肯為使\n清静\n以公神通乎六合徳耀乎海外\n意觀乎無窮譽流乎無止此之謂定性於大湫\n命之曰無有故得道忘人\n乃大得人也夫非其道也\n知徳忘知乃\n大得知也夫其非徳也\n至知不㡬静乃明㡬也\n夫其不明也\n\n大明不小事假乃理事也夫其不假\n\n莫人不能全乃備能也夫其不全也\n\n是故\n於全乎去能於假乎去事於知乎去㡬所知者妙矣\n若此則能順其天意氣得㳺乎寂寞之宇矣形\n性得安乎自然之所矣全乎萬物而不宰澤被天\n下而莫知其所自姓雖不備五者其好之者是\n也\n　　君守\n二曰得道者必静静者無知知乃無知可以言君道\n也故曰中欲不出謂之扄外欲不入謂之閉既扄而\n又閉天之用密有准不以平有繩不以正天之\n大静既静而又寧可以為天下正身以盛心心\n以盛智智乎深藏而實莫得窺乎鴻範曰惟天陰\n隲下民陰之者所以發之也\n故曰不出於戸而知天下不窺於牖而知天\n道其出彌逺者其知彌少\n故愽聞之人疆識之士闕矣事耳目深思慮\n之務敗矣堅白之察無厚之辯外矣不出\n者所以出之也不為者所以為之也\n此之謂以陽召陽以陰\n召陰東海之極水至而反夏熱之下化而為寒\n故曰天無形而萬物以成至精無象\n而萬物以化大聖無事而千官盡能\n此乃謂不教之教無言之詔故有以知君之\n狂也以其言之當也\n有以知君之惑也以其言之得也君\n也者以無當為當以無得為得者也當與得不在於\n君而在於臣故善為君者無識其次無事有識\n則有不備矣有事則有不恢矣\n不備不恢此官之所以疑而邪之所從來也今之\n為車者數官然後成夫國豈特\n為車哉衆智衆能之所持也不可以一物一方安\n車也夫一能應萬無方而出之務者唯有\n道者能之魯鄙人遺宋元王閉元王\n號令於國有巧者皆來解閉人莫之能解兒説之弟\n子請徃解之乃能解其一不能解其一且曰非可解\n而我不能解也固不可解也問之魯鄙人鄙人曰然\n固不可解也我為之而知其不可解也今不為而知\n其不可解也是巧於我故如兒説之弟子者以不解\n解之也鄭大師文終日皷瑟而興再拜\n其瑟前曰我效於子效於不窮也故若大師文者以\n其獸者光之所以中之也故思慮自\n心傷也智差自亡也\n奮能自殃其有處自\n狂也故至神逍遙倐忽而不見其容至聖變習移俗\n而莫知其所從離世别羣而無不同君民孤寡而\n不可障壅此則姦邪之情\n得而險陂讒慝諂䛕巧佞之人無由入\n凡姦邪險陂之人必有因也何因哉因主之為\n人主好以已為則守職者舍職而阿\n主之為矣阿主之為有過則主無以責之則人主\n日侵而人臣日得是宜動者静宜静者動\n也尊之為卑卑之為尊從此生矣此國之所以衰而\n敵之所以攻之者也奚仲作車\n蒼頡作書后稷作稼\n皋陶作刑\n昆吾作陶\n夏鮌作城此六人者所作當矣然\n而非主道者故曰作者憂因者乎惟彼君道得\n命之情故任天下而不疆此之謂全人\n　　任數\n三曰凡官者以治為任以亂為罪今亂而無責則亂\n愈長矣人主以好暴示能以好唱自奮\n人臣以不争持位以聴\n從取容是君代有司為有司也\n是臣得後\n隨以進其業君臣不定\n耳雖聞不可以聴目雖見不可以視\n心雖知不可以舉勢使之也\n凡耳之聞也藉於静\n目之見也藉於昭心之知也藉\n於理君臣易操則上之三官者\n廢矣亡國之主其耳非不可以聞也\n其目非不可以見也其心非不可以知也君臣擾亂\n上下不分别雖聞曷聞雖見曷見雖知曷知\n馳騁而\n因耳矣此愚者之所不至也\n不至則不知不知則不信\n無骨者不可令知氷\n有土之君能察此言也\n則災無由至矣且夫耳目智巧固不足恃惟修其數\n行其理為可韓昭釐侯視所以祠廟之牲其豕小\n\n昭釐侯令官更之官以\n是豕來也昭釐侯曰是非嚮者之豕邪官無以對命\n吏罪之從者曰君王何以知之君曰吾以其耳也\n申不害聞之曰何以知其聾以其\n耳之聴也何以知其盲以其目之明也何以知其狂\n以其言之當也故曰去聴無以聞則聰去視無以見\n則明去智無以知則公去三者不任則治三者任則\n亂以此言耳目心智之不足恃也耳目心智其\n所以知識甚闕其所以聞見甚淺以淺闕博居天\n下安殊俗治萬民其説固不行十里之間而耳\n不能聞帷牆之外而目不能見三畆之宫而心不能\n知其以東至開梧南撫多􁗴西服夀靡\n北懷儋耳若之何哉故君人者不可不\n察此言也治亂安危存亡其道固無二也故至智棄\n智至仁忘仁至德不德無言無思静以待時時至而\n應心暇者勝凡應之理清浄公素而正始卒焉此治\n紀無唱有和無先有隨古之王者其所爲少其\n所因多因者君術也爲者臣道也爲則擾矣因則靜\n矣因冬為寒因夏為暑君奚事哉故曰君道無知無\n為而賢於有知有為則得之矣有司請事於齊\n桓公桓公曰以告仲父有司又請公曰告仲父若是\n三習者曰一則仲父二則仲父易哉爲君\n桓公曰吾未得仲父則難已得仲父之後曷為其不\n易也桓公得管子事猶大易又況於得道術乎孔子\n窮乎陳蔡之間藜羮不斟七日不嘗粒\n晝寢顔囘索米得而爨之㡬熟孔子望見顔\n囘攫其甑中而食之選間食熟謁孔子而進食\n孔子佯為不見之孔子起曰今者夢見先君食潔而\n後饋顔囘對曰不可嚮者煤室入甑中棄食不祥囘\n攫而飯之孔子歎曰所信者目也而\n目猶不可信所恃者心也而心猶不足恃\n弟子記之知人固不易矣故知非難也孔子\n之所以知人難也\n　　勿躬\n四曰人之意茍善雖不知可以為長故李子曰非\n狗則不得兎兎化而狗則不為兎人君而好為人官\n有似於此其臣蔽之人時禁之\n君自蔽則莫之敢禁夫自為人官自蔽之精\n者也䘠篲日用而不藏於篋\n故用則衰動則暗作則倦\n衰暗\n倦三者非君道也大橈作甲子黔如作虜首容\n成作曆羲和作占日尚儀作占月后益作占嵗胡曹\n作衣夷羿作弓祝融作市儀狄作酒髙元作室虞姁\n作舟伯益作井赤冀作臼乗雅作駕寒衰作御\n王氷作服牛史皇作圖巫彭作醫巫咸作筮此二\n十官者聖人之所以治天下也聖王不能二十官之\n事然而使二十官盡其巧畢其能聖王在上故也\n聖王之所不能也所以能之\n也所不知也所以知之也\n養其神修其徳而化矣\n豈必勞形愁弊耳目哉是故聖王之徳融乎若月\n之始出極燭六合而無所窮屈昭乎\n若日之光變化萬物而無所不行神合乎太一生無\n所屈而意不可障精通\n乎鬼神深微玄妙而莫見其形今日南面百邪自正\n而天下皆反其情黔首畢樂其志\n安育其性而莫為不成故善為君者矜服性命之\n情而百官已治矣黔首已親矣名號已章矣管\n子復於桓公曰墾田大邑辟土藝粟盡地力之利\n臣不若寗遫請置以為大田登降辭讓進退閑\n習臣不若隰朋請置以為大行\n蚤入晏出犯君顔色進諌必忠不辟死亡不重\n貴富臣不如東郭牙請置以為大諌臣\n平原廣城車不結軌士不旋踵鼓之三\n軍之士視死如歸臣不若王子城父請置以為大司\n馬決獄折中不\n殺不辜不誣無罪臣不若弦章請置以為大理\n君若欲治國疆兵則五子者足矣君欲霸王則夷\n吾在此桓公曰善令五子皆任其事以受令於管子\n十年九合諸侯一匡天下皆夷吾與五子之\n能也管子人臣也不任已之不能而以盡五子之能\n況於人主乎人主知能不能之可以君民也則幽詭\n愚險之言無不職矣百官有司之事畢力竭智矣五\n帝三皇之君民也下固不過畢力竭智也夫君人而\n知無恃其能勇力誠信則近之矣凡君也者處平静\n任徳化以聴其要若此則形性彌羸而耳目愈精百\n官慎職而莫敢愉綖人事其事以充其名\n名實相保之謂知道\n　　知度\n五曰明君者非徧見萬物也明於人主之所執也有\n術之主者非一自行之也知百官之要也知百官之\n要故事省而國治也明於人主之所執故權専而姦\n止姦止則説者不來而情諭矣情者不飾而事實\n見矣此謂之至治至治之世其民不好空言虚辭不\n好淫學流説賢不肖各反其質\n其行情不雕其素蒙厚純樸\n以事其上若此則工拙愚智勇懼可得以故易官易\n官則各當其任矣故有職者安其職不聴其議\n無職者責其實以驗其辭此二者審則\n無用之言不入於朝矣君服性命之情去愛惡之心\n用虚無為本以聴有用\n之言謂之朝凡朝也者相與召理義\n也相與植法則也上服性命之情則理義之士\n至矣法則之用植矣枉辟邪撓之人退矣貪得偽\n詐之曹逺矣故治天下之要存乎除姦除姦之要\n存乎治官治官之要存乎治道治道之要存乎知性\n命故子華子曰厚而\n不博敬守一事正性是喜羣衆不周\n而務成一能盡能既成四夷乃平唯\n彼天符不周而周此神農之所以長而堯舜之\n所以章也人主自智而愚人自巧而\n拙人\n若此則愚拙者請矣巧智者詔矣\n詔多則請者愈多矣請者愈多且無不請也\n主雖巧智未無不知也以未無不知應無\n不請其道固窮為人主而數窮於其下將何以君\n人乎窮而不知其窮其患又將反以自多是之\n謂重塞之主無存國矣故有道之主因而不為\n責而不詔去想去意静虚以待\n不伐之言不奪之事督名審實官使自司以不知為\n道以奈何為實\n堯曰若何而為及日月之所燭舜曰\n若何而服四荒之外禹曰若何而治青北化九\n陽奇怪之所際趙襄子之時以任登爲\n中牟令上計言於襄子曰中牟有士曰膽胥已請見\n之襄子見而以爲中大夫相國曰意者君耳而\n未之目耶爲中大夫若此其見也非晉國之故襄\n子曰吾舉登也已耳而目之矣登所舉吾又耳而目\n之矣是耳目人終無已\n也遂不復問而以爲中大夫襄子何爲任人則賢者\n畢力人主之患必在任人而不能用之用之而\n與不知者議之也絶江者託於船致逺者託於驥霸\n王者託於賢伊尹吕尚管夷吾百里奚此霸王者之\n船驥也釋父兄與子弟非疏之也\n任庖人釣者與仇人僕虜非阿之也持\n社稷立功名之道不得不然也\n猶大匠之爲宫室也量\n小大而知材木矣訾功丈而知人數矣\n故小臣吕尚聽而天下知殷周之王也\n管夷吾百里奚聽而天下知齊秦之霸\n也豈特驥遠哉夫成王霸者固有人亡國者亦有人\n桀用羊辛紂用惡來宋用駃唐齊用蘇秦而天下甚\n亡非其人而欲有功譬之若夏至之日而欲夜之長\n也射魚指天而欲發之當也舜禹猶若困而況俗\n主乎\n　　慎勢\n六曰失之乎數求之乎信疑失之乎\n勢求之乎國危吞舟之魚陸處則不\n勝螻蟻權鈞則不能相使勢等則不能相幷治\n亂齊則不能相正故小大輕重少多治亂不可不察\n此禍福之門也凡冠帯之國舟車之所通不\n用象譯狄鞮方三千里\n\n古之王者擇天下之中而立國擇國之\n中而立宫擇宫之中而立廟天下之地方千里以為\n國所以極治任也非不能大也其大不若小其多不\n若少\n衆封建非以私賢也所以便勢全\n威所以博義義博利則無敵無敵者安故觀於上\n世其封建衆者其福長其名彰神農十七世有天下\n與天下同之也王者之封\n建也彌近彌大彌逺彌小海上有十里\n之諸侯以大使小以重使輕以衆\n使寡此王者之所以家以完也\n故曰以滕費則勞以鄒魯則逸\n以宋鄭則猶倍日而馳也以齊楚則\n舉而加綱旃而已矣所用\n彌大所欲彌易湯其無郼武其無岐\n賢雖十全不能成功湯\n武之賢而猶藉知乎勢又況不及湯武者乎故以大\n畜小吉以小畜大滅以重使輕從以輕使重\n凶自此觀之夫欲定一世安黔首之命功名著\n乎槃盂銘篆著乎壺鑑其勢不厭尊其實不厭多多\n實尊勢賢士制之以遇亂世王猶尚少\n天下之民窮矣苦矣民之窮苦彌甚王者之\n彌易凡王也者\n窮苦之救也水用舟陸用車塗用輴沙用鳩山用樏\n因其勢也者令行位尊者其教受威立者其姦止\n此畜人之道也故以萬乗令乎千乗易以千乗令乎\n一家易以一家令乎一人易嘗識及此雖堯舜不能\n諸侯不欲臣於人而不得已其勢不便則奚\n以易臣權輕重審大小多建封所以便其勢也\n王也者勢也王也者勢無敵也勢有敵則王者廢矣\n有知小之愈於大少之賢於多者則知無敵矣知無\n敵則似類嫌疑之道逺矣故先王之法立天子不使\n諸侯疑焉立諸侯不使大夫疑焉立適子不使庶孽\n疑焉疑生争争生亂是故諸侯失位則天下\n亂大夫無等則朝廷亂妻妾不分則家室亂適孽無\n别則宗族亂慎子曰今一兔走百人逐之\n非一兔足為百人分也由未定\n由未定堯且屈力而況衆人乎積兔\n滿市行者不顧非不欲兔也分已定矣分已定人\n雖鄙不争故治天下及國在乎定分而已矣\n莊王圍宋九月康王\n圍宋五月聲王圍宋\n十月楚三圍宋矣而不能亡\n非不可亡也以宋攻楚奚時止矣\n凡功之立也賢不肖疆弱治亂異也齊簡公有臣曰\n諸御鞅諌於簡公曰陳成常與宰予之二臣者甚相\n憎也臣恐其相攻\n也相攻唯固則危上矣願君之去一人也\n簡公曰非而細人所能識也居無㡬\n何陳成常果攻宰予於庭即簡公於廟簡公喟焉太\n息曰余不能用鞅之言以至此患也失其數無其勢\n雖悔無聴鞅也與無悔同是不知恃可恃而恃不\n恃也周鼎著象為其理之通也理通君道也\n　　不二\n七曰聴羣衆人議以治國國危無日矣\n何以知\n其然也老耽貴柔孔子貴仁墨翟貴亷闗尹貴清\n\n子列子貴虚陳駢貴齊\n陽生貴已孫\n臏貴勢王廖貴先兒良貴後\n有金鼓所以一耳\n必同法令所以一心也智者不得巧愚者不得\n拙所以一衆也勇者不得先懼者不得後所以一力\n也故一則治異則亂一則安異則危夫能齊萬不同\n愚智工拙皆盡力竭能如出乎一穴者其唯聖\n人矣乎無術之智不教之能而恃疆速貫習不足以\n成也\n　　執一\n八曰天地陰陽不革而成萬物不同目\n不失其明而見白黒之殊耳不失其聴而聞清濁之\n聲王者執一而為萬物正軍必有將所\n以一之也國必有君所以一之也天下必有天子\n所以一之也天子必執一所以搏之也一則治兩則\n亂今御驪馬者使四人人操一策則不可以出於門\n閭者不一也\n楚王問為國於詹子詹子對曰何聞為身不\n聞為國詹子豈以國可無為哉以為\n爲國之本在於爲身身爲而家爲家爲而國爲國爲\n而天下爲故曰以身爲家以家爲國以國爲天下\n此四者異位同本故聖人之事廣之則極宇宙窮日\n月約之則無出乎身者也慈親不能傳於子忠\n臣不能入於君唯有其材者爲近之田駢以道\n術説齊齊王應之曰寡人所有者齊國也願聞齊國\n之政田駢對曰臣之言無政而可以得政譬之若林\n木無材而可以得材願王之自取齊國之政也\n駢猶淺言之也博言之豈獨齊國之政哉變化應來\n而皆有章因性任物而莫不宜當彭祖以夀三代\n以昌\n五帝以昭神農以鴻\n吴起謂商文曰事君果有命\n矣夫商文曰何謂也吴\n起曰治四境之内成馴教變習俗使君臣有義父子\n有序子與我孰賢商文曰吾不若子曰今日置\n質為臣其主安重今日釋璽辭官其主安輕子\n與我孰賢商文曰吾不若子曰士馬成列馬與\n人敵人在馬前援桴一鼓使三軍之士樂死若生子\n與我孰賢商文曰吾不若子吴起曰三者子皆不吾\n若也位則在吾上命也夫事君商文曰善子\n問我我亦問子世變主少羣臣相疑黔首不定屬之\n子乎屬之我乎吴起黙然不對少選曰與子\n商文曰是吾所以加於子之上已矣起見其所以\n長而不見其所以短知其所以賢而不知其所以不\n肖故勝於西河而困於王錯傾造\n大難身不得死焉夫吴勝於齊而\n不勝於越齊勝於宋而不\n勝於燕故凡能全國完身者其唯\n知長短羸絀之化邪　吕氏春秋第十七卷終\n"}
{"id": "KR3j0009_018", "series": "KR3j0009", "text": "呂氏春秋第十八卷　髙氏訓解\n　雲間　宋邦乂　張邦瑩　徐益孫　何玉畏校\n　審應覽第六\n　　審應\n一曰人主出聲應容不可不審凡主有識言不欲先\n人唱我和人先我随以\n其出為之入以其言為之名取其實以責其名\n則説者不敢\n妄言而人主之所執其要矣孔思請\n行魯君曰天下主亦猶寡人也將焉之\n孔思對曰蓋聞君子猶鳥也駭則舉魯君曰主\n不肖而皆以然也違不肖過不肖而自以為能論天\n下之主乎凡鳥之舉也去駭從不駭去駭從不\n駭未可知也去駭從駭則鳥曷為舉矣孔思之對魯\n君也亦過矣魏惠王使人謂韓昭侯曰夫鄭乃韓氏\n亡之也願君之封其後也\n此所謂存亡繼絶之義君若\n封之則大名昭侯患之公子食我曰臣請往對之公\n子食我至於魏見魏王曰大國命弊邑封鄭之後弊\n邑不敢當也弊邑為大國所患昔出公之後聲氏為\n晉公拘於銅鞮大國弗憐也而使弊邑存亡繼絶弊\n邑不敢當也\n魏王慙曰固非\n寡人之志也客請勿復言是舉\n不義以行不義也魏王雖無以應韓之為不義愈益\n厚也公子食我之辯適足以飾非遂過\n魏昭王問於田詘曰寡人之在東宫之時\n聞先生之議曰為聖易有諸乎\n田詘對曰臣之所舉也昭王曰然則先\n生聖于田詘對曰未有功而知其聖也是堯之\n知舜也待其功而後知其舜也是市人之知聖也今\n詘未有功而王問詘曰若聖乎敢問王亦其堯邪昭\n王無以應田詘之對昭王固非曰我知聖也耳問曰\n先生其聖乎已因以知聖對昭王昭王有非其\n有田詘不察趙惠王謂公孫龍曰寡人事偃兵\n十餘年矣而不成兵不可偃乎\n公孫龍對曰偃兵之意兼愛天下之心也兼\n愛天下不可以虚名為也必有其實今藺離石\n入秦而王縞素出總\n東攻齊得城而王加膳置酒秦得\n地而王出總齊亡地而王加膳\n所非兼愛之心也此偃兵之所以不成也今有人於\n此無禮慢易而求敬阿黨不公而求令煩號數變而\n求静暴戾貪得而求定雖黄帝猶若困衛嗣君\n欲重税以聚粟民弗安以告薄疑曰民甚愚矣\n夫聚粟也將\n以為民也其自藏之與在於上奚擇\n薄疑曰不然其在於民而君弗知其不\n如在上也其在於上而民弗知其不\n如在民也凡聽必反諸已審則令無不聽\n矣國久則固固則難亡今虞夏殷周無存者皆不\n知反諸已也公子沓相周申向説之而戰\n公子沓訾之曰申子説我而戰\n為吾相也夫申向\n曰向則不肖雖然公子年二十而相見老者而使之\n戰請問孰病哉公子沓無以應戰者不習\n也使人戰者嚴駔也意者恭節而\n人猶戰任不在貴者矣故人雖時有自失者猶無以\n易恭節自失不足以難以嚴駔則可\n　　重言\n二曰人主之言不可不慎髙宗天子也即位諒闇三\n年不言\n\n卿大夫恐懼患之髙宗乃言曰以余一人正四\n方余惟恐言之不類也兹故不言古之天子其\n重言如此故言無遺者成王與唐叔虞燕居援\n梧葉以爲珪而授唐叔虞曰余以此封女\n叔虞喜以告周公周公以請\n曰天子其封虞邪成王曰余一人與虞戯也周\n公對曰臣聞之天子無戲言天子言則史書之工誦\n之士稱之於是遂封叔虞于晉\n\n周公旦可謂善説矣一稱而令成王益重\n言明愛弟之義有輔王室之固荆莊王立三年不\n聽而好讔成公賈入諫王曰不糓\n禁諫者今子諫何故對曰臣非敢諫也願與君\n王讔也王曰胡不設不糓矣對曰有\n鳥止于南方之阜三年不動不飛不鳴是何鳥也王\n射之曰有鳥止於南方之阜其三年不\n動將以定志意也其不飛將以長羽翼也其不鳴將\n以覽民則也是鳥雖無飛飛將冲天雖無鳴鳴將\n駭人賈出矣不糓知之矣明日朝所進者五\n人所退者十人羣臣大説荆國之衆相賀也故詩曰\n何其久也必有以也何其處也必有與也其莊王之\n謂邪成公賈之讔也賢於太宰噽之説也太宰噽之\n説聽乎夫差而吴國為墟\n成公賈之讔喻乎荆王而荆國以霸齊桓公與\n管仲謀伐莒謀未發而聞於國桓公怪之曰與\n仲父謀伐莒謀未發而聞於國其故何也管仲曰國\n必有聖人也桓公曰譆日之役者有執蹠􁨹而上視\n者意者其是耶乃令復役無得相代少頃東郭牙\n至管仲曰此必是已乃令賔者延之而上分級而立\n管子曰子邪言伐莒者對曰然管\n仲曰我不言伐莒子何故言伐莒對曰臣聞君子善\n謀小人善意臣竊意之也管仲曰我不言伐莒子何\n以意之對曰臣聞君子有三色顯然善樂者鐘皷之\n色也湫然清淨者衰絰之色也艴然充盈手足矜者\n兵革之色也日者臣望君之在臺上也艴然充\n盈手足矜者此兵革之色也君呿而不所言\n者莒也君舉臂而指所當者莒也臣竊以慮諸侯之\n不服者其惟莒乎臣故言之凡耳之聞以聲也今不\n聞其聲而以其容與臂是東郭牙不以耳聽而聞也\n桓公管仲唯善匿弗能隱矣故聖人聽於無聲\n視於無形詹何田子方老耽是也\n\n　　精諭\n三曰聖人相諭不待言有先言言者也海上之人有\n好蜻者每居海上從蜻游蜻之至者百數而不止前\n後左右盡蜻也終日玩之而不去\n其父告之曰聞蜻皆從女居取而来吾將玩之\n明日之海上而蜻無至者矣勝書説周公旦曰廷小\n人衆徐言則不聞疾言則人知之徐言乎疾言乎周\n公旦曰徐言勝書曰有事於此而精言之而不明勿\n言之而不成精言乎勿言乎周公旦曰勿言故\n勝書能以不言説而周公旦能以不言聽此之謂不\n言之聽不言之謀不聞之事殷雖惡周不能疵矣\n口㗃不言以精相告紂雖多心弗能知矣\n目視於無形耳聽於無聲商聞雖衆弗能窺矣\n同惡同好志皆有欲雖為天子弗能離矣孔子\n見温伯雪子不言而出子貢曰夫子之欲見\n温伯雪子好矣今也見之而不言其故何也孔子曰\n若夫人者目擊而道存矣不可以容聲矣故未\n見其人而知其志見其人而心與志皆見天符同也\n聖人之相知豈待言哉白公問於孔子曰人\n可與微言乎孔子不應\n\n白公曰若以石投水奚\n若孔子曰没人能取之\n白公曰若以水投水奚若孔子曰淄澠之合者易牙\n嘗而知之白公曰然\n則人不可與微言乎孔子曰胡為不可唯知言之謂\n者為可耳白公弗得\n也知謂則不以言矣言者謂之\n屬也求魚者濡争獸者趨非樂之也故至\n言去言至為無為\n淺智者之所争則末矣此白公\n之所以死於法室\n齊桓公合諸\n侯衛人後至公朝而與管仲謀伐衛退朝而入\n衛姬望見君下堂再拜請衛君之罪公曰吾於衛無\n故子曷為請對曰妾望君之入也足髙氣疆有伐國\n之志也見妾而有動色伐衛也明日君朝揖管仲而\n進之管仲曰君舍衛乎公曰仲父安識之管仲曰君\n之楫朝也恭而言也徐見臣而有慙色臣是以知之\n君曰善仲父治外夫人治内寡人知終不為諸侯笑\n矣桓公之所以匿者不言也今管子乃以容貌音聲\n夫人乃以行歩氣志桓公雖不言若暗夜而燭燎也\n晉襄公使人於周曰弊邑寡君寢疾卜以守龜曰三\n塗為祟弊邑寡君使下臣願藉途而祈福焉\n\n天子許之朝禮使者事畢客出萇\n弘謂劉康公曰夫祈福於三塗而受禮於天子此柔\n嘉之事也而客武色殆有他事願公備之也\n劉康公\n乃儆戎車卒士以待之晉果使祭事先因令楊子將\n卒十二萬而随之渉於棘津襲聊阮梁蠻氏滅三國\n焉此形名不相當聖人之所察也萇弘則審矣故言\n不足以斷小事唯知言之謂者可為\n　　離謂\n四曰言者以諭意也言意相離凶也亂國之俗甚多\n流言而不顧其實務以相毁務以相譽毁譽\n成黨衆口熏天賢不肖不分以此治國賢主猶\n惑之也又况乎不肖者乎惑者之患不自以為\n惑故惑惑之中有曉焉冥冥之中有昭焉亡國之主\n不自以為惑故與桀紂幽厲皆也然有亡者國無二\n道矣鄭國多相縣以書者子産令無縣書鄧析致之\n子産令無致書鄧析倚之令無窮則鄧析應之亦無\n窮矣是可不可無辨也可不可無辨而以賞罰其\n罰愈疾其亂愈疾此爲國之禁也故辨而不當\n理則僞知而不當理則詐詐僞之民先王之所\n誅也理也者是非之宗也洧水甚大鄭之富人\n有溺者人得其死者富人請贖之其人求金甚多以\n告鄧析鄧析曰安之人必莫之賣矣得死者患之以\n告鄧析鄧析又荅之曰安之此必無所更買矣夫傷\n忠臣者有似於此也夫無功不得民則以其無功不\n得民傷之有功得民則又以其有功得民傷之\n人主之無度者無以知此豈不悲哉比干\n萇弘以此死箕子商容以此窮\n周公召公以此疑\n范蠡子胥以此流死\n生存亡安危從此生矣子産治鄭鄧析務\n難之與民之有獄者約大獄一衣小獄襦袴\n民之獻衣襦袴而學訟者不可勝數以非為是以是\n為非是非無度而可與不可日變所欲勝因勝\n所欲罪因罪鄭國大亂民口讙譁子産患之於是殺\n鄧析而戮之民心乃服是非乃定法律乃行今世之\n人多欲治其國而莫之誅鄧析之類此所\n以欲治而愈亂也齊有事人者所事有難而弗死也\n遇故人於塗故人曰固不死乎對曰然凡事人以為\n利也死不利故不死故人曰子尚可以見人乎對曰\n子以死為顧可以見人乎是者數傳不死於其君\n長大不義也其辭猶不可服辭之不足以斷事也明\n矣夫辭者意之表也鑒其表而棄其意悖故古之\n人得其意則舍其言矣聽言者以言觀意也聽言而\n意不可知其與橋言無擇齊人有淳于髠者\n以從説魏王魏王辯之約車十乗\n將使之荆辭而行有以横説魏王魏王乃止其行\n失從之意又\n失横之事夫其多能不若寡能其有辯不若無辯\n周鼎著倕而齕其指先王有以見大巧之不可爲也\n\n　　淫辭\n五曰非辭無以相期從辭則亂亂辭之中又有辭焉\n心之謂也言不欺心則近之矣凡言者以諭心也言\n心相離而上無以參之則下多所言非所行也所行\n非所言也言行相詭不祥莫大焉空雄之遇秦趙相\n與約約曰自今以来秦之所欲為趙助\n之趙之所欲為秦助之居無幾何秦興兵攻魏趙欲\n救之秦王不説使人讓趙王曰約曰秦之所欲為趙\n助之趙之所欲為秦助之今秦欲攻魏而趙因欲救\n之此非約也趙王以告平原君\n平原君以告公孫龍公孫龍曰亦可以發使而讓秦\n王曰趙欲救之今秦王獨不助趙此非約也孔穿公\n孫龍相與論於平原君所深而辯至於藏三牙公孫\n龍言藏之三牙甚辯\n孔穿不應少選辭而\n出明日孔穿朝平原君謂孔穿曰昔者公\n孫龍之言甚辯孔穿曰然幾能令\n藏三牙矣雖然難願得有問於君謂藏\n三牙甚難而實非也謂藏兩牙甚易而實是也\n不知君將從易而是也者乎將從難而非者乎平\n原君不應明日謂公孫龍曰公無與孔穿辯\n荆柱國莊伯令其父視曰日在天視其\n奚如曰正圓視其時日當今令謁者駕曰無馬令涓\n人取冠進上問馬齒圉人曰齒十二與牙三十\n\n人有任臣不亡者臣亡莊伯决之任者無罪\n宋有澄子者亡緇衣求之塗見婦人衣\n緇衣援而弗舍欲取其衣曰今者我亡緇衣婦人曰\n公雖亡緇衣此實吾所自為也澄子曰子不如\n速與我衣昔吾所亡者紡緇也今子之衣禪緇也以\n禪緇當紡緇子豈不得哉\n宋王謂其相唐鞅曰寡人所殺戮者衆\n矣而羣臣愈不畏其故何也唐鞅對\n曰王之所罪盡不善者也罪不善善者故為不畏王\n欲羣臣之畏也不若無辨其善與不善而時罪之若\n此則羣臣畏矣居無幾何宋君殺唐鞅唐鞅之對也\n不若無對惠\n子爲魏惠王爲法爲法已成以示諸民人民人\n皆善之獻之惠王惠王\n善之以示翟剪翟剪曰善也惠王曰可行\n耶翟剪曰不可惠王曰善而不可行何故翟剪對曰\n今舉大木者前呼輿謣後亦應之此其於舉大木者\n善矣豈無鄭衛之音哉然\n不若此其宜也夫\n國亦木之大者也\n\n　　不屈\n六曰察士以為得道則未也雖然其應物也辭難窮\n矣辭雖窮其為禍福猶未可知察而以達\n理明義則察為福矣察而以飾非惑愚則察為禍矣\n古者之貴善御也以逐暴禁邪也魏惠王謂惠子\n曰上世之有國必賢者也今寡人實不若先生願得\n傳國惠子辭王又固請曰寡人莫有之國於\n此者也而傳之賢者民之貪爭之心止矣欲先生之\n以此聽寡人也惠子曰若王之言則施不可而聽\n矣王固萬乗之主也以國與人猶尚可今施布衣也\n可以有萬乗之國而辭之此其止貪爭之心愈甚也\n惠王謂惠子曰古之有國者必賢者也大受而賢者\n舜也是欲惠子之爲舜也夫辭而賢者許由也是惠\n子欲爲許由也傳而賢者堯也是惠王欲爲堯也堯\n舜許由之作非獨傳舜而由辭也他行稱此今無其\n他而欲爲堯舜許由故惠王布冠而拘于鄄\n齊威王幾弗受\n惠子易衣變冠乗輿而走幾不出乎魏境\n凡自行不可以幸為必誠\n匡章謂惠子於魏王之前曰蝗螟農夫\n得而殺之奚故為其害稼也\n今公行多者數百乗歩\n者數百人少者數十乗歩者數十人此無耕而食者\n其害稼亦甚矣惠王曰惠子施也難以辭與公\n相應雖然請言其志惠子曰今之城者或者操\n大築乎城上或負畚而赴乎城下或操表掇以善晞\n望若施者其操表掇者也使工女化而\n為絲不能治絲使大匠化而為木不能治木使聖人\n化而為農夫不能治農夫施而治農夫者也公\n何事比施於螣螟乎惠子之治魏為本其治不治當\n惠王之時五十戰而二十敗所殺者不可勝數大將\n愛子有禽者也\n大術之\n愚為天下笑得舉其諱乃請令周太\n史更著其名圍邯鄲三\n年而弗能取士民罷潞國家空虚天下之\n兵四至衆庶誹謗諸侯不譽\n謝於翟翦而更聽其謀社稷乃存\n\n名寳散出土地四削魏國從此衰矣\n仲父大名也讓國大實也\n説以不聽不信聽而若此不可謂工矣不工而治賊\n天下莫大焉幸而獨聽於魏也\n以賊天下為實以治之為名匡章之非不亦可乎\n白圭新與惠子相見也惠子説之以疆\n白圭無以應惠子出白圭告人曰人有新取婦者\n婦至宜安矜煙視媚行竪子操蕉火而鉅新婦\n曰蕉火大鉅入於門門中有歛䧟新婦曰\n塞之將傷人之足此非不便之家氏也然而有\n大甚者今惠子之遇我尚新其説我有大甚者惠\n子聞之曰不然詩曰愷悌君子民之父母愷者大也\n悌者長也君子之徳長且大者則為民父母父母之\n教子也豈待久哉何事比我於新婦乎詩豈曰愷悌\n新婦哉誹汙因汙誹辟因辟是誹者與所非同也白\n圭曰惠子之遇我尚新其説我有大甚者惠子聞而\n誹之因自以為為之父母其非有甚於白圭亦有大\n甚者\n　　應言\n七曰白圭謂魏王曰市丘之鼎以烹雞多洎之則淡\n而不可食\n少洎之則焦而不熟然而視之蝺焉美無\n所可用惠子之言有似於此\n惠子聞之曰不然使三軍饑而居鼎旁適為之甑則\n莫宜之此鼎矣白圭聞之曰無所可用者意者徒加\n其甑邪白圭之論自悖其少魏王大甚以惠子之言\n蝺焉美無所可用是魏王以言無所可用者為仲父\n也是以言無所用者為美也公孫龍説燕昭王以偃\n兵昭王曰甚善寡人願與客計\n之公孫龍曰竊意大王之弗爲也王曰何故公孫龍\n曰日者大王欲破齊諸天下之士其欲破齊者大王\n盡養之知齊之險阻要塞君臣之際者大王盡養之\n雖知而弗欲破者大王猶若弗養其卒果破齊以爲\n功今大王曰我甚取偃兵諸侯之士在大王之本朝\n者盡善用兵者也臣是以知大王之弗爲也王無以\n應司馬喜難墨者師於中山王前以非攻\n曰先生之所術非攻夫墨者師曰然曰今王興\n兵而攻燕先生將非王乎墨者師對曰然則相國是\n攻之乎司馬喜曰然墨者師曰今趙興兵而攻中山\n相國將是之乎司馬喜無以應路説謂周頗曰公不\n愛趙天下必從周頗曰固欲天下之從也天下從則\n秦利也路説應之曰然則公欲秦之利夫周頗曰欲\n之路説曰公欲之則胡不為從矣魏令孟卬割絳\n安邑之地以與秦王王喜令起賈為孟卬求司徒於\n魏王魏王不說應起賈曰卬寡人之臣也寡人寧以\n臧為司徒無用卬願大王之更以他人詔之也\n起賈出遇孟卬於廷曰公之事何如起賈曰公甚\n賤於公之主公之主曰寧用臧為司徒無用\n公孟卭入見謂魏王曰秦客何言王曰求以女\n為司徒孟卭曰王應之謂何王曰寧以臧無用卭也\n孟卭太息曰宜矣王之制於秦也王何疑秦之善臣\n也以絳　安邑令負牛書與秦猶乃善牛也\n卭雖不肖獨不如牛乎且王\n令三將軍為臣先曰視卭如身是重臣也令二輕\n臣也令臣責卭雖賢固能乎\n居三日魏王乃聽起賈凡人主之與其\n大官也為有益也今割國之錙錘矣而因得大官\n且何地以給之大官\n人臣之所欲也孟卭令秦得其所欲秦亦令孟\n卭得其所欲責以償矣尚有何責魏雖疆猶不\n能責無責又况於弱魏王之令乎孟卭為司徒以棄\n其責則拙也秦王立帝宜陽令許綰誕魏王\n魏王將入秦魏敬謂王曰\n以河内孰與梁重王曰梁重又曰梁孰與身重王曰\n身重又曰若使秦求河内則王將與之乎王曰弗與\n也魏敬曰河内三論之下也身三論之\n上也秦索其下而王弗聽索其上而王聽之臣竊不\n取也王曰甚然乃輒輟行秦雖大勝於長\n平三年然後决士民\n倦糧食當此時也兩周全其北存魏舉陶削衛地方\n六百有之勢是而入大蚤奚待於魏\n敬之説也夫未可以入而入其患\n有將可以入而入其患有將可以入而不入入\n與不入之時不可不熟論也\n　　具備\n八曰今有羿蠭蒙繁弱於此而無弦則必不能\n中也\n中非獨弦也而弦爲弓中之具也夫立功名亦\n有具不得其具賢雖過湯武則勞而無功矣湯嘗約\n於郼薄矣武王嘗窮於畢䄇矣伊尹嘗居\n於庖厨矣太公嘗隠於釣魚矣賢非衰也智非愚也\n皆無其具也故凡立功名雖賢必有其具然後可成\n宓子賤治亶父恐魯君之聽説人而令已不得行其\n術也將辭而行請近吏二人於魯君與\n之俱至於亶父邑吏皆朝宓子賤令吏二人書吏方\n將書宓子賤從旁時掣摇其肘吏書之不善則宓子\n賤為之怒吏甚患之辭而請歸宓子賤曰子之書甚\n不善子勉歸矣二吏歸報於君曰宓子不\n可為書君曰何故吏對曰宓子使臣書而時掣摇臣\n之肘書惡而有甚怒吏皆笑宓子此臣所以辭\n而去也魯君太息而嘆曰宓子以此諫寡人之不肖\n也寡人之亂子而令宓子不得行其術必數有之矣\n微二人寡人幾過遂發所愛而令之亶父告宓子\n曰自今以来亶父非寡人之有也子之有也有便於\n亶父者子决為之矣五嵗而言其要宓子敬\n諾乃得行其術於亶父三年巫馬旗短褐衣弊裘而\n往觀化於亶父見夜漁者得則舍之巫馬旗問焉曰\n漁為得也今子得而舍之何也對曰宓子不欲人之\n取小魚也所舍\n者小魚也巫馬旗歸告孔子曰宓子之徳至矣使小\n民闇行若有嚴刑於旁敢問宓子何以至於此孔\n子曰丘嘗與之言曰誠乎此者刑乎彼\n宓子必行此術於亶父也夫宓子之得行此術\n也魯君後得之也魯君後得之者宓子先有其備也\n先有其備豈遽必哉此魯君之賢也三月嬰兒軒冕\n在前弗知欲也斧鉞在後弗知惡也慈母之愛諭焉\n誠也故誠有誠乃合於情精有精乃通於天乃通於\n天水木石之性皆可動也又况於有血氣者乎故凢\n説與治之務莫若誠聽言哀者不\n若見其哭也聽言怒者不若見其鬬也説與治不誠\n其動人心不神\n吕氏春秋第十八卷終\n"}
{"id": "KR3j0009_019", "series": "KR3j0009", "text": "吕氏春秋第十九卷　髙氏訓解\n　雲間　宋邦乂　張邦瑩　徐益孫　何玉畏校\n　離俗覽第七\n　　離俗\n一曰世之所不足者理義也所有餘者\n妄茍也民之情貴所不足賤\n所有餘故布衣人臣之\n行潔白清㢘中繩愈窮愈榮雖死\n天下愈髙之所不足也\n然而以理義斵削神農黄帝猶有可非微獨\n舜湯\n飛兎要褭古之駿馬也材猶有短\n\n故以繩墨取木則宫室不成矣舜讓其\n友石戸之農石户之農曰棬棬乎后之為人也葆力\n之士也以舜之徳為未至也於是乎夫負妻妻攜子\n以入於海去之終身不反舜又讓其友北人無擇北\n人無擇曰異哉后之為人也居於甽畒之中而游入\n於堯之門不若是而巳又欲以其辱行漫我我\n羞之而自投於蒼領之淵湯將伐\n桀因卞随而謀卞随辭曰非吾事也湯曰孰可卞随\n曰吾不知也湯又因務光而謀務光曰非吾事也湯\n曰孰可務光曰吾不知也湯曰伊尹何如務光曰彊\n力忍訽吾不知其他也湯遂與伊尹謀夏伐桀\n克之以讓卞随卞随辭曰后之伐桀也謀乎我必以\n我為賊也勝桀而讓我必以我為貪也吾生乎亂世\n而無道之人再来訽我吾不忍數聞也乃自投於潁\n水而死\n湯又讓於務光曰智者謀之武\n者遂之仁者居之古之道也吾子胡不位\n之請相吾子務光辭曰廢上\n非義也殺民非仁也人犯\n其難我享其利非㢘也吾聞之非其義不受其利無\n道之世不踐其土况於尊我乎吾不忍久見也乃負\n石而沈於募水故如石戸之農北人無\n擇下随務光者其視天下若六合之外人之所不能\n察其視貴富也茍可得已則必不之賴\n髙節厲行獨樂其意而物莫之害\n不漫於利不牽於執而羞居濁世惟此\n四士者之節\n若夫舜湯則苞裹覆容縁不得已而動因時\n而爲以愛利爲本以萬民爲義譬之若釣者魚有小\n大餌有宜適羽有動静齊晉相與戰平阿之餘\n子亡㦸得矛\n却而去不自快謂路之人曰亡\n㦸得矛可以歸乎路之人曰㦸亦兵也矛亦兵也亡\n兵得兵何爲不可以歸去行心猶不自快遇髙唐之\n孤叔無孫當其馬前曰今者戰亡㦸得矛可以歸乎\n叔無孫曰\n矛非㦸也㦸非矛也亡㦸得矛豈亢責也哉平\n阿之餘子曰嘻還反戰趨尚及之遂戰而死叔無孫\n曰吾聞之君子濟人於患必離其難疾驅而從\n之亦死而不反令此將衆亦必不北矣令\n此處人主之旁亦必死義矣今死矣而無大功其任\n小故也任小者不知大也今焉知天下之無平阿餘\n子與叔無孫也故人主之欲得㢘士者不可不務求\n齊莊公之時有士曰賔卑聚夢\n有壯子白縞之冠丹績之䘩東布之衣新素履\n墨劔室從而叱之唾其面惕然而寤徒夢也終\n夜坐不自快明日召其友而告之曰吾少好勇年六\n十而無所挫辱今夜辱吾將索其形期得之則可不\n得將死之每朝與其友俱立乎衢三日不得却\n而自殁謂此當務則未也雖然其心之不辱也有可\n以加乎\n　　髙義\n二曰君子之自行也動必縁義行必誠義\n俗雖謂之窮通也行不誠義動不縁義俗雖\n謂之通窮也然則君子之窮通有異乎俗者也故當\n功以受賞當罪以受罰賞不當雖與之必辭\n罰誠當雖赦之不外度之於國必利長久長久\n之於主必宜内及於心不慙然後動孔子見齊景公\n景公致廩丘以為養孔子辭不\n受入謂弟子曰吾聞君子當功以受祿今説景公景\n公未之行而賜之廩丘其不知丘亦甚矣令弟子趣\n駕辭而行孔子布衣也官在魯司冦\n萬乗難與比行三王之佐不顯焉取舍不茍也夫\n子墨子游公上過於越公上過語\n墨子之義越王説之謂公上過曰子之師茍肯至\n越請以故吴之地隂江之浦書社三百以封夫\n子公上過往復於子墨子子\n墨子曰子之觀越王也能聽吾言用吾道乎公上過\n曰殆未能也墨子曰不唯越王不知翟之意雖\n子亦不知翟之意若越王聽吾言用吾道翟度身而\n衣量腹而食比於賔萌未敢求仕越王\n不聽吾言不用吾道雖全越以與我吾無所用之\n越王不聽吾言不用吾道而受其國是\n以義翟也義翟何必越雖於中國亦可凡人不可\n不熟論秦之野人以小利之故弟兄相獄親戚相忍\n今可得其國恐虧其義而辭之可謂能守行矣其與\n秦之野人相去亦逺矣荆人與吴人將戰荆師寡吴\n師衆荆將軍子囊曰我與吴人戰必敗敗王師辱王\n名虧壤土忠臣不忍為也不復於王而遁至\n於郊使人復於王曰臣請死王曰將軍之遁也以其\n為利也今誠利將軍何死子囊曰遁者無罪則後世\n之為王者將皆依不利之名而效臣遁若是則荆國\n終為天下撓遂伏劔而死王曰請成將軍義乃\n為之桐棺三寸加斧鑕其上人主之患存而不知所\n以存亡而不知所以亡此存亡之所以數至也郼岐\n之廣也萬國之順也從此生矣\n荆之為四十二世矣嘗有乾谿白公之亂矣\n\n嘗有鄭襄州侯之避矣而\n今猶為萬乗之大國其時有臣如子囊與子囊之節\n非獨厲一世之人臣也\n荆昭王之時有士焉曰石渚其為人也公直無私王\n使為政廷有殺人者石渚追之則其\n父也還車而反立於廷曰殺人者僕之父也以父行\n法不忍阿有罪廢國法不可失法伏\n罪人臣之義也於是乎伏斧鑕請死於王\n王曰追而不及豈必伏罪哉子復事矣石渚辭\n曰不私其親不可謂孝子事君枉法不可謂忠臣君\n令赦之上之惠也不敢廢法臣之行也不去斧\n鑕殁頭乎王廷正法枉必死父犯法而不忍王赦之\n而不肯石渚之為人臣也可謂忠且孝矣\n　　上徳\n三曰為天下及國莫如以徳莫如行義以徳以\n義不賞而民勸不罰而邪止此神農黄帝之政\n也以徳以義則四海之大江河之水不能亢矣太華\n之髙㑹稽之險不能障矣闔廬之\n教孫吴之兵不能當矣\n故古之王者徳廽乎天地澹乎四海東西南\n北極日月之所燭天覆地載愛惡不臧虚\n素以公小民皆之其之敵而\n不知其所以然此之謂順天教變容改俗而莫得其\n所受之此之謂順情故古之人身隠\n而功著形息而名彰説通而化奮利行\n乎天下而民不識\n豈必以嚴罰厚賞哉嚴罰厚賞此衰世之政也三苖\n不服禹請攻之舜曰以徳可也行徳\n三年而三苖服孔子聞之曰通乎徳之情則孟門太\n行不為險矣故曰徳之\n速疾乎以郵傳命周明堂金在其後有以見先徳後\n武也舜其猶此乎其臧武通於\n周矣晉獻公為麗姬逺太子太子申生居曲沃公子\n重耳居蒲公子夷吾居屈麗姬謂太子曰往昔君夢\n見姜氏太子祠而膳于公麗姬易之\n公將嘗膳姬曰所由逺請使人嘗之\n嘗人人死食狗狗死故誅太\n子太子不肯自釋曰君非麗姬居不安食不甘\n遂以劔死公子夷吾自屈奔梁公子重耳自蒲奔翟\n去翟過衛衛文公無禮焉\n過五鹿如齊齊桓公死去齊之曹曹共公視其駢\n脅使袒而捕池魚去曹過宋宋襄公加禮\n焉之鄭鄭文公不敬被\n瞻諫曰臣聞賢主不窮窮今晉公子之從者皆\n賢者也君不禮也不如殺之鄭君不聽去鄭之荆荆\n成王慢焉\n\n去荆之秦秦繆公入之晉既定興師攻鄭\n求被瞻被瞻謂鄭君曰不若以臣與之鄭君曰此孤\n之過也被瞻曰殺臣以免國臣願之被瞻入晉軍文\n公將烹之被瞻據鑊而呼曰三軍之士皆聽瞻也自\n今以来無有忠於其君忠於其君者將烹文公謝焉\n罷師歸之於鄭且被瞻忠於其君而君免於晉患也\n行義於鄭而見説於文公也故義之為利博矣\n墨者鉅子孟勝善荆之陽城君\n陽城君令守於國毁璜以為符約曰符合聽之荆\n王薨羣臣攻吴起兵於喪所陽城君與焉荆罪之陽\n城君走荆收其國孟勝曰受人之國與之有符今不\n見符而力不能禁不能死不可其弟子徐弱諫孟勝\n曰死而有益陽城君死之可矣無益也而絶墨者於\n世不可孟勝曰不然吾於陽城君也非師則友也非\n友則臣也不死自今以来求嚴師必不於墨者矣求\n賢友必不於墨者矣求良臣必不於墨者矣死之所\n以行墨者之義而繼其業者也我將屬鉅子\n於宋之田襄子田襄子賢者也何患墨者\n之絶世也徐弱曰若夫子之言弱請先死\n以除路還殁頭前於孟勝因使二人傳鉅子於田襄\n子孟勝死弟子死之者百八十三人\n以致令於田襄子欲反死孟勝於荆田襄子止之曰\n孟子已傳鉅子於我矣當聽遂反死之墨者\n以為不聽鉅子不察嚴罰厚賞不足以致此今\n世之言治多以嚴罰厚賞此上世之若客也\n　　用民\n四曰凡用民太上以義其次以賞罰其義則不足死\n賞罰則不足去就若是而能用其民者古今無有民\n無常用也無常不用也唯得其道為可闔廬之\n用兵也不過三萬吴起之用兵也不過五萬\n萬乗之國其為三萬五萬尚多今外之則\n不可以拒敵内之則不可以守國其民非不可用也\n不得所以用之也不得所以用之國雖大勢雖便卒\n雖衆何益古者多有天下而亡者\n矣其民不為用也用民\n之論不可不熟劔不徒斷車不自行或使之也夫種\n麥而得麥種稷而得稷人不怪也用民亦有種不審\n其種而祈民之用惑莫大焉當禹之時天下萬國\n至於湯而三千餘國今無存者矣皆不能用其民也\n民之不用賞罰不充也湯\n武因夏商之民也得所以用之也管商亦因齊秦之\n民也得所以用之也民之用也有故得\n其故民無所不用用民有紀有綱壹引其紀萬目皆\n起壹引其綱萬目皆張為民紀綱者何也欲也惡也\n何欲何惡欲榮利惡辱害辱害所以為罰充也榮利\n所以為賞實也賞罰皆有充實則民無不用矣\n闔廬試其民於五湖劔皆加於肩地流血幾不可\n止勾踐試其民於寑官民争入水火死者千\n餘矣遽撃金而却之賞罰有充也莫邪不\n為勇者興懼者變勇者以工\n懼者以拙能與不能也夙沙之民自攻其君而歸神\n農宻須之民自縛其主\n而與文王湯武非徒能用其民也\n又能用非已之民能用非已之民國雖小卒雖少\n功名猶可立古昔多由布衣定一世者矣\n皆能用非其有也用非其有之心不可察\n之本三代之道無二以信為管宋人有取\n道者其馬不進倒而投之鸂水又復取道其\n馬不進又倒而投之鸂水如此者三雖造父之所以\n威馬不過此矣不得造父之道而徒得其威無益於\n御人主之不肖者有似於此不得其道而\n徒多其威威愈多民愈不用亡國之主多以\n多威使其民矣故威不可無有而不足專恃譬之若\n鹽之於味凡鹽之用有所託也不適則敗託而不可\n食威亦然必有所託然後可行惡乎託託於愛\n利愛利之心諭威乃可行威大甚則愛利之心息愛\n利之心息而徒疾行威身必咎矣此殷夏之所\n以絶也君利勢也次官也䖏次官執利勢不可而不\n察於此夫不禁而禁者其唯深見此論邪\n　　適威\n五曰先王之使其民若御良馬輕任新節欲走\n不得故致千里善用其民者亦然民日夜祈用而不\n可得茍得為上用民之走之也若决積水於千\n仞之谿其誰能當之周書曰民善之則畜也不\n善則讐也有讐而衆不若無有厲王天子\n也有讐而衆故流于彘\n禍及子孫微召公虎而絶無後嗣\n今世之人主多欲\n衆之而不知善此多其讐也不善則不有有\n必縁其心愛之謂也有其形不可謂\n有之舜布衣而有天下桀天子也而\n不得息由此生矣有無之論不\n可不熟湯武通於此論故功名立古之君\n民者仁義以治之愛利以安之忠信以導之務\n除其災思致其福故民之於上也若璽之於塗也抑\n之以方則方抑之以圜則圜若五種之於地也必應\n其類而蕃息於百陪此五帝三王之所以無敵也\n身已終矣而後世化之如神其人\n事審也魏武侯之居中山也問於\n李克曰吴之所以亡者何也\n李克對曰驟戰而驟勝武侯曰驟戰而驟\n勝國家之福也其獨以亡何故對曰驟戰則民罷驟\n勝則主驕以驕主使罷民然而國不亡者天下少矣\n驕則恣恣則極物罷則怨怨則極慮\n上下俱極吴之亡猶晚此夫差之所以自殁於\n干隧也東野稷以御見莊公進退\n中繩左右旋中䂓莊公曰善以爲造父不過\n也使之鉤百而少及焉顔闔入見莊\n公曰子遇東野稷乎對曰然臣遇之\n\n其馬必敗莊公曰將何敗少頃\n東野之馬敗而至莊公召顔闔而問之曰子何以知\n其敗也顔闔對曰夫進退中繩左右旋中䂓造\n父之御無以過焉鄉臣遇之猶求其馬臣是以知其\n敗也故亂國之使其民不\n論人之性不反人之情煩為教而過不識數為\n令而非不從巨為危而罪不敢\n重為任而罰不勝民進則欲\n其賞退則畏其罪知其能力之不足也則以為\n繼矣以為繼知則上又從而罪之是以罪召\n罪上下之相讐也由是起矣故禮煩則不莊業\n煩則無功令苛則不聽禁多則不行\n桀紂之禁不可勝數故民因而身為戮極也\n不能用威適子陽極也好嚴有過而折弓者恐\n必死遂應猘狗而弑子陽極也\n周鼎有竊\n曲狀甚長上下皆曲以見極之敗也\n　　為欲\n六曰使民無欲上雖賢猶不能用\n夫無欲者其視為天子也與為輿隷同其\n視有天下也與無立錐之地同其視為彭祖也\n與為殤子同天\n子至貴也天下至富也彭祖至夀也誠無欲則是三\n者不足以勸輿隷至賤也無立錐之地至貧也\n殤子至夭也誠無欲則是三者不足以禁㑹有一欲\n則北至大夏南至北戸西至三危東至扶木不敢亂\n矣犯白刃冒流矢趣水火不敢却也\n晨寤興務耕疾庸􁳪為煩辱不敢休矣故人之\n欲多者其可得用亦多人之欲少者其得用亦少無\n欲者不可得用也人之欲雖多而上無以令之人雖\n得其欲人猶不可用也令人得欲之道不可不審矣\n善為上者能令人得欲無窮故人之可得用亦無窮\n也蠻夷反舌殊俗異習之國其衣\n服冠帶宫室居處舟車器械聲色滋味皆異其為欲\n使一也三王不能革不能革而功成者順其天\n也桀紂不能離不能離而國亡者逆其天也逆\n而不知其逆也湛於俗也久湛而不去則若性性異\n非性不可不熟不聞道者何以去非性哉無以去非\n性則欲未嘗正矣欲不正以治身則夭以治國則亡\n故古之聖王審順其天而以行欲則民無不令矣功\n無不立矣聖王執一四夷皆至者其此之謂也執一\n者至貴也至貴者無敵聖王託於無敵故民命敵焉\n羣狗相與居皆靜無争投以炙雞則相與争矣\n或折其骨或絶其筋争術存也争術存因争\n不争之術存因不争取争之術而相與争萬國無一\n凡治國令其民争行義也亂國令其民争為不義也\n疆國今其民争樂用也弱國令其民争競不用也夫\n争行義樂用與争為不義競不用此其為禍福也天\n不能覆地不能載晉文公伐原\n與士期七日七日而原不下命去\n之謀士言曰原將下矣師吏請待之公曰信國之寳\n也得原失寳吾不為也遂去之明年復伐之與士期\n必得原然後反原人聞之乃下衛人聞之以文公之\n信為至矣乃歸文公故曰次原得衛者此之謂也文\n公非不欲得原也以不信得原不若勿得也必誠信\n以得之歸之者非獨衛也文公可謂知求欲矣\n　　貴信\n七曰凡人主必信信而又信誰人不親故周書\n曰允哉允哉以言非信則百事不滿也故\n信之為功大矣信立則虚言可以賞矣虚言可以賞\n則六合之内皆為巳府矣信之所及盡制之矣制之\n而不用人之有也制之而用之已之有也\n已有之則天地之物畢為用矣人主有見此論\n者其王不久矣人臣有知此論者可以為王者佐矣\n天行不信不能成嵗地行不信草木不大\n春之徳風風不信其華不盛華不盛則\n果實不生夏之徳暑暑不信其土不肥土\n不肥則長遂不精秋之徳雨雨不信其穀不堅\n穀不堅則五種不成冬之徳寒寒不信其地\n不剛地不剛則凍閉不開天地之大四時之\n化而猶不能以不信成物又况乎人事君臣不\n信則百姓誹謗社稷不寧處官不信則少不畏長貴\n賤相輕賞罰不信則民易犯法不可使令交友\n不信則離散鬱怨不能相親百工不信則器械\n苦偽丹漆染色不貞夫可與為始可與為終可\n與尊通可與卑窮者其唯信乎信而又信重襲於身\n乃通於天以此治人則膏雨甘露降矣寒暑四時當\n矣齊桓公伐魯魯人不敢輕戰去魯國五十里\n而封之魯請比關内侯以聽桓公許之曹翽謂魯莊\n公曰君寧死而又死乎其寧生而又生乎莊公曰何\n謂也曹翽曰聽臣之言國必廣大身必安樂是生而\n又生也不聽臣之言國必㓕亡身必危辱是死而又\n死也莊公曰請從於是明日將盟莊公與曹翽皆懐\n劔至於壇上莊公左摶桓公右抽劔以自承曰\n魯國去境數百里今去境五十里亦無生矣鈞其死\n也戮於君前管仲鮑叔進曹翽按劔當兩\n陛之間曰且二君將改圗毋或進者莊公曰封於汶\n則可不則請死管仲曰以地衛君非以君衛地君其\n許之乃遂封於汶南與之盟歸而欲勿予管仲曰不\n可人特刼君而不盟君不知不可謂智臨難而不能\n勿聽不可謂勇許之而不予不可謂信不智不勇不\n信有此三者不可以立功名予之雖亡地亦得信以\n四百里之地見信於天下君猶得也莊公仇也曹翽\n賊也信於仇賊又况於非仇賊者乎\n\n夫九合之而合壹\n匡之而聽從此生矣管仲可謂能因物矣以辱為榮\n以窮為通雖失乎前可謂後得之矣物固不可全也\n　　舉難\n八曰以全舉人固難物之情也人傷堯以不\n慈之名舜以卑父之號禹以貪位之意湯武以放弑\n之謀五伯以侵奪之事由此觀之物豈可全哉\n故君子責人則以人自責則以義責人以人則易足\n易足則得人自責以義則難為非難為非則行飾\n故任天地而有餘不肖者則不然責人\n則以義自責則以人責人以義則難瞻難贍則失親\n自責以人則易為易為則行茍\n故天下之大而不容也身取危國取亡焉此\n桀紂幽厲之行也尺之木必有節目寸之玉必有瑕\n瓋先王知物之不可不全也故擇務而貴取一也\n季孫氏刼公家孔子欲諭術則見外\n於是受養而便説\n魯國以訾孔子曰龍食乎清而游\n乎清螭食乎清而游乎濁魚食乎濁而游乎濁\n今丘上不及龍下不若魚丘其螭邪夫欲立功者\n豈得中繩哉救溺者濡追逃者趨魏文侯弟曰\n季成友曰翟璜文侯欲相之而未能决以問季充季\n充對曰君欲置相則問樂騰與王孫茍端孰賢\n文侯曰善以王孫茍端而不肖翟璜進之以樂騰為\n貴季成進之故相季成凡聽於主言人不可不慎季\n成弟也翟璜友也而猶不能知何由知樂騰與王孫\n茍端哉䟽賤者知　親習者不知理無自然自\n然而斷相過季充之對　文侯也亦過\n雖皆過譬之若金之與木金雖柔猶堅於木\n孟嘗君問於白圭曰魏文侯名過桓公而功不及五\n伯何也白圭對\n曰文侯師子夏友田子方敬段干木此名之所以過\n桓公也卜相曰成與璜孰可此功之所以不及五伯\n也相也者百官之長也擇者欲其博也\n今擇而不去二人與用其讐亦逺矣且師友也者公\n可也戚愛也者私安也以私勝公衰國之政也然而\n名號顯榮者三士羽之也寗戚欲干齊桓公窮\n困無以自進於是為商旅將任車以至齊暮宿\n於郭門之外桓公郊迎客夜開門辟任車爝火甚盛\n從者甚衆寗戚飯牛居車下望桓公而悲擊牛角疾\n歌\n\n桓公聞之撫其\n僕之手曰異哉之歌者非常人也命後車載之桓公\n反至從者以請桓公賜之衣冠將見之寗戚見\n說桓公以治境内明日復見説桓公以為天下桓\n公大説將任之羣臣争之曰客衛人也衛之去\n齊不逺君不若使人問之而固賢者也用之未晚也\n桓公曰不然問之患其有小惡以人之小惡亡人之\n大美此人主之所以失天下之士也已凡聽必有以\n矣今聽而不復問合其所以也且人固難全權而用\n其長者當舉也桓公得之矣\n吕氏春秋第十九卷終\n"}
{"id": "KR3j0009_020", "series": "KR3j0009", "text": "吕氏春秋第二十卷　髙氏訓解\n　雲間　宋邦乂　張邦瑩　徐益孫　何玉畏\n　恃君覽第八\n　　恃君\n一曰凡人之性爪牙不足以自守衛肌膚不足\n以扞寒暑筋骨不足以從利辟害勇敢不\n足以却猛禁悍然且猶裁萬物制禽獸服狡蟲\n寒暑燥濕弗能害不唯先有其備\n而以羣聚邪羣之可聚也相與利之也利之出於羣\n也君道立也故君道立則利出於羣\n而人備可完矣昔太古甞無君矣\n其民聚生羣處知母不知父無親戚兄弟夫妻男女\n之别無上下長幼之道無進退揖讓之禮無衣服履\n帶宫室畜積之便無噐械舟車城郭險阻之備此無\n君之患故君臣之義不可不明\n也自上世以來天下亡國多矣而君道不廢者\n天下之利也故廢其非君而立\n其行君道者君道何如利而物利章\n非濵之東夷穢之鄉\n大解陵魚其鹿野揺山揚島大人之居多無君\n揚漢之南百越之際敝凱諸夫風\n餘靡之地縛婁陽禺驩兠之國多無君氐\n羗呼唐離水之西僰人野人篇笮之川舟\n人送龍突人之鄉多無君\n鴈門之北鷹隼所鷙須窺之國饕餮窮竒之地叔逆\n之所儋耳之居多無君\n此四方之無君者也其民麋鹿禽獸\n少者使長長者畏壯有力者賢暴\n傲者尊日夜相殘無時休息以盡其類聖人深\n見此患也故為天下長慮莫如置天子也\n為一國長慮莫如置君也置君非以阿君也\n置天子非以阿天子也置官長非以阿官長也徳衰\n世亂然後天子利天下\n國君利國官長利官此國所以遞興遞廢也亂難之\n所以時作也故忠臣㢘士内之則諫其君\n之過也外之則死人臣之義豫讓欲殺趙\n襄子滅鬚去眉自刑以變其容為\n乞人而往乞於其妻之所其妻曰狀貌無似吾夫者\n其音何類吾夫之甚也又吞炭以變其音其友謂之\n曰子之所道甚難而無功謂子有志則然矣謂子智\n則不然以子之材而索事襄子襄子必近子子\n得近而行所欲此甚易而功必成豫讓笑而應之曰\n是先知報後知也為故君賊新君矣大亂君臣之義\n者無此失吾所為為之矣凡吾所為為此者所以明\n君臣之義也非從易也柱厲叔事莒敖公\n自以為不知而去居於海上\n夏日則食菱芡冬日則食橡\n栗莒敖公有難柱厲叔辭其友而往死之\n其友曰子自以為不知故去今又往死之\n是知與不知無異别也\n柱厲叔曰不然自以為不知故去今死而\n弗往死是果知我也吾將死\n之以醜後世人主之不知其臣者也\n所以激君人者之行\n而厲人主之節也\n行激節厲忠臣幸於得察忠臣察則\n君道固矣\n　　長利\n二曰天下之士也者慮天下之長利而固處之以身\n若也利雖倍於今而不便於後弗為也安雖長\n久而以私其子孫弗行也自此觀之陳無宇之\n可醜亦重矣\n其與伯\n成子髙周公旦戎夷也形雖同取舍之殊豈不逺哉\n\n堯治天下伯成子髙立為諸侯堯授舜\n舜授禹伯成子髙辭諸侯而耕禹往見之則耕在野\n禹趨就下風而問曰堯理天下吾子立為諸侯今至\n於我而辭之故何也伯成子髙曰當堯之時未賞而\n民勸未罰而民畏民不知怨不知説愉愉其如赤子\n今賞罰甚數而民争利且不服徳自此衰利自此作\n後世之亂自此始夫子盍行乎無慮吾農\n事協而耰遂不顧夫\n為諸侯名顯榮實佚樂繼嗣皆得其澤伯成子髙不\n待問而知之然而辭為諸侯者以禁後世之亂也\n辛寛見魯繆公曰臣而今而後知吾先君\n周公之不若太公望封之知也昔者太公望封於營\n丘之渚海阻山髙險固之地也是故地日廣子孫彌\n隆吾先君周公封於魯無山林谿谷之險諸\n侯四面以達是故地日削子孫彌殺辛\n寛出南宫括入見公曰今者寛也非周公其辭若是\n也南宫括對曰寛少者弗識也君獨不聞成\n王之定成周之説乎其辭曰惟余一人營居于成周\n惟余一人有善易得而見也有不善易得而誅也\n故曰善者得之不善者失之古之道也\n夫賢者豈欲其子孫之阻山林\n之險以長為無道哉小人哉寛也今使燕爵為鴻鵠\n鳯凰慮則必不得矣其所求者\n瓦之間隙屋之翳蔚也與一舉則有千里\n之志徳不盛義不大則不至其郊愚庳\n之民其爲賢者慮亦猶此也固妄誹訾豈不悲哉\n戎夷違齊\n如魯天大寒而後門與弟子一\n人宿於郭外寒愈甚謂其弟子曰子與我衣我活也\n我與子衣子活也我國士也爲天下惜死子不\n肖人也不足愛也子與我子之衣弟子曰夫不\n肖人也又惡能與國士之衣哉\n戎夷太息嘆曰嗟乎道其不濟夫解\n衣與弟子夜半而死弟子遂活謂戎夷其能必定一\n世則未之識若夫欲利人之心不可以加矣\n逹乎分仁愛之心識也故能以必死見其義\n\n　　知分\n三曰逹士者逹乎死生之分\n\n逹乎死生之分則利害存\n亡弗能惑矣故晏\n子與崔杼盟而不變其義\n延陵季子吴人願以為王而\n不肯孫叔敖三\n爲令尹而不喜三去令尹而不憂\n皆有所逹也有所逹則\n物弗能惑荆有次非者得寳劔于干遂還\n反渉江至於中流有兩蛟夾繞其船\n次非謂舟人曰子嘗見兩蛟繞船能兩活者乎船人\n曰未之見也次非攘臂祛衣拔寳劔曰此江中之腐\n肉朽骨也棄劔以全巳余奚愛焉於是赴江刺蛟\n殺之而復上船舟中之人皆得活荆王聞之仕之\n執圭孔子聞之曰夫善哉不以\n腐肉朽骨而棄劔者其次非之謂乎禹南省方濟乎\n江黄龍負舟舟中之人五色無主禹仰視天而歎曰\n吾受命於天竭力以養人生性也死命也余何憂於\n龍焉龍俛耳低尾而逝則禹逹乎死生之\n分利害之經也凡人物者隂陽之化也隂陽者造\n乎天而成者也天固有衰嗛廢伏有盛盈蚠息人亦\n有困窮屈匱有充實逹遂此皆天之容物理也\n而不得不然之數也古聖人不以感私傷神\n俞然而以待耳晏子與崔杼盟其辭曰不與崔\n氏而與公孫氏者受其不祥\n晏子俛而飲血仰而呼天曰不與公\n孫氏而與崔氏者受此不祥崔杼不説直兵造\n胷勾兵鉤頸謂晏子曰子變子言則齊國\n吾與子共之子不變子言則今是巳晏子\n曰崔子子獨不爲夫詩乎詩曰莫莫葛藟延于條枚\n凱弟君子求福不囘\n嬰且可以囘而求福乎\n子惟之矣崔杼曰此賢者不可殺也罷兵而去\n晏子授綏而乗其僕將馳晏子無良其僕之手曰安\n之毋失節疾不必生徐不必死鹿生於山而命懸於\n厨今嬰之命有所懸矣晏子可謂知命矣命也者不\n知所以然而然者也人事智巧以舉錯者不得與焉\n故命也者就之未得去之未失\n國士知其若此也故以義為\n之决而安處之白圭問於鄒公子夏后啟曰\n踐繩之節四上之志三晉之事此天下之豪\n英\n\n以處於晉而迭聞晉事未嘗聞踐繩之節\n四上之志願得而聞之\n夏后啟曰鄙人也焉足以問白圭曰願公子\n之毋讓也夏后啟曰以為可為故為之為之天下弗\n能禁矣以為不可為故釋之釋之天下弗能使\n矣白圭曰利弗能使乎威弗能禁乎夏后啟曰生\n不足以使之則利曷足以使之矣\n死不足以禁之則害曷足以禁之矣\n白圭無\n以應夏后啟辭而出凡使賢不肖異\n使不肖以賞罰使賢以\n義故賢主之使其下也必\n義審賞罰然後賢不肖盡為用矣\n　　召數\n四曰類同相召氣同則合聲比則應\n故鼔宫而宫應鼓角而角動以龍致\n雨以形逐影禍福\n之所自来衆人以為命焉不知其所由故國亂非獨\n亂有必召冦獨亂未必亡也召冦則無以存矣凡\n兵之用也用於利用於義攻亂則服服則\n攻者利攻亂則義義則攻者榮榮且利中\n主猶且為之有况於賢主乎故割地寳噐戈劔卑辭\n屈服不足以止攻唯治為足治則為利者不\n攻矣為名者不伐矣凡人之攻\n伐也非為利則固為名也名實不得國雖疆大則無\n為攻矣兵所自来者\n久矣堯戰於丹水之浦以服南蠻舜\n却苖民更易其俗禹攻曹魏屈驁有\n扈以行其教三王以上固皆\n用兵也亂則用治則止治而攻之不祥莫大焉亂而\n弗討害民莫長焉此治亂之化也文武之所由\n起也文者愛之徵也武者惡之表也愛惡循義文武\n有常聖人之元也譬之若寒暑之序時至而事生\n之聖人不能爲時而能以事適時事適於時者其功\n大士尹池爲荆使於宋司城子罕\n觴之南家之牆犨於\n前而不直西家之潦徑其宫而不\n止士尹池問其故\n司城子罕曰南家工人也爲鞔百也\n吾將徙之其父曰吾恃爲鞔以食三世矣\n今徙之是宋國之求鞔者不知吾處也吾將\n不食願相國之憂吾不食也爲是故吾弗\n徙也西家髙吾宫庳潦之經吾宫也利故弗禁也士\n尹池歸荆荆王適興兵而攻宋士尹池諫於荆王曰\n宋不可攻也其主賢其相仁賢者能得民\n仁者能用人荆國攻之其無功而為天下\n笑乎故釋宋而攻鄭孔子聞之曰夫修之於廟堂之\n上而折衝乎千里之外者其司城子罕之謂乎\n宋\n在三大萬乗之間子罕之時\n無所相侵邉境四益相平公元公景公以\n終其身其唯仁且節與故仁節之為功大矣\n故明堂茅茨蒿柱土階三等以\n見節儉趙簡子將襲衛使\n史黙往睹之期以一月六月而後反趙簡子\n曰何其久也史黙曰謀利而得害猶弗察也今蘧\n伯玉為相史鰌佐焉\n孔子為客子貢使令於君前甚聽\n易曰渙其羣元吉渙者賢也羣者衆也元者吉之始\n也渙其羣元吉者其佐多賢也\n趙簡子按兵而\n不動凡謀者疑也疑則從義斷事從義斷事則謀不\n虧謀不虧則名實從之賢主之舉\n也豈必旗僨將斃而乃知勝敗哉察其理而得失榮\n辱定矣故三代之所貴無若賢也\n　　逹鬱\n五曰凡人三百六十節九竅五藏六府肌膚欲其比\n也血脉欲其通也筋骨欲其固也心志欲\n其和也精氣欲其行也\n若此則病無所居而惡無由生矣病之留惡之生\n也精氣鬱也故水鬱則爲汚樹鬱則\n爲蠧草鬱則爲蕢國亦有鬱生徳不通\n民欲不逹此國之鬱也國鬱處久則百惡並起而萬\n災叢至矣上下之相忍也由此出矣故聖\n王之貴豪士與忠臣也為其敢直言而决鬱塞也周\n厲王虐民國人皆謗召公以告曰民不堪命矣王\n使衛巫監謗者得則殺之國莫敢言\n道路以目王喜以告召公曰吾能弭謗\n矣召公曰是障之也非弭之也防民之口甚\n於防川川壅而潰敗人必多夫民猶是也是故治川\n者决之使導治民者宣之使言是故天子聽政使公\n卿列士正諫好學博聞獻詩矇箴師誦\n庶人傳語近臣盡規親\n戚補察而後王斟酌焉是以下無遺善\n上無過舉今王塞下之口而遂上之過恐為\n社稷憂王弗聽也三年國人流王于彘\n此鬱之敗也鬱者不陽也周鼎著䑕令馬履之為其\n不陽也不陽者亡國之俗也管仲觴桓公曰暮矣桓\n公樂之而徵燭管仲曰臣卜其晝未卜其夜\n君可以出矣公不説曰仲父年老矣寡人與仲父\n為樂將幾之請夜之管仲曰君過矣夫厚於味\n者薄於徳沈於樂者反於憂壯而怠則失時老而\n解則無名臣乃今將為君勉之\n若何其沈於酒也管仲可謂能立行矣凡行之墮\n也於樂今樂而益飾行之壊也於貴今\n主欲留而不許伸志行理貴樂弗為變以事其主此\n桓公之所以霸也列精\n子髙聽行乎齊湣王\n善衣東布衣白縞冠顙推之履特㑹朝雨祛歩\n堂下謂其侍者曰我何若\n侍者曰公姣且麗列精子髙因\n歩而窺於井粲然惡丈夫之狀也\n喟然歎曰侍者為吾聽行於齊王也夫何阿哉\n又况於所聽\n行乎萬乗之主人之阿之亦甚矣\n而無所鏡其殘\n亡無日矣孰當可而鏡\n其唯士乎人皆知説鏡之明己\n也而惡士之明己也\n鏡\n之明己也功細士之明己也功大\n得其細失其大不知類耳趙簡子曰厥\n也愛我鐸也不愛我\n厥之諫我也必於無人之\n所鐸之諫我也喜質我於人中必使我醜\n尹鐸對曰厥也愛君之醜也而不愛君之過也\n鐸也愛君之過也而不愛君之醜也臣甞聞相人\n於師敦顔而土色者忍醜\n不質君於人中恐君之不變也此\n簡子之賢也人主賢則人臣之言刻簡子不賢鐸\n也卒不居趙地有况乎在簡子之側哉\n　　行論\n六曰人主之行與布衣異勢不便時不利事讐\n以求存執民之命執民之命重任也不得\n以快志為故故布衣行此指於國不容鄉曲\n堯以天下讓舜鮌為諸\n侯怒於堯曰得天之道者為帝得地之道者為三公\n今我得地之道而不以我為三公以堯為失論\n欲得三公怒甚猛獸欲以為亂比獸之角能以為城\n舉其尾能以為旌召之不来仿佯\n於野以患帝舜於是殛之於羽山副之以吴刀\n禹不敢怨而反事之官為司空\n以通水潦顔色黎黒歩不相過\n竅氣不通以中帝心昔者紂為無道殺梅伯而\n醢之殺鬼侯而脯之以禮諸侯於廟\n\n文王流涕而咨之紂恐其畔欲殺文王\n而滅周文王曰父雖無道子敢不事父乎君雖不惠\n臣敢不事君乎孰王而可畔也紂乃赦之天下聞之\n以文王為畏上而哀下也詩曰惟此文王小心翼翼\n昭事上帝聿懐多福\n齊攻宋燕王使張魁將燕兵以從焉齊王\n殺之燕王聞之泣數行而下召有司而告之曰余興\n事而齊殺我使請令舉兵以攻齊也使受命矣凡繇\n進見爭之曰賢王故願為臣今王非賢主也願辭不\n為臣昭王曰是何也對曰松下亂先君以不安\n棄羣臣也王苦痛之而事齊者力不足也\n\n今魁死而王攻齊是視魁而賢於先君王曰\n諾請王止兵王曰然則若何凡繇\n對曰請王縞素辟舍於郊遣使於齊客而謝焉曰此\n盡寡人之罪也大王賢主也豈盡殺諸侯之使者哉\n然而燕之使者獨死此弊邑之擇人不謹也願得變\n更請罪使者行至齊齊王方大飲左右官\n實御者甚衆因令使者進報使者報\n言燕王之甚恐懼而請罪也畢又復之以矜左右官\n實因乃發小使\n以反令燕王復舍此濟上之所以敗\n齊國以虚也七十城微田單固幾\n不及\n湣王以大齊驕而殘田單以即\n墨城而立功\n詩曰將欲毁之必重累之將欲踣之必髙\n舉之其此之謂乎累矣而不毁舉矣而不踣\n\n其唯有道者乎楚莊王\n使文無畏於齊過於宋不先假道\n還反華元言於宋昭公曰往\n不假道来不假道是以宋為野鄙也\n楚之㑹田也故鞭君之僕於孟諸\n請誅之乃殺文無畏於揚梁之隄\n莊王方削袂聞之曰嘻投袂而起履及諸庭\n劔及諸門車及之蒲䟽之市遂舍於\n郊興師圍宋九月宋人易子而食\n之析骨而爨之宋公肉袒執犧委服告病曰\n大國若宥圗之唯命是聽莊王曰情矣宋公之\n言也乃為却四十里而舍於盧門之闔所\n以為成而歸也凡事之本在人主之患人主之患\n在先事而簡人簡人則事窮矣今人臣死而不當親\n帥士民以討其故可謂不簡人矣宋公服以病\n告而還師可謂不窮矣夫舍諸侯於漢陽\n而飲至者其以義進退邪疆不\n足以成此也\n　　驕恣\n七曰亡國之主必自驕必自智必輕物\n自驕則簡士自智則專獨輕物則無備\n無備召禍專獨位危簡士壅塞\n欲無壅塞必禮士欲位無危必得衆欲無\n召禍必完備三者人君之大經也晉厲公侈淫\n好聽讒人欲盡去其大臣而立其左右胥童謂厲公\n曰必先殺三郄族大多怨去大族不偪\n公曰諾乃使長魚矯殺郄犨郄錡郄至于朝而陳\n其尸於是厲公遊于匠麗氏欒書中行偃刼而幽之\n諸侯莫之救百姓莫之哀\n三月而殺之人主之患患在知能害人而不\n知害人之不當而反自及也是\n何也智短也智短則不知化不知化者舉自危魏\n武侯謀事而當攘臂疾言於庭曰大夫之慮莫如寡\n人矣立有間再三言李悝\n趨進曰昔者楚莊曰謀事而當有大功退朝而有憂\n色左右曰王有大功退朝而有憂色敢問其説王曰\n仲虺有言不榖説之曰諸侯之徳能\n自爲取師者王能自取友者存其所擇而莫如巳者\n亡今以不榖之不\n肖也羣臣之謀又莫吾及也我其亡乎\n曰此霸王之所憂也而君\n獨伐之其可乎武侯曰\n善人主之患也不在於自少而在於自多自多則辭\n受辭受則原竭李\n悝可謂能諫其君矣壹稱而令武侯益知君人之道\n齊宣王爲太室大益百畆堂上三百户以齊之大具\n之三年而未能成群臣\n莫敢諫王春居問於宣王曰荆王釋先王之禮樂\n而樂為輕敢問荆國為有主\n乎王曰為無主賢臣以千數而莫敢諫敢問荆\n國為有臣乎王曰為無臣今王為太室其大益\n百畆堂上三百户以齊國之大具之三年而弗能成\n羣臣莫敢諫敢問王為有臣乎王曰為無春居曰臣\n請辟矣趨而出王曰春子春子反何諫寡人之\n晚也寡人請今止之遽召掌書曰書之寡人不肖而\n好為太室春子止寡人箴諫不可不熟莫敢諫若非\n弗欲也春居之所以欲之與人同其所以入之與人\n異宣王微春居幾為天下笑矣由是論之失國\n之主多如宣王然患在乎無春居故忠臣之諫者亦\n從入之不可不慎此得失之本也趙簡子沈鸞\n徼於河曰吾嘗好聲色矣而鸞徼致之吾嘗好宫室\n臺榭矣而鸞徼為之吾嘗好良馬善御矣而鸞徼来\n之今吾好士六年矣而鸞徼未嘗進一人也是長吾\n過而絀善也故若簡子者\n能後以理督責於其臣矣以理督責於其臣則人主\n可與為善而不可與為非可與為直而不可與為枉\n此三代之盛教\n　　觀表\n八曰凡論人心觀事傳不可不熟不可不深天為髙\n矣而日月星辰雲氣雨露未嘗休矣地為大矣\n而水泉草木毛羽裸鱗未嘗息也\n凡居於天地\n之間六合之内者其務為相安利也夫為相害危者\n不可勝數人事皆然事随心心随欲欲無度者其心\n無度心無度者則其所為不可知矣人之心隠匿難\n見淵深難測故聖人於事志焉聖人之所以過\n人以先知先知必審徵表無徵表而欲先\n知堯舜與衆人同等徵雖易表雖難聖人\n則不可以飄矣衆人則無道至焉\n無道至則以為神以為幸\n非神非幸其數不得不然\n郈成子吴起近之矣郈成子為魯\n聘於晉過衛右宰糓臣\n止而觴之陳樂而不樂酒酣而送之以璧\n顧反過而弗辭其僕曰曏\n者右宰糓臣之觴吾子也甚懽今侯渫過而\n弗辭郈成子曰夫止而觴我與我\n懽也陳樂而不樂告我憂也酒酣而送之我以璧寄\n之我也若由是觀之衛其有亂乎倍衛三十里聞寗\n喜之難作右宰榖臣死之\n\n還車而臨三舉而\n歸至使人迎其妻子隔宅而異之\n分禄而食之其子長而反其璧孔子聞之曰夫\n智可以微謀仁可以託財者其郈成子之謂乎郈成\n子之觀右宰榖臣也深矣妙矣不觀其事而觀其志\n可謂能觀人矣吴起治西河之外王\n錯譖之於魏武侯武侯使人召之吴起至於岸門止\n車而休望西河泣數行而下其僕謂之曰竊觀公之\n志視舍天下若舍屣今去西河而泣何也吴起\n雪泣而應之曰子弗識也君誠知我而使我畢\n能秦必可亡而西河可以王今君聽讒人\n之議而不知我西河之為秦也不久矣\n魏國從此削矣吴起果去魏入荆而西河畢入\n秦魏日以削秦日益大此吴起之所以先見而泣也\n古之善相馬者寒風是相口齒麻朝相頰子女厲相\n目衛忌相􁩂許鄙相􁩃投伐褐相脅\n脅管青相膹肳陳悲相股脚秦牙相前賛君相後凡\n此十人者皆天下之良工也其所以相者不同見\n馬之一徵也而知節之髙卑足之滑易材之堅\n脆能之長短非獨相馬然也人亦有徵事與國皆有\n徵聖人上知千嵗下知千嵗非意之也蓋有自云也\n緑圗幡薄從此生矣\n吕氏春秋第二十卷終\n"}
{"id": "KR3j0009_021", "series": "KR3j0009", "text": "吕氏春秋第二十一卷　高氏訓解\n　雲間　宋邦㐅　范廷啓　徐益孫　何玉畏校\n　開春論第一\n　　開春\n一曰開春始雷則蟄蟲動矣時雨降則草木育\n矣飲食居處適則九竅百節千脉皆通利矣\n王者厚其徳積衆善而鳳皇聖人皆來至\n矣\n共伯和修其行好賢仁\n而海内皆以來為稽矣\n周厲之難天子曠絶\n而天下皆來謂矣以此言物之相應也故曰行\n也成也善説者亦然言盡理而得失利害定矣豈爲\n一人言哉魏\n惠王死葬有日矣\n天大雨雪至於牛目羣臣多諫於太子者曰雪甚\n如此而行葬民必甚疾之官費又恐不給請弛\n期更日太子曰爲人子者以民勞與官費用之\n故而不行先王之葬不義也子勿復言羣臣皆莫敢\n諫而以告犀首犀首曰\n吾未有以言之是其唯惠公乎請告惠公\n惠公曰諾駕而見太子曰葬有日矣\n太子曰然惠公曰昔王季歷葬於渦山之尾欒水齧\n其墓見棺之前和文王曰譆先君必欲一見羣\n臣百姓也天故使欒水見之於是出而為之張\n朝百姓皆見之三日而後更葬此文王之義也今葬\n有日矣而雪甚及牛目難以行太子為及日之故得\n無嫌於欲亟葬乎願太子易日先王必欲少留而撫\n社稷安黔首也故使雨雪甚因弛期而更為日此文\n王之義也若此而不為意者羞法文王也太子曰甚\n善敬弛期更擇葬日惠子不徒行説也又令魏太子\n未葬其先君而因有説文王之義説文王之義以示\n天下豈小功也哉韓氏城新城期十五日而成\n叚喬為司空有\n一縣後二日段喬執其吏而囚之囚者之子走告封\n人子髙曰唯先生能活臣父之死\n願委之先生封人子\n髙曰諾乃見叚喬自扶而上城封人子髙左右望曰\n美哉城乎一大功矣子必有厚賞矣自古及今功若\n此其大也而能無有罪戮者未嘗有也封人子髙出\n叚喬使人夜解其吏之束縛也而出之故曰封\n人子髙為之言也而匿已之為而為也叚喬聽而行\n之也匿已之行而行也説之行若此其精也封人子\n髙可謂善説矣叔嚮之弟羊舌虎善欒盈\n欒盈有罪於晉晉誅羊舌虎叔嚮為之奴\n而朡祈奚曰\n吾聞小人得位不爭不祥君子在憂\n不救不祥乃往見范宣子而説也\n曰聞善為國\n者賞不過而刑不慢賞過則懼及淫人刑慢則懼及\n君子與其不幸而過寧過而賞淫人毋過而刑君子\n故堯之刑也殛鮌於虞而用禹周之\n刑也戮管蔡而相周公\n不慢刑也宣子乃命吏出叔嚮救人之\n患者行危苦不避煩辱猶不能免今祈奚論先王之\n徳而叔向得免焉學豈可以已哉類多若此\n　　察賢\n二曰今有良醫於此治十人而起九人所以求之萬\n也故賢者之致功名也必乎良醫而君\n人者不知疾求豈不過哉\n今夫寒者勇力時日卜筮禱祠無事焉善者\n必勝立功名亦然要在得賢魏文侯師卜子夏\n友田子方禮叚干木國治身逸天下之\n賢主豈必苦形愁慮哉執其要而已矣\n雪霜雨露時則萬物育矣人民修矣疾病妖\n厲去矣故曰堯之容若委衣裘以言少事\n也宓子賤治單父彈鳴琴身不下堂而\n單父治巫馬期以星出以星入日夜不居以身親之\n而單父亦治巫馬期問其故於宓子宓子曰我之謂\n任人子之謂任力任力者故勞任人者故逸宓子則\n君子矣逸四肢全耳目平心氣而百官以治義矣任\n其數而已矣巫馬期則不然弊生事精勞手足\n煩教詔雖治猶未至也\n　　期賢\n三曰今夫爚蟬者務在乎明其火振其樹而已火不\n明雖振其樹何益明火不獨在\n乎火在於闇當今之時世闇甚\n矣人主有能明其徳者天下之士其歸之也若蟬之\n走明火也凡國不徒安名不徒顯必得賢士\n趙簡子晝居喟然太息曰異哉吾\n欲伐衞十年矣而衞不伐侍者曰以趙之大\n而伐衛之細君若不欲則可也君若欲之請令伐之\n簡子曰不如而言也衞有士十人於吾所吾\n乃且伐之十人者其言不義也而我伐之是我為不\n義也故簡子之時衞以十人者按趙之兵歿簡\n子之身衞可謂知用人矣遊十士而國家得安簡子\n可謂好從諫矣聽十士而無侵小奪弱之名魏文侯\n過叚干木之閭而軾之\n其僕曰君胡為軾曰此非叚干木之閭歟\n叚干木蓋賢者也吾安敢不軾且吾聞叚干木未嘗\n肯以己易寡人也吾安敢驕之\n叚干木光乎徳寡人光乎地叚干木富乎義寡人\n富乎財其僕曰然則君何不相之於是\n君請相之叚干木不肯受則君乃致祿百萬而時往\n館之於是國人皆喜相與誦之曰吾君好正\n叚干木之敬吾君好忠叚干木之隆居無㡬何\n秦興兵欲攻魏司馬唐諌秦君曰叚干木賢者也而\n魏禮之天下莫不聞無乃不可加兵乎秦君以為然\n乃按兵輟不敢攻之魏文侯可謂善用兵矣嘗\n聞君子之用兵莫見其形其功已成其此之謂也野\n人之用兵也鼓聲則似雷號呼則動地塵氣充天流\n矢如雨扶傷輿死履膓涉血無罪之民其死者量\n於澤矣而國之存亡主之死生猶不可知也其離\n仁義亦逺矣\n　　審為\n四曰身者所為也天下者所以為也審所以為而輕\n重得矣今有人於此斷首以易冠殺\n身以易衣世必惑之是何也冠所以飾首也衣\n所以飾身也殺所飾要所以飾則不知所為矣\n世之走利有似於此危身傷生刈頸斷頭以徇利\n則亦不知所為也太王亶父居邠狄人攻之\n\n事以皮帛而不受事以珠玉而不肯狄人之所求\n者地也太王亶父曰與人之兄居而殺其弟與人之\n父處而殺其子吾不忍為也皆\n勉處矣為吾臣與狄人臣奚以異\n且吾聞之不以所以養害所養杖策而去\n民相連而從之遂成國於岐山\n之下\n太王亶父可謂能尊生矣能尊生雖貴\n富不以養傷身雖貧賤不以利累形今受其先人之\n爵祿則必重失之生之所自來者久矣而輕失之豈\n不惑哉韓魏相與\n爭侵地子華子見昭釐侯昭釐侯有憂色\n子華子曰今使天下書銘於君\n之前書之曰左手攫之則右手廢右手攫之則左手\n廢然而攫之必有天下君將攫之乎亡其不與昭釐\n侯曰寡人不攫也子華子曰甚善自是觀之兩臂重\n於天下也身又重於兩臂韓之輕於天下逺今之所\n爭者其輕於韓又逺君固愁身傷生以憂之臧\n不得也昭釐侯曰善教寡人者衆矣未嘗得聞\n此言也子華子可謂知輕重矣知輕重故論不過\n中山公子牟謂詹子曰身在江海之上心居乎魏\n闕之下柰何\n\n詹\n子曰重生重生則輕利中山公子牟曰雖\n知之猶不能自勝也詹子曰\n不能自勝則縱之神無惡乎\n不能自勝而强不縱者此之謂重傷重\n傷之人無夀類矣\n\n　　愛類\n五曰仁於他物不仁於人不得為仁不仁於他物獨\n仁於人猶若為仁仁也者仁乎其類者也故仁人之\n於民也可以便之無不行也神農之教曰\n士有當年而不耕者則天下或受其饑矣\n女有當年而不績者則天下\n或受其寒矣故身親耕妻親\n績所以見致民利也賢人之不逺海内之路\n而時往來乎王公之朝非以要利也以民為務\n故也人主有能以民為務者則天下歸之矣\n王也者非必堅甲利兵選卒練士也非必隳人之城\n郭殺人之士民也上世之王者衆矣而事皆不同其\n當世之急憂民之利除民之害同公輸般為髙\n雲梯欲以攻宋墨子聞之自\n魯往裂裳褁足日夜不休十日十夜而至於郢\n見荆王曰臣北方之鄙人也聞大王將攻宋信\n有之乎王曰然墨子曰必得宋乃攻之乎亡其不得\n宋且不義猶攻之乎王曰必不得宋且有\n不義則曷為攻之墨子曰甚善臣以宋必不可得\n王曰公輸般天下之巧工也巳為攻宋之\n械矣墨子曰請令公輸般試攻之臣請試守之\n於是公輸般設攻宋之械墨子設守宋之備九攻之\n墨子九却之不能入故荆輟不攻宋墨子能以\n術禦荆免宋之難者此之謂也聖王通士不出於利\n民者無有昔上古龍門未開呂梁未發\n河出孟\n門大溢逆流\n無有丘陵沃衍平原髙阜盡皆滅之名曰鴻水\n禹於是䟽河决江為彭蠡之障乾\n東土所活者千八百國\n此禹之功也\n勤勞為民無苦乎禹者矣\n匡章謂惠子曰公之學去尊今又王齊王何\n其到也惠子曰\n今有人於此欲必擊其愛子之頭石可以代之\n匡章曰公取之代乎其不\n與施取代之子頭所重也石所輕\n也擊其所輕以免其所重豈不可哉匡章曰齊\n王之所以用兵而不休攻擊人而不止者其故何也\n惠子曰大者可以王其次可以霸也今可以\n王齊王而夀黔首之命免民之死是以石代愛子頭\n也何為不為民寒則欲火暑則欲冰燥則\n欲濕濕則欲燥寒暑燥濕相反其於利民一也利民\n豈一道哉當其時而已矣\n　　貴卒\n六曰力貴突智貴卒得之同則遬為上勝之同則溼\n為下所為貴驥者為其一日千里也旬\n日取之與駑駘同所為貴\n鏃矢者為其應聲而至終日而至\n則與無至同吳起謂荆\n王曰荆所有餘者地也所不足者民也今君王以所\n不足益所有餘臣不得而為也於是令貴\n人往實廣虚之地皆甚苦之\n荆王死貴人皆來尸在堂上貴人相與射吳起吳起\n號呼曰吾示子吾用兵也抜矢而走伏尸挿矢而疾\n言曰羣臣亂王吳起死矣\n且荆國之法麗兵於王尸者盡\n加重罪逮三族吳起之智可謂捷矣\n齊襄公即位憎公孫無知收其祿\n無知不説殺襄\n公公子紏走魯公子小白奔莒既而國殺無知未有\n君公子紏與公子小白皆歸\n俱至爭先入公家管仲扞弓射公子小白中\n鉤鮑叔御公子小白僵管子以為小\n白死告公子紏曰安之公子小白已死矣鮑叔因疾\n驅先入故公子小白得以為君鮑叔之智應射而令\n公子小白僵也其智若鏃矢也周武君使\n人刺伶悝於東周伶悝僵令\n"}
{"id": "KR3j0009_022", "series": "KR3j0009", "text": "呂氏春秋第二十二卷　高氏訓觧\n　雲間　宋邦乂　張邦瑩　徐益孫　何玉畏校\n　慎行論第二\n　　慎行\n一曰行不可不孰不孰如赴深谿雖悔無及\n君\n子計行慮義小人計行其利乃不利\n有知不利之利者則可與言理矣\n荆平王有臣曰費無極害太子建欲去之\n王為建取妻於秦而美無極勸王奪王\n已奪之而䟽太子無極説王曰晉之霸也近於\n諸夏而荆僻也故不能與爭不若大城城\n父而置太子焉以求北方王\n收南方是得天下也王説使太子居于城父\n居一年乃惡之曰建與連尹將以方城外反\n王曰己為我子矣又尚奚求\n對曰以妻事怨且自以為猶宋也齊晉又輔之\n將以害荆其事已集矣王信之使執連尹\n太子建出犇左尹郄宛國人説之無極又\n欲殺之謂令尹子常曰郄宛欲飲令尹酒\n又謂郄宛曰令尹欲飲酒於子之\n家郄宛曰我賤人也不足以辱令尹令尹必來辱\n我且何以給待之無極曰令尹好甲兵子\n出而寘之門令尹至必觀之巳因以為酬\n及饗日惟門左右而寘甲兵焉無極因\n謂令尹曰吾㡬禍令尹郄宛將殺令尹甲在門矣令\n尹使人視之信遂攻郄宛殺之國人大怨動作\n者莫不非令尹沈尹戍謂令尹曰夫無極荆之\n讒人也亡夫太子建殺連尹\n奢屏王之耳目今令尹又用之殺衆不辜以興\n大謗患㡬及令尹令尹子常曰是吾罪也敢不\n良圖乃殺費無極盡滅其族以説其國動而不論其\n義知害人而不知人害己也以滅其族費無極之謂\n乎崔杼與慶封謀殺齊莊公莊\n公死更立景公崔杼相之\n慶封又欲殺崔杼而代之相於是㧻崔杼之子令之\n爭後崔杼之子相與私闂崔杼往見\n慶封而告之慶封謂崔杼曰且㽜吾將興甲以殺之\n因令盧滿嫳興甲以誅之盡殺崔杼之妻子及枝屬\n燒其室屋報崔杼曰吾已誅之矣崔杼歸無歸因而\n自絞也慶封相景公景公苦之慶封出獵景公\n與陳無宇公孫竈公孫蠆誅封\n慶封以其屬\n鬭不勝走如魯齊人以為讓又去魯而如\n吳王予之朱方荆靈王聞之率諸侯以\n攻吳圍朱方拔之得慶封負之斧\n質以狥於諸侯軍因令其呼之曰毋或如齊慶封弑\n其君而弱其孤以亡其大夫乃殺之黄\n帝之貴而死堯舜之賢而死孟賁\n之勇而死人固皆死若慶封者可謂重死矣身為僇\n支屬不可以見行忮之故也凡亂人之動也其\n始相助後必相惡為義者則不然始而相與久而相\n信卒而相親後世以為法程\n　　無義\n二曰先王之於論也極之矣故義者百事之始\n也萬利之本也中智之所\n不及也不及則不知不知趨利趨利固不可\n必也公孫鞅鄭平續經公孫竭是已\n以義動則無曠事矣人臣\n與人臣謀為姦猶或與之又况乎人主與其臣謀為\n義其孰不與者非獨其臣也天下皆且與之公孫鞅\n之於秦非父兄也非有故也以能用也欲堙之責非\n攻無以於是爲秦將而攻魏\n魏使公子卭將而當之公孫鞅之居魏也固善\n公子卬使人謂公子卭曰凡所爲游而欲貴者以公\n子之故也今秦令鞅將魏令公子當之豈且忍相與\n戰哉公子言之公子之主鞅請亦言之主而皆罷軍\n於是將歸矣使人謂公子曰歸未有時相見\n願與公子坐而相去别也公子曰諾魏吏爭之曰\n不可公子不聽遂相與坐公孫鞅因伏卒與車騎以\n取公子卭秦孝公薨惠王立以此疑公孫鞅之行欲\n加罪焉公孫鞅以其私屬與母歸魏襄疵不受曰以\n君之反公子卭也吾無道知君故士自行不可不審\n也\n\n鄭平於秦王臣也其於應侯交也欺交反主\n為利故也方其為秦將也天下所貴之無不以者重\n也重以得之輕必失之去秦將入趙魏天下所賤之\n無不以也所可羞無不以也行方可賤可羞而無秦\n將之重不窮奚待趙急求李欬李言續經與之\n俱如衞抵公孫與公孫與見而與入續經\n因告衞吏使捕之續經以仕趙五大夫\n人莫與同朝子孫不可以交友公孫\n竭與陰君之事而反告之樗里相國以仕秦五\n大夫功非不大也然而不得入三都又况乎\n無此其功而有行乎\n　　疑似\n三曰使人大迷惑者必物之相似也玉人之所患患\n石之似玉者相劔者之所患患劔之似吳干者\n賢主之所患患人之愽聞辯言而似通者\n亡國之主似智亡國之臣似忠相似之物此愚者之\n所大惑而聖人之所加慮也故墨子見岐道\n而哭之周宅酆鎬近戎人與諸侯約\n為髙葆禱於王路置皷其上逺近相聞即戎寇至傳\n皷相告諸侯之兵皆至救天子戎寇嘗至幽王擊皷\n諸侯之兵皆至褒姒大説喜之幽王欲褒姒之笑也\n因數擊鼔諸侯之兵數至而無寇至於後戎寇真至\n幽王身之乃死於麗山之下為天下笑此夫以無寇\n失真寇者也賢者有小惡以致大惡\n褒姒之敗乃令幽王好小説以致大滅\n故形骸相離三公九卿出走此褒姒之所用死而\n平王所以東徙也秦襄晉\n文之所以勞王勞而賜地也\n\n梁北有黎丘部有奇鬼焉喜効人之子姪昆\n弟之狀邑丈人有之市而醉歸者黎丘之鬼効其子\n之狀扶而道苦之丈人歸酒醒而誚其子曰吾為\n汝父也豈謂不慈哉我醉汝道苦我何故其子泣而\n觸地曰孽矣無此事也昔也往責於東邑人可問也\n其父信之曰譆是必夫奇鬼也我固嘗聞之矣明日\n端復飲於市欲遇而刺殺之明旦之市而醉其真子\n恐其父之不能反也遂逝迎之丈人望其\n真子拔劔而刺之丈人智惑於似其子者而殺於真\n子夫惑於似士者而失於真士此黎丘丈人之智也\n疑似之迹不可不察察之必於其人也舜為御堯為\n左禹為右入於澤而問牧童入於水而問漁師奚故\n也其知之審也夫人子之相似者其母常識之知之\n審也\n　　壹行\n四曰先王所惡無惡於不可知不可知則君臣父子\n兄弟朋友夫妻之際敗矣十際皆敗亂莫大焉凡人\n倫以十際為安者也釋十際則與麋鹿虎狼無以異\n多勇者則為制耳矣不可知則知無安君無樂親矣\n無榮兄無親友無尊夫矣强大未必王也而王必强\n大王者之所藉以成也何藉其威與其利非强大則\n其威不威其利不利其威不威則不足以禁也\n其利不利則不足以勸也故賢主必使其威利\n無敵故以禁則必止以勸則必為威利敵而憂\n苦民行可知者王威利無敵而以行不知者亡\n小弱而不可知則强大疑之矣\n人之情不能愛其所疑小弱而大不愛則無\n以存故不可知之道王者\n行之廢强大行之危小弱行之滅今\n行者見大樹必解衣懸冠倚劒而寢其下大樹非人\n之情親知交也而安之若此者信也陵\n上巨木人以為期易知故也\n又况於士乎士義可知故也則期為必矣\n又况疆大之國疆大之國誠可知則其王\n不難矣人之所乗船者為其能\n浮而不能沈也世之所以賢君子者為其能行義而\n不能行邪辟也孔子卜得賁孔子曰不吉\n子貢曰夫賁亦好矣何謂不吉乎孔子曰夫白\n而白黒而黒夫賁又何好乎故賢者所惡於物無惡\n於無處夫天下之所以惡莫惡於\n不可知也夫不可知盗不與期賊不與謀盗賊\n大姦也而猶所得疋偶又况於欲成大功乎夫欲成\n大功令天下皆輕勸而助之必之士可知\n　　求人\n吾曰身定國安天下治必賢人\n古之有天下也者七十一聖觀於\n春秋自魯隠公以至哀公十有二世其所以得之所\n以失之其術一也得賢人國無不安名無不榮失賢\n人國無不危名無不辱先王之索賢人無不以也\n極卑極賤極逺極勞虞用宮之奇吳用伍子胥之\n言此二國者雖至於今存可也則是國可夀也有能\n益人之夀者則人莫不願之今夀國有道而君\n人者而不求過矣堯傳天下於舜禮之諸侯妻以二\n女臣以十子身請北面朝之至卑也伊尹\n庖㕑之臣也傅説殷之胥靡也皆上相天\n子至賤也禹東至搏木之地日出九津青羗之野\n櫕樹之所㨉天之山\n鳥谷青丘之鄉黑齒之國南\n至交阯孫樸續樠之國丹粟漆樹沸水漂漂九陽之\n山羽人裸民之處不死之鄉\n西至三危之國巫山之下飲\n露吸氣之民積金之山\n共肱一臂三面之鄉北至人正之國夏海之窮衡山\n之上犬戎\n之國夸父之野禺疆之所積水積石之山不有懈墮\n\n憂其黔首顔色黎黑竅藏不通步不相過以\n求賢人欲盡地利至勞也得陶化益\n真窺横革之交五人佐禹故功績銘乎金石\n著於盤盂昔者堯朝許由於沛澤之中\n曰十日出而焦火不息不亦勞乎夫子為天子而天\n下巳治矣請屬天下於夫子許由辭曰為天\n下之不治與而既已治矣自為與啁噍巢於林不過\n一枝偃䑕飲於河不過\n滿腹歸己君乎惡用天下遂之箕\n山之下潁水之陽耕而食終身無\n經天下之色故賢主之於賢者也物莫之妨\n戚愛習故不以害之故賢者聚焉賢者\n所聚天地不壊鬼神不害人事不謀此五\n常之本事也臯子衆疑取國召南宮䖍孔伯産而衆\n口止\n晉人欲攻鄭令叔嚮聘焉視其有人與無人\n子産為之詩曰子惠思我褰裳涉洧子不\n我思豈無他士叔嚮歸曰鄭有人子産在焉不可攻\n也秦荆近其詩有異心不可攻也\n晉人乃輟攻鄭孔子曰詩\n云無競惟人子産一稱而鄭國免\n\n　　察傳\n六曰夫得言不可以不察數傳而白為黑黑為白故\n狗似玃玃似母猴母猴似人人之與狗則逺矣\n此愚者之所以大過也聞而審則為福矣聞而不\n審不若無聞矣齊桓公聞管子於鮑叔楚莊聞孫叔\n敖於沈尹筮審之也故國霸諸侯也\n吳王聞越王句踐於太宰噽智伯聞\n趙襄子於張武不審也故國亡身死也\n\n凡聞言必熟論其於人必驗\n之以理魯哀公問於孔子曰樂正夔一足\n信乎孔子曰昔者舜欲以樂傳教於天下乃令重黎\n舉夔於草莾之中而進之舜以為樂正䕫於\n是正六律和五聲以通八風而天下大服\n重\n黎又欲益求人舜曰夫樂天地之精也得失\n之節也故唯聖人為能和樂之本也夔能和之以平\n天下若夔者一而足矣故曰夔一足非一足也\n宋之丁氏家無井而出溉汲常一人居外及其家穿\n井告人曰吾穿井得一人有聞而傳之者曰丁氏穿\n井得一人國人道之聞之於宋君宋君令人問之於\n丁氏丁氏對曰得一人之使非得一人於井中也求\n能之若此不若無聞也子夏之晉過衞\n有讀史記者曰晉師三豕涉河子夏曰非\n也是己亥也夫巳與三相近豕與亥相似至於晉而\n問之則曰晉師己亥涉河也辭多類非而是多類是\n而非是非之經不可不分此聖人之所慎也\n然則何以慎緣物之情及人之情以為所聞則得之\n矣\n吕氏春秋第二十二卷終\n"}
{"id": "KR3j0009_023", "series": "KR3j0009", "text": "呂氏春秋第二十三卷　髙氏訓解\n　雲間　宋邦乂　范廷啓　張邦瑩　何玉畏校\n　貴直論第三\n　　貴直\n一曰賢主所貴莫如士所以貴士為其直言也言直\n則枉者見矣人主之患欲聞枉而\n惡直言是障其源而欲其水也水奚自至\n是賤其所欲而貴其所惡也所欲奚自來\n\n能意見齊宣王宣王曰寡人聞子好直有之乎\n對曰意惡能直意聞好直之士\n家不處亂國身不見汚君身今得見王而家宅乎齊\n意惡能直宣王怒曰野士也將罪之能\n意曰臣少而好事長而行之王胡不能與野士乎將\n以彰其所好耶\n王乃舍之能意者使謹乎論於主之側亦必不\n阿主不阿主之所得豈少哉此賢主之所求而\n不肖主之所惡也狐援説齊湣王曰殷之鼎陳\n於周之廷其社蓋\n於周之屏其干戚之音在人\n之遊亡國之音不得至於廟亡國\n之社不得見於天亡國之器陳於廷所以為戒\n王必勉之其無使齊之大呂陳之廷無\n使太公之社蓋之屏\n無使齊音充人之游齊王不受狐援出而\n哭國三日其辭曰先出也衣絺紵後出也\n滿囹圄吾今見民之洋洋然東走而不知所處齊王\n問吏曰哭國之法若何吏曰斮王曰行法吏陳斧\n質於東閭不欲殺之而欲去之狐援聞而蹶往過之\n吏曰哭國之法斮先生之老歟昬歟\n狐援曰曷為昏哉於是乃言曰有人自南方來鮒\n入而鯢居使人之朝\n為草而國為墟殷有比干吳有子胥齊有狐援\n已不用若言又斮之東閭每斮者以吾參夫\n二子者乎狐援非\n樂斮也國已亂矣上已悖矣哀社稷與民人故出若\n言出若言非平論也將以救敗也固嫌於危\n此觸子之所以去之也達子之所以死之也\n\n趙簡子攻衞附郭自將兵及戰\n且遠立又居於􁚄蔽屏櫓之下\n鼓之而士不起簡子投桴而歎曰嗚呼士之遫\n弊一若此乎行人燭過免\n胃横戈而進曰亦有君不能耳何弊之有簡子艴然\n作色曰寡人之無使汝身自將是衆也子親謂寡人\n之無能有説則可無説則死對曰昔吾先君獻公即\n位五年兼國十九用此士也惠公即位二年淫色暴\n慢身好玉女秦人襲我遜去絳七十用此士\n也文公即位二年底之以勇故三年而士\n盡果敢城濮之戰五敗荆人圍衞取曹拔石社定天\n子之位成尊名\n於天下用此士也亦有君不能取士何弊\n之有簡子乃去犀蔽屏櫓而立於矢石之所及\n一鼓而士畢乗之簡子曰與吾得革車\n千乗也不如聞行人燭過之一言行人燭過可謂能\n諫其君矣戰鬪之上枹鼓方用賞不加厚罰不加重\n一言而士皆樂爲其上死\n　　直諫\n二曰言極則怒怒則說者危非\n賢者孰肯犯危而非賢者也將以要利矣要利\n之人犯危何益故不肖主無賢者無賢則不聞極言\n不聞極言則姦人比周百邪悉起若此則無以\n存矣凡國之存也主之安也必有以也\n不知所以雖存必亡雖安必危所\n以不可不論也齊桓公管仲鮑叔􁐀戚相與飲\n酒酣桓公謂鮑叔曰何不起為夀鮑叔奉杯而\n進曰使公毋忘出奔在於莒也\n使管仲毋忘束縛而在於魯也\n使􁐀戚毋忘其飯牛而居於車\n下\n桓公避席再拜曰寡人與大夫能皆毋忘夫\n子之言則齊國之社稷幸於不殆矣當此\n時也桓公可與言極言矣可與言極言故可與為霸\n荆文王得茹黄之狗宛路之矰以畋\n於雲夢三月不反得丹之姬淫朞\n年不聽朝葆申曰先王卜以臣為葆吉今王\n得茹黄之狗宛路之矰畋三月不反得丹之姬淫朞\n年不聽朝王之罪當笞王曰不穀免衣繦\n緥而齒於諸侯願請變更而無笞葆\n申曰臣承先王之令不敢廢也王不受笞是廢先王\n之令也臣寧抵罪於王毋抵罪於先王王曰敬諾引\n席王伏葆申束細荆五十跪而加之于背如此者再\n謂王起矣王曰有笞之名一也遂致之申曰臣\n聞君子耻之小人痛之耻之不變痛之何益葆申趣\n出自流於淵請死罪文王曰此不穀之過也葆申何\n罪王乃變更召葆申殺茹黄之狗析宛路之矰放丹\n之姬後荆國兼國三十九令荆國廣大至於此者葆\n申之力也極言之功也\n　　知化\n三曰夫以勇事人者以死也未死而言死不論\n以雖知之與勿知同\n凡智之貴也\n貴知化也人主之惑者則不然化未至則不\n知化已至雖知之與勿知一貫也事有可以過者有\n不可以過者而身死國亡則胡可以過此賢主之所\n重惑主之所輕也所輕國惡得不危身惡得不困危\n困之道身死國亡在於不先知化也吳王夫差是也\n子胥非不先知化也諫\n而不聽故吳為丘墟禍及闔廬\n吳王夫差將伐齊子胥曰不可夫\n齊之與吳也習俗不同言語不通我得其地不能處\n得其民不得使夫吳之與越也接土鄰境\n壤交通屬習俗同言語通我得其地能處之得\n其民能使之越於我亦然夫吳越之勢不兩立越之\n於吳也譬若心腹之疾也雖無作其傷深而在内也\n夫齊之於吳也疥癬之病也不苦其已也且其無傷\n也今釋越而伐齊譬之猶懼虎而刺猏雖勝\n之其後患未央太宰噽曰不可君王之令所\n以不行於上國者齊晉也君王若伐齊而勝之徙其\n兵以臨晉晉必聽命矣是君王一舉而服兩國也君\n王之令必行於上國夫差以為然不聽子胥\n之言而用太宰噽之謀子胥曰天將亡吳矣則使君\n王戰而勝天將不亡吳矣則使君王戰而不勝夫差\n不聽子胥兩祛髙蹶而出於廷\n曰嗟乎吳朝必生荆棘矣\n夫差興師伐齊戰於艾陵\n大敗齊師反而誅子胥子胥將死曰與吾安得一目\n以視越人之入吳也乃自殺夫差乃取其身而流之\n江抉其目著之東門曰女胡\n視越人之入我也居數年越報吳殘其國絶其世滅\n其社稷夷其宗廟夫差身爲擒夫差將\n死曰死者如有知也吾何面以見子胥於地下乃爲\n幎以冐面死夫患未至則不可告也患\n既至雖知之無及矣故夫差之知慙於子胥也不若\n勿知\n　　過理\n四曰亡國之主一貫天\n時雖異其事雖殊所以亡同者樂不適也樂不適則\n不可以存糟丘酒池肉圃爲格\n雕柱而桔諸侯不適也\n刑鬼侯之女而取其環\n截涉者脛而視其髓\n殺梅伯而遺文王其醢不適也\n\n文王貌受以告諸侯作為琁室築為\n頃宮剖孕婦而觀\n其化殺比干而視其心不適也\n孔子聞之曰其竅通則\n比干不死矣\n夏商之所以亡也\n晉靈公無道從上彈人而觀其避丸也\n使宰人臑熊􁙹不熟殺之令\n婦人載而過朝以示威不適也趙盾驟諫而不聽公\n惡之乃使沮麛沮麛見之不忍賊\n曰不忘恭敬民之主也賊民之主不忠\n棄君之命不信一於此不若死\n乃觸廷槐而死齊湣王亡居衞謂公王\n丹曰我何如主也王丹對曰王賢主也臣\n聞古人有辭天下而無恨色者臣聞其聲於王\n而見其實王名稱東帝實辨天下去國居\n衞容貌充滿顔色發揚無重國之意王曰\n甚善丹知寡人寡人自去國居衞也帶益三副矣\n\n宋王築為蘖帝鴟夷血髙懸之射著甲胄從\n下血墜流地\n\n左右皆賀曰王之賢過湯武\n矣湯武勝人今王勝天賢不可以加矣宋王大\n説飲酒室中有呼萬嵗者堂上盡應堂上已應堂下\n盡應門外庭中聞之莫敢不應不適也\n\n　　壅塞\n五曰亡國之王不可以直言不可以直言則過無道\n聞而善無自至矣無自\n至則壅秦繆公時戎彊大秦\n繆公遺之女樂二八與良宰焉戎王大喜以其故數\n飲食日夜不休左右有言秦冦之至者因扞弓而射\n之秦冦果至戎王醉而卧於樽下卒生縛而\n擒之未擒則不可知已擒則又不知\n雖善説者猶若此何哉齊攻宋\n何其兄曰如報其情有且先夫死者死先夫亡者亡\n於是報於王曰殊不知齊寇之所在國人甚安王大\n喜左右皆曰鄉之死者宜矣王多賜之金寇至王自\n投車上馳而走此人得以富於他國夫登山而視牛\n若羊視羊若豚牛之性不若羊羊之性不若豚\n所自視之勢過也而因怒於牛羊之小也此狂\n夫之大者狂而以行賞罰此戴氏之所以絶也\n\n齊王欲以淳于髠傅太子髠辭曰臣\n不肖不足以當此大任也王不若擇國之長者而使\n之齊王曰子無辭也寡人豈責子之令太子必如寡\n人也哉寡人固生而有之也子為寡人令太子如堯\n乎其如舜也凡説之行也道不智聽智從自非受是\n也今自以賢過於堯舜彼且胡可以聞説哉説\n必不入不聞存君齊宣王好\n射説人之謂已能則彊弓也其嘗所用不\n過三石以示左右左右皆試引之中闗而止\n皆曰此不下九石非王其孰能用是\n宣王之情所用不過三石而終身自以為用\n九石豈不悲哉非直士其孰能不阿主\n世之直士其寡不勝衆數也故亂國之主患存\n乎用三石爲九石也\n　　原亂\n六曰亂必有第大亂五小亂三䚯亂三\n故詩\n曰毋過亂門所以逺之也慮福未及慮禍之所\n以皃之也武王以武得之以文持之倒戈㢮弓示天\n下不用兵所以守之也晉獻公立驪姬以爲夫人以\n奚齊爲太子里克率國人以攻殺之荀息立其\n弟公子卓巳葬里克又率國人攻殺之於是\n晉無君公子夷吾重賂秦以地而求入\n秦繆公率師以納之晉人立以為君是為惠公惠\n公既定於晉背秦徳而不予地秦繆\n公率師攻晉晉惠公逆之與秦人戰於韓原晉師大\n敗秦獲惠公以歸囚之於靈臺十月乃與晉成\n歸惠公而質太子圉太子圉逃歸也惠公死圉立為\n君是為懐公秦繆公怒其逃歸也起奉公子重耳以\n攻懐公殺之於髙梁而立重耳是為文公文公\n施舍振廢滯匡乏困救災患禁淫慝薄賦歛宥罪戾\n節器用用民以時敗荆人于城濮定襄王\n釋宋出糓戍\n外内皆服\n而後晉亂止故獻公聽驪姬近\n梁五優施殺太子申生而大難隨之者五三君死一\n君虜大臣卿士之\n死者以百數離咎二十年自上世以來亂未嘗一而\n亂人之患也皆曰一而已此事慮不同情也事慮不\n同情者心異也故凡作亂之人禍希不及身\n呂氏春秋卷第二十三終\n"}
{"id": "KR3j0009_024", "series": "KR3j0009", "text": "呂氏春秋第二十四卷　高氏訓解\n　雲間　宋邦乂　范廷啓　徐益孫　張邦瑩校\n　不茍論第四\n　　不茍\n一曰賢者之事也雖貴不茍爲\n雖聽不自阿必中理然後動\n必當義然後舉此忠臣之行也賢主之\n所説而不肖主雖不肖其説非惡其聲也人主\n雖不肖其説忠臣之聲與賢主同行其實則與\n賢主有異異故其功名禍\n福亦異異故子胥見説於闔閭\n而惡乎夫差比干生而惡於啇死而\n見説乎周武王至殷郊係墮五人御於前\n莫肯之為曰吾所以事君者非係也武王左釋白羽\n右釋黄鉞勉而自為係孔子聞之曰此五人者之所\n以為王者佐也不肖主之所弗安也故天子有不勝\n細民者天下有不勝千乗者秦繆公見\n戎由余説而欲留之由余不肯繆公以告蹇叔蹇叔\n曰君以告内史廖内史廖對曰戎人不達於五音與\n五味君不若遺之繆公以女樂二八人與良宰遺之\n戎王喜迷惑大亂飲酒晝夜不休由余驟諫而\n不聽因怒而歸繆公也蹇叔非不能爲内史廖之所\n爲也其義不行也繆公能令人臣時立其正義故雪\n殽之耻而西至河雍也秦繆公相百里奚\n晉使叔虎齊使東郭蹇如秦公孫枝請見之\n公曰請見客子之事歟對曰非也相國使\n子乎對曰不也公曰然則子事非子之事也\n秦國僻陋戎夷事服其任人事其事猶懼爲\n諸侯笑今子爲非子之事退將論而罪公孫枝\n出自敷於百里氏百里奚請之公曰此所聞於相國\n歟枝無罪奚請有罪奚請焉百里奚歸辭公孫\n枝公孫枝徙自敷於街百里奚令吏行其罪定分官\n此古人之所以爲法也今繆公鄉之矣其霸西戎豈\n不宜哉晉文公將伐鄴趙衰言所以勝鄴之術文公\n用之果勝還將行賞衰曰君將賞其本乎賞其末乎\n賞其末則騎乗者存賞其本則臣聞之郤子虎文公\n召郤子虎曰衰言所以勝鄴鄴既勝將賞之曰蓋聞\n之於子虎請賞子虎子虎曰言之易行之難臣言之\n者也公曰子無辭郄子虎不敢固辭乃受矣凡行賞\n欲其博也博則多助今虎非親言者也而賞猶及之\n此踈逺者之所以盡能竭智者也晉文公亡久矣歸\n而因大亂之餘猶能以霸其由此歟\n\n　　賛能\n二曰賢者善人以人中人以事\n不肖者以財得十良\n馬不若得一伯樂\n得十良劔不若得一歐冶得地千里\n不若得一聖人舜得臯陶而舜受之湯\n得伊尹而有夏民文王得吕望而服殷\n商夫得聖人豈有里數哉\n管子束縛在魯桓公欲相鮑叔\n鮑叔曰吾君欲霸王則管夷吾在彼臣\n弗若也桓公曰夷吾寡人之賊也射我者也不可\n鮑叔曰夷吾為其君射人者\n也君若得而臣之則彼亦將為君射人桓公\n不聽强相鮑叔固辭讓而相桓公果聽\n之於是乎使人告魯曰管夷吾寡人之讐也願得之\n而親加手焉魯君許諾乃使吏鞹\n其拳膠其目盛之以鴟夷置之車中至\n齊境桓公使人以朝車迎之祓以爟火釁以犧\n猳焉\n生與之如國\n命有司除廟筵几而薦之曰自孤之聞夷\n吾之言也目益明耳益聦孤弗敢專敢以告于先君\n因顧而命管子曰夷吾佐予管仲還走再\n拜稽首受令而出管子治齊國舉事有功桓公\n必先賞鮑叔曰使齊國得管子者鮑叔也桓公可謂\n知行賞矣凡行賞欲其本也本則過無由生矣\n孫叔敖沈尹莖相與友叔敖遊於郢三年聲問\n不知修行不聞沈尹莖謂孫叔敖曰説義以聽\n方術信行能令人主上至於王下至於霸我不若子\n也耦世接俗説義調均以適主心子不如我也子何\n以不歸耕乎吾將為子㳺沈尹莖遊於郢\n五年荆王欲以為令尹沈尹莖辭曰期思之鄙人有\n孫叔敖者聖人也王必用之臣不若也荆王於是使\n人以王輿迎叔敖以為令尹十二年而莊王霸此沈\n尹莖之力也功無大乎進賢\n　　自知\n三曰欲知平直則必準繩欲知方圓則必規\n矩人主欲自知則必直士故天子\n立輔弼設師保所以舉過也夫人故不能自知\n人主猶其存亡安危勿求於外務在自知堯\n有欲諫之皷舜有誹謗之木湯\n有司過之士武王有戒慎之鞀\n猶恐不能自知今賢非堯舜湯\n武也而有揜蔽之道奚繇自知哉荆成齊莊不自知\n而殺吳王智伯不\n自知而亡\n宋中山不自知而滅\n晉惠公趙括不自知而虜\n鑽荼龎涓太子申不自知而死\n\n敗莫大於不自知范\n氏之亡也\n百姓有得鍾者欲負而走則鍾大不可負以椎毁\n之鍾况然有音恐人聞之而奪已也遽揜其耳\n惡人聞之可也惡已自聞之悖矣為人主而惡聞其\n過非猶此也惡人聞其過尚猶可魏文侯燕\n飲皆令諸大夫論已或言君之智也至於任座任座\n曰君不肖君也得中山不以封君之弟而以封君之\n子是以知君之不肖也文侯不説知於顔色任\n座趨而出次及翟黄翟黄曰君賢君也臣聞其主賢\n者其臣之言直今者任座之言直是以知君之賢也\n文侯喜曰可反歟翟黄對曰奚為不可\n臣聞忠臣畢其忠而不敢逺其死座殆尚在於\n門翟黄往視之任座在於門以君令召之任座\n入文侯下階而迎之終座以為上客文侯微翟\n黄則㡬失忠臣矣上順乎主心以顯賢者其\n唯翟黄乎\n　　當賞\n四曰民無道知天民以四時寒暑日月星辰之行知\n天四時寒暑日月星辰之行當則諸生有血氣\n之類皆為得其處而安其産人臣亦無道知主\n人臣以賞罰爵祿之所加知主主之賞罰\n爵祿之所加者宜則親䟽逺近賢不肖皆盡其\n力而以為用矣晉文公反國賞從亡者而陶狐\n不與左右曰君反國家爵禄三出而陶狐不\n與敢問其説文公曰輔我以義導我以禮者吾\n以為上賞教我以善疆我以賢者吾以為次賞拂吾\n所欲數舉吾過者吾以爲末賞三者所以賞有功之\n臣也若賞唐國之勞徒則陶狐將爲首矣\n周内史興聞之曰晉公其霸乎\n昔者聖王先徳而後力晉公其當之\n矣秦小主夫人用奄變群賢不説自匿百\n姓鬱怨非上公子連\n亡在魏聞之欲入因羣臣與民從鄭所之塞\n右主然守塞弗入\n曰臣有義不兩主公子勉去矣\n公子連去入翟從焉氏塞菌改入\n之夫人聞之大駭令吏\n興卒奉命曰冦在邊卒與吏其始發也皆曰往\n擊冦中道因變曰非擊冦也迎主君也公子\n連因與卒俱來至雍圍夫人夫人自殺公子連\n立是爲獻公怨右主然而將重罪之徳菌改\n而欲厚賞之監突爭之曰不可秦公\n子之在外者衆若此則人臣爭入亡公子矣此\n不便主獻公以爲\n然故復右主然之罪而賜菌改官大夫\n賜守塞者人米二十石獻公可謂能用賞罰\n矣凡賞非以愛之也罰非以惡之也用觀歸也所歸\n善雖惡之賞所歸不善雖愛之罰\n此先王之所以治亂安危也\n　　博志\n五曰先王有大務去其害之者故所欲以必得所惡\n以必除此功名之所以立也俗主則不然有大\n務而不能去其害之者此所以無能成也夫去害務\n與不能去害務此賢不肖之所以分也使獐疾\n走馬弗及至已而得者其時顧也驥一\n日千里車輕也以重載則不能數里任重也賢\n者之舉事也不聞無功然而名不大立利不及\n世者愚不肖為之任也\n冬與夏不能兩刑草與稼不\n能兩成新糓熟而陳糓虧凡有角者無上齒果實繁\n者木必庳用智褊\n者無遂功天之數也故天子不處全不處極不\n處盈全則必缺極則必反盈則必虧先王知物之不\n可兩大故擇務當而處之孔墨寗越皆布衣之士也\n慮於天下以為無若先王之術者\n故日夜學之有便於學者無不為也有不便於\n學者無肯為也蓋聞孔丘墨翟晝日諷誦習業夜親\n見文王周公旦而問焉\n用志如此其精也何事而不達何為而\n不成故曰精而熟之鬼將告之非鬼告之也精而熟\n之也今有寳劒良馬於此玩\n之不厭視之無倦寳行良道一而弗復欲身之安也\n名之章也不亦難乎寗越中牟之鄙人也苦耕稼之\n勞謂其友曰何為而可以免此苦也其友曰莫如學\n學三十嵗則可以達矣寗越曰請以十嵗人將休吾\n將不敢休人將卧吾將不敢卧十五嵗而周威公師\n之矢之速也而不過二里止也\n步之遲也而百舍不止也今以寗越之材而久不止\n其為諸侯師豈不宜哉養由基尹儒皆六藝之人也\n荆廷嘗有神曰猨荆之善射者莫之能中荆王請養\n由基射之養由基矯弓操矢而往未之射而括中之\n矣發之則猨應矢而下則養由基有先中中之者矣\n尹儒學御三年而不得焉苦痛\n之夜夢受秋駕於其師明日往朝其師望而謂\n之曰吾非愛道也恐子之未可與也今日將教子以\n秋駕尹儒反走北面再拜曰今昔臣夢受之\n先為其師言所夢所夢固秋駕已上二士者可謂能\n學矣可謂無害之矣此其所以觀後世已\n\n　　貴當\n六曰名號大顯不可疆求必繇其道治物者不\n於物於人治人者不於事於君治君者不於\n君於天子治天子者不於天子於欲\n治欲者不於欲於性性者萬物之本也不可長不\n可短因其固然而然之此天地之數也窺赤肉而鳥\n鵲聚貍處堂而衆䑕散衰絰陳而民知䘮竽\n瑟陳而民知樂湯武修其行而天下從\n桀紂慢其行而天下畔豈待其言哉君子\n審在已者而已矣荆有善相人者所言無遺策\n聞於國莊王見而問焉對曰臣非能相人也\n能觀人之友也觀布衣也其友皆孝悌純謹畏令如\n此者其家必日益身必日榮矣所謂吉人也觀\n事君者也其友皆誠信有行好善如此者事君日益\n官職日進此所謂吉臣也觀人主也其朝臣多\n賢左右多忠主有失皆交爭証諫如此者國日\n安主日尊天下日服此所謂吉主也臣非能相\n人也能觀人之友也莊王善之於是疾收士日夜不\n懈遂霸天下故賢主之時見文藝之人也非特具之\n而已也所以就大務也夫事無大小固相與通\n田獵馳騁弋射走狗賢者非不為也為之而智日得\n焉不肖主為之而智日惑焉志曰驕惑之事不亡奚\n待君有好獵者曠日持久而不得獸入則媿其\n家室出則媿其知友州里惟其所以不得之故則狗\n惡也欲得良狗則家貧無以於是還疾耕疾耕\n則家富家富則有以求良狗狗良則數得獸矣田獵\n之獲常過人矣非獨獵也百事也盡然霸王有\n不先耕而成霸王者古今無有此賢者不肖之所以\n殊也賢不肖之所欲與人同堯桀幽厲皆然所\n以爲之異故賢主察之以爲不可弗爲以爲可故爲\n之爲之必繇其道物莫之能害此功之所以相萬也\n\n呂氏春秋卷二十四終\n"}
{"id": "KR3j0009_025", "series": "KR3j0009", "text": "呂氏春秋第二十五卷　高氏訓解\n　雲間　宋邦乂　張邦瑩　徐益孫　何玉畏校\n　似順論第五\n　　似順\n一曰事多似倒而順多似順而倒有知順之為\n倒倒之為順者則可與言化矣至長反短至短\n反長天之道也\n荆莊王欲伐陳使人視\n之使者曰陳不可伐也莊王曰何故對曰城郭髙溝\n洫深蓄積多也寧國曰陳可伐也夫陳小國也\n而蓄積多賦歛重也則民怨上矣城郭髙溝洫深則\n民力罷矣興兵伐之陳可取也莊王聽之遂取陳焉\n田成子之所以得有國至今者有兄曰完\n子仁且有勇越人興師誅田成子曰奚\n故殺君而取國田成子患之完子請\n率士大夫以逆越師請必戰戰請必敗敗請必死田\n成子曰夫必與越戰可也戰必敗敗必死寡人疑焉\n完子曰君之有國也百姓怨上賢良又有\n死之臣蒙耻以完觀之也國已懼矣今越人起師臣\n與之戰戰而敗賢良盡死不死者不敢入於國君與\n諸孤處於國以臣觀之國必安矣完子行田成子泣\n而遣之夫死敗人之所惡也而反以為安豈一道哉\n故人主之聽者與士之學者不可不博\n尹鐸為晉陽下有請於趙簡子\n簡子曰往而夷夫壘我將往往而見壘是中行\n寅與范吉射也\n鐸往而增之簡子\n上之晉陽望見壘而怒曰譆鐸也欺我於是乃舍於\n郊將使人誅鐸也孫明進諫曰以臣私之鐸可賞也\n鐸之言固曰見樂則淫侈見憂則\n諍治此人之道也今君見壘念憂患而况羣臣與民\n乎夫便國而利於主雖兼於罪鐸為之夫順令\n以取容者衆能之而况鐸歟君其圖之\n簡子曰微子之言寡人㡬過於是乃以免\n難之賞賞尹鐸人主太上喜怒必循理其次\n不循理必數更雖未至大賢猶足以盖濁世矣\n簡子當此\n世主之患耻不知而矜自用好愎過而惡聽諫\n以至於危耻無大乎危\n者\n　　别類\n二曰知不知上矣過者之患不知而自以為知物多\n類然而不然故亡國僇民無已夫草有莘有藟獨食\n之則殺人合而食之則益夀萬堇\n不殺漆淖水合兩淖則為蹇溼之\n則為乾金柔錫柔合兩柔則為剛燔之則為淖\n或溼而乾或燔而淖類固不必可推知也\n小方大方之類也\n小馬大馬之類也小智非大智之類也\n魯人有公孫綽者告人曰\n我能起死人人問其故對曰我固能治\n偏枯今吾倍所以為偏枯之藥則可以起死\n人矣物固有可以為小不可以為大可以為半不可\n以為全者也相劔者曰白所以為\n堅也黄所以為牣也黄白雜則堅且牣良劔也難者\n曰白所以為不牣也黄所以為不堅也黄白雜則不\n堅且不牣也又柔則錈堅則折劔折且錈焉得為利\n劔劔之情未革而或以為良或以為惡説使之也故\n有以聰明聽説則妄説者止無以聰明聽説則堯桀\n無别矣此忠臣之所患也\n賢者之所以廢也義小為之則小\n有福大為之則大有福於禍則不然小有之不若其\n亡也射招者欲其中小\n也射獸者欲其中大也物固不必安可推也\n\n髙陽應將為室家匠對曰未可也木尚生加\n塗其上必將撓\n以生為室今雖善後將必敗\n髙陽應曰緣子之言則室不敗也木益枯則勁\n塗益乾則輕以益勁任益輕則不敗\n匠人無辭而對受令而為之室之始成也善\n其後果敗髙陽應好小察而不通乎大理也驥驁綠\n耳背日而西走至乎夕則日在其前矣\n目固有不見也智固有不\n知也數固有不及也不知其説所以然而然聖人因\n而興制不事心焉\n　　有度\n三曰賢主有度而聽故不過有度而以聽則不\n可欺矣不可惶矣不可恐矣不可喜矣以凡人\n之知不昬乎其所已知而昬乎其所未知則人\n之易欺矣可惶矣可恐矣可喜矣知之不審也客有\n問季子曰奚以知舜之能也季子曰堯\n固巳治天下矣舜言治天下而合已之符是以\n知其能也若雖知之奚道知其不爲私季子曰\n諸能治天下者固必通乎性命之情者當無私矣夏\n不衣裘非愛裘也煖有餘也冬不用非愛\n也清有餘也聖人之不爲私也非愛貴也節乎巳\n也節巳雖貪汙之心猶若止又况乎聖人許由非疆\n也有所乎通也有所通則貪汙之利外矣\n孔墨之弟子徒屬充滿天下皆以仁義之術教導\n於天下然而無所行教者術猶不能行又况乎所教\n是何也仁義之術外也夫以外勝内\n匹夫徒步不能行又况乎人主唯通乎\n性命之情而仁義之術自行矣先王不能盡知執一\n而萬物治使人不能執一者\n物感之也故曰通意之悖解心之繆去徳之累\n通道之塞貴富顯\n嚴名利六者悖意者也\n容動色理氣意六者繆心者也\n惡欲喜怒哀樂六者累徳者也\n智能去就取舍六者塞道者也\n此四六者不蕩乎胷中則正\n正則靜靜則清明\n清明則虚虚則無為而無不為也\n\n　　分職\n四曰先王用非其有如已有之通乎君道者也\n夫君也者處虚素服\n而無智故能使衆智也智反無能故能使衆能也能\n執無為故能使衆為也無智無能無為此君之所執\n也人主之所惑者則不然以其智疆智以\n其能疆能以其爲疆爲此處人臣之職也處人臣之\n職而欲無壅塞雖舜不能爲武\n王之佐五人武王之於五\n人者之事無能也然而世皆曰取天下者武王也故\n武王取非其有如已有之通乎君道也通乎君道則\n能令智者謀矣能令勇者怒矣能令辯者語矣夫馬\n者伯樂相之造父御之\n賢主乗之一日千里無御相之勞而有其功則\n知所乗矣今召客者酒酣\n歌舞鼓瑟吹竽明日不拜樂已者\n而拜主人主人使之也先王之立功名有似\n於此使衆能與衆賢功名大立於世不\n予佐之者而予其主使之也譬之若為宫室必任巧\n匠奚故曰匠不巧則宮室不善夫國重物也其\n不善也豈特宮室哉巧匠為宮室為圓必以規\n為方必以矩為平直必以準繩功已就不知規\n矩繩墨而賞匠巧匠之宮室已成不知巧匠而皆曰\n善此某君某王之宮室也此不可不察也人主\n之不通主道者則不然自為人則不能任賢者則惡\n之與不肖者議之此功名之所以傷國家之所\n以危棗棘之有裘狐之有也食棘之棗衣狐之\n皮先王固用非其有而已有之湯武一日而盡有夏\n啇之民盡有夏啇之地盡有夏商之財以其民安而\n天下莫敢之危以其地封而天下莫敢不説以其財\n賞而天下皆競無費乎郼與岐周而天下稱大\n仁稱大義通乎用非其有白公勝得荆國\n不能以其府庫分人七日石乞曰患至\n矣不能分人則焚之毋令人以害我白公又\n不能九日葉公入乃發太府之貨予衆\n出髙庫之兵以賦民因攻之十有\n九日而白公死國非其有也而欲有之可謂至貪矣\n不能爲人又不能自爲可謂至愚矣譬白公之嗇若\n梟之愛其子也衞靈\n公天寒鑿池宛春諫曰天寒起役恐傷民\n公曰天寒乎宛春曰公衣狐裘坐熊席陬隅有竈\n是以不寒今民衣弊不補履决不組君則不寒矣民\n則寒矣公曰善令罷役左右以諫曰君鑿池不知天\n之寒也而春也知之以春之知之也而令罷之福將\n歸於春也而怨將歸於君公曰不然夫春也魯國之\n匹夫也而我舉之夫民未有見焉今將令\n民以此見之曰春也有善於寡人有也春之善非寡\n人之善歟靈公之論宛春可謂知君道矣君者固無\n任而以職受任工拙下也賞罰法也君奚事哉若是\n則受賞者無徳而抵誅者無怨矣人自反而已此治\n之至也\n　　處方\n五曰凡為治必先定分君臣父子夫婦君臣父子夫\n婦六者當位則下不踰節而上不茍為矣少不悍辟\n而長不簡慢矣金木異任水火殊事\n陰陽不同其為民利一也故異\n所以安同也同所以危異也同異之分貴賤\n之别長少之義此先王之所慎而治亂之紀也\n今夫射者儀毫而失牆\n畫者儀髮而易貌\n言審本也本不審雖堯舜不能\n以治故凡亂也者必始\n乎近而後及逺必始乎本而後及末\n治亦然\n故百里奚處乎虞而虞亡處乎秦而秦\n霸向摯處\n乎商而商滅處乎周而周王\n百里奚之處乎虞智非愚也向摯\n之處乎商典非惡也無其本也其\n處於秦也智非加益也其處於周也典非加善也有\n其本也其本也者定分之謂也\n齊令章子將而與韓魏攻荆荆令唐篾\n將而拒之軍相當六月而不戰齊令周最\n趣章子急戰其辭甚刻章子對周最曰殺\n之免之殘其家王能得此於臣不可以戰而戰可以\n戰而不戰王不能得此於臣與荆人夾泚水而軍章\n子令人視水可絶者荆人射之水不可得近有\n芻水旁者告齊候者曰水淺深易知荆人所盛\n守盡其淺者也所簡守皆其深者也候者載芻者與\n見章子章子甚喜因練卒以夜奄荆人之所盛守果\n殺唐篾章子可謂知將分矣韓昭釐侯出弋靷偏緩\n昭釐侯居車上謂其僕靷不偏緩乎其\n僕曰然至舍昭釐侯射鳥其右攝其一靷適之\n昭釐侯巳射駕而歸上車選間曰鄉者靷偏\n緩今適何也其右從後對曰今者臣適之昭釐侯至\n詰車令各避舍故擅為妄意之道雖當賢王不\n由也今有人於此擅矯行則免國家利輕重則\n若衡石為方圜則若規矩此則工矣巧矣而不足法\n法也者衆之所同也賢不肖之所\n以其力也謀出乎不可用事出乎不可同此為\n先王之所舍也\n　　慎小\n六曰上尊下卑卑則不得以小觀上尊則恣\n恣則輕小物輕小物則上無道知下下無道\n知上上下不相知則上非下下怨上矣人臣之情不\n能為所怨人主之情不能愛所非\n此上下大相失道也故賢主謹小物以論好惡\n巨防容螻而漂邑殺人\n突洩一煙而焚宮燒積\n將失一令而軍破身死\n主過一言而國殘名辱\n為後世笑\n衛獻公戒孫林父寗殖食鴻集于囿\n虞人以告公如囿射鴻\n二子待君日晏公不來至來不釋皮冠而見二\n子二子不説逐獻公立公子黚\n\n衛莊公立欲逐石圃\n登臺以望見戎州而問之曰是何為\n者也侍者曰戎州也莊公曰我姬姓也戎人\n安敢居國使奪之宅殘其州晉人適攻衞戎州人因\n與石圃殺莊公立公子起此小物不\n審也人之情不蹷於山而蹷於垤\n齊桓公即位三年三言而天下稱賢\n群臣皆説去肉食之獸去食粟之鳥去絲罝之網\n吳起治西河欲諭其信於民\n夜日置表於南門之外令於邑中曰明日有\n人僨南門之外表者仕長大夫明日日\n晏矣莫有僨表者民相謂曰此必不信\n有一人曰試往僨表不得賞而已何傷往\n僨表來謁吳起吳起自見而出仕之長大夫夜\n日又復立表又令於邑中如前邑人守門爭表表加\n植不得所賞自\n是之後民信吳起之賞罰賞罰信乎\n民何事而不成豈獨兵乎\n\n呂氏春秋第二十五卷終\n"}
{"id": "KR3j0009_026", "series": "KR3j0009", "text": "呂氏春秋卷第二十六　高氏訓解\n　雲間　宋邦乂　范廷啓　徐益孫　張邦瑩校\n　士容論第六\n　　士容\n一曰士不偏不黨柔而堅虚而實其狀朖然不\n儇若失其一\n傲小物而志屬於大似\n無勇而未可恐狼執固横敢而不可辱\n害臨患渉難而處\n義不越南面稱寡而不以侈大\n今日君民而欲服海外\n節物甚髙而細利弗賴\n耳目遺俗而可與定世\n富貴弗就而貧賤弗朅徳行尊\n理而羞用巧衞寛裕不訾而中心\n甚厲難動以物而必不妄折\n此國士之容也齊有善相狗者其鄰\n假以賢取䑕之狗\n朞年乃得之曰是良狗也其鄰畜之數年而不取䑕\n以告相者相者曰此良狗也其志在獐麋豕鹿不在\n䑕欲其取䑕也則桎之其鄰桎其後足\n狗乃取䑕夫驥驁之氣鴻鵠之志有諭\n乎人心者誠也人亦然誠有之則神應乎人矣言豈\n足以諭之哉此謂不言之言也客有見田\n駢者被服中法進退中度趨翔閑雅\n辭令遜敏田駢聽之畢而辭之客出田\n駢送之以目弟子謂田駢曰客士歟田駢\n曰殆乎非士也今者客所弇歛士所術施也士\n所弇歛客所術施也客殆乎非士也故火\n燭一隅則室偏無光骨節蚤成空竅哭歷身\n必不長衆無謀方乞謹視見多故不良志\n必不公不能立功好得惡予國雖大不為\n王禍災日至故君子之容\n純乎其若鍾山之玉梏乎其若陵上之木\n淳淳乎\n慎謹畏化而不肯自足\n乾乾乎取舍不悦而心甚素撲\n唐尚敵年為史其故人謂\n唐尚願之以謂\n唐尚唐尚曰吾非不得為史也羞而不為也其故人\n不信也及魏圍邯鄲唐尚説惠王而解之圍\n以與伯陽\n其故人乃信其羞為史也居有閒其故人\n為其兄請唐尚曰衛君死吾將汝兄以代\n之其故人反興再拜而信之夫可信而不信不可信\n而信此愚者之患也\n知人情不能自遺以此\n為君雖有天下何益故\n敗莫大於愚愚之患在必自用自用則戇陋之人從\n而賀之有國若此不若無有古之與賢從此生矣\n非惡其子孫也非徼而矜其名也反\n其實也\n　　務大\n二曰甞試觀於上志三王之佐其名無不榮\n者其實無不安者功大故也俗主之佐其\n欲名實也與三王之佐同其名無不辱者其實\n無不危者無功故也皆患其身不貴於其國\n也而不患其主之不貴於天下也此所以欲榮而逾\n辱也欲安而逾危也孔子曰鷰爵爭善處於一\n屋之下母子相哺也區區焉相樂也自以爲\n安矣竈突决上棟焚燕爵顔色不變是何也不知禍\n之將及之也不亦愚乎為人臣而免於燕爵之智者\n寡矣夫為人臣者進其爵祿富貴父子兄弟相與比\n周於一國區區焉相樂也而以危其社稷其為竈突\n近矣而終不知也其與燕爵之智不異故曰天下大\n亂無有安國一國盡亂無有安家一家盡亂無有安\n身此之謂也故細之安必待大大之安必待小\n細大賤貴交相為贊然後皆得其所樂\n薄疑説衞嗣君以王術嗣君\n應之曰所有者千乗也願以受教\n薄疑對曰烏獲奉千鈞又况一斤\n杜赫以安天下説周昭文\n君昭文君謂杜赫曰願\n學所以安周杜赫對曰臣之所言者不可則不\n能安周矣臣之所言者可則周自安矣此\n所謂以弗安而安者也\n鄭君問於被瞻曰聞先生之義不死\n君不亡君信有之乎\n被瞻對曰有之夫言不聽道不行則固不事君也\n若言聽道行又何死亡哉故被瞻之不\n死亡也賢乎其死亡者也\n昔有舜欲服海外而不成既足以成帝\n矣禹欲帝而不成既足以王海内矣湯武欲繼禹而\n不成既足以王通達矣五伯欲繼湯武而不成既足\n以為諸侯長矣孔墨欲行大道於世而不成既足以\n成顯榮矣夫大義之不成既有成已故務事大\n　　上農\n三曰古先聖王之所以導其民者先務於農民農非\n徒為地利也貴其志也民農則樸樸則易用易則邊\n境安主位尊民農則重重則少私義少私義則\n公法立力專一民農則其産復其産復則重徙重徙\n則死其處而無二慮民舍本而事末則不令不\n令則不可以守不可以戰民舍本而事末則其産\n約其産約則輕遷徙輕遷徙則國家有患皆有逺志\n無有居心民舍本而事末則好智好智則多詐\n多詐則巧法令以是為非以非為是后稷\n曰所以務耕織者以為本教也是故天子親率諸侯\n耕帝籍田大夫士皆有功業\n是故當時之務農不見于國\n以教民尊地産也\n后妃率九嬪蠶於郊桑於公田是以春秋冬夏\n皆有麻枲絲繭之功以力婦教也是故丈\n夫不織而衣婦人不耕而食男女貿功以長生\n此聖人之制也故敬時愛日非老不休非\n疾不息非死不舍上田夫食九人下田夫食五\n人可以益不可以損一人治之十人食之六畜\n皆在其中矣此大任地之道也故當時之務不興土\n功不作師徒庶人不冠弁娶妻嫁女享\n祀不酒醴聚衆\n農不上聞不敢私籍於庸為害於時也然後制野禁\n苟非同姓農不出御女不外嫁以安農也\n野禁有五地未辟易不操麻不出糞\n齒年未長不敢為園囿量力不足不敢渠地而\n耕農不敢行賈不敢為異事為害\n於時也然後制四時之禁山不敢伐材下木澤\n人不敢灰僇繯網罝罦不敢出於門罛罟\n不敢入於淵澤非舟\n虞不敢緣名為害其時也若民不力田墨乃\n家畜國家難治三疑乃極是謂背本反則失毁\n其國凡民自七尺以上屬諸三官農攻粟工\n攻器賈攻貨時事不共是謂大凶奪之以土功\n是謂稽不絶憂唯必喪其粃奪之以水事是謂籥喪\n以繼樂四隣來虚奪之以兵事是謂厲禍\n因胥嵗不舉銍艾數奪民時大饑乃來野有寢耒或\n談或歌旦則有昬喪粟甚多皆知其末莫知其本真\n\n　　任地\n四曰后稷曰子能以窐為突乎子能\n藏其惡而揖之以陰乎子能使吾士靖而甽\n浴士乎子能使保溼安地而處乎子能使雚夷\n毋淫乎子能使子之野盡為泠風乎\n子能使藁數節而莖堅乎子能使穗大而堅均乎\n子能使粟圜而薄糠乎子能使米\n多沃而食之疆乎無之若何凡耕之大方力者欲柔\n柔者欲力息者欲勞勞者欲息棘者欲肥肥者欲棘\n急者欲緩緩者欲急\n溼者欲燥燥者\n欲溼上田\n棄𤱔下田棄甽五耕五耨必審以盡其深殖之度陰\n土必得大草不生又無螟蜮\n今兹美禾來兹美麥是以六尺之耟\n所以成畆也其博八寸所以成甽也\n耨柄尺此其度也其耨\n六寸所以間稼也地可使肥又\n可使棘人肥必以澤\n使苗堅而地隙人耨必以旱使地肥而土緩\n草諯大月冬至後五旬七日菖始生\n菖者百草之先生者也於是始耕\n孟夏之昔殺三葉而穫大麥\n日至苦菜死而資生\n而樹麻與菽此告民地寳盡死凡草生藏日\n中出狶首生而麥無葉\n而從事於蓄藏此告民究也\n五時見生而樹生見死而穫死\n天下時地生財不與民謀\n有年瘞土無年瘞土\n無失民時無使之治下知\n貧富利器皆時至而作渴時而止\n是以老弱之力可盡起其用曰半其功可使倍\n不知事者時未至而逆之時既徃而慕之當\n時而薄之使其民而郄之民既\n郄乃以良時慕此從事之下也操事則苦不知髙下\n民乃逾處種稑禾不為稑種重禾不為重\n是以粟少而失功\n\n　　辯土\n五曰凡耕之道必始於壚為其寡澤而後枯\n必厚其靹為其唯厚而及　者\n之堅者耕之澤其靹而後之上田則被其處下田則\n盡其汗無與三盜任地夫四序㕘發大甽小𤱔為青\n魚胠苗若直獵地竊之也既種而無行耕而不長則\n苗相竊也弗除則蕪除之則虚則草竊之\n也故去此三盜者而後粟可多也所謂今之耕也營\n而無獲者其蚤者先時晩者不及時寒暑不節\n稼乃多菑實其為晦也髙而危則澤奪陂則埓見風\n則􁳫髙培則拔寒則雕熱則脩\n一時而五六死故不能為來不俱生而俱死虚\n稼先死衆盜乃竊望之似有餘就之則虚\n農夫知其田之易也\n不知其稼之䟽而不適也知其田之際也\n不知其稼居地之虚也不除則蕪除之則虚此\n事之傷也故畮欲廣以平甽欲小以深下得陰\n上得陽然後咸生稼欲生於塵而殖\n於堅者慎其種勿使數亦無使䟽於其施土無\n使不足亦無使有餘熟有耰也必務\n其培其耰也植植者其生也必先其施土也均\n均者其生也必堅是以畮廣以平則不喪本\n莖生於地者五分之以地莖生有行故遫長\n弱不相害故遫大衡行必得縱行必術正其行\n通其風夬心中央帥為泠風\n苗其弱也欲孤\n長也欲相與居其熟也欲相扶\n是故三以為族乃多粟凡禾之患不俱生\n而俱死是以先生者美米後生者為粃是故\n其耨也長其兄而去其弟樹肥無使扶疏樹墝\n不欲專生而族居肥而扶䟽則多粃墝而\n專居則多死不知稼者其耨也去\n其兄而養其弟不收其粟而收其粗上\n下安則禾多死厚土則孽不通薄土\n則蕃轓而不發壚埴㝠色剛土柔種免耕殺匿使農\n事得\n　　審時\n六曰凡農之道厚之為寳斬木不時不折必穗\n稼就而不穫必遇天菑夫稼為之者人也\n生之者地也養之者天也是以人稼之容足耨\n之容耨據之容手此之謂耕道是以得時\n之禾長秱而穗大本而莖殺䟽\n穖而穗大其粟圓而薄糠其米\n多沃而食之疆如此者不風先時者莖\n葉帯芒以短衡穗鉅而芳奪秮米而不香後\n時者莖葉帯芒而末衡穗閲而青零\n多粃而不滿得時之黍芒莖而徼下穗芒以長\n搏米而薄糠舂之易而食之不噮而香\n如此者不飴先時者大本而華莖殺而不遂葉藁\n短穗後時者小莖而麻長短穗而厚糠小米鉗而不\n香得時之稻大本而莖葆長秱䟽穖穗如馬\n尾大粒無芒搏米而薄糠舂之易而食之香如此者\n不益先時者大本而莖葉格對短秱\n短穗多粃厚糠薄米多芒後時者纖莖而不滋厚糠\n多粃庭辟米不得恃定熟卬天而死得時\n之麻必芒以長踈節而色陽小本而莖堅厚枲以均\n後熟多榮日夜分復生如此者不蝗得時\n之菽長莖而短足其美二七以為族多枝數節競葉\n蕃實大菽則圓小菽則摶以芳稱之重食之\n息以香如此者不蟲先時者必長以蔓浮\n葉䟽節小英不實後時者短莖䟽節本虚不實得時\n之麥秱長而頸黑二七以為行而服薄䅵而赤色稱\n之重食之致香以息使人肌澤且有力如此者\n不蚼蛆先時者暑雨未至胕動蚼蛆而多疾\n其次羊以節後時者弱苗而穗蒼狼薄色而\n美芒是故得時之稼興失時之稼約莖相\n若稱之得時者重粟之多量粟相若而舂之得時者\n多米量米相若而食之得時者忍饑\n是故得時之稼其臭香其味甘其氣章百\n日食之耳目聦明心意叡智四衞\n變彊􁈌氣不入身無苛殃黄帝曰四時\n之不正也正五穀而已矣\n呂氏春秋卷第二十六\n"}
