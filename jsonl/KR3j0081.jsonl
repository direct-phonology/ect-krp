{"id": "KR3j0081_001", "series": "KR3j0081", "text": "蓋天地剖分萬物萌毓非有典藝之文堅基\n可據推當今以覽太古自昭昭而本冥冥乃\n欲審其事而建其論董其是非而綜其詳矣\n言也實爲難哉故易紀三皇書叙唐虞惟天\n爲大唯堯則之巍巍其有成功煥乎其有文\n章自是以來載籍昭晳然而立談者人異綴\n文者家舛斯乃楊朱哭於岐路墨翟悲於練\n素者也是以上述三皇下記六國備其終始\n曰皇霸\n　　　三皇\n春秋運斗樞説伏羲女媧神農是三皇也皇\n者天天不言四時行焉百物生焉三皇垂拱\n無爲設言而民不違道德玄泊有似皇天故\n稱曰皇皇者中也光也弘也含弘履中開隂\n陽布剛上含皇極其施光明指天畫地神化\n潜通煌煌盛美不可勝量禮號謚記説伏羲\n祝融神農含文嘉記虙戯燧人神農伏者别\n也變也戯者獻也法也伏羲始别八卦以變\n化天下天下法則咸伏貢獻故曰伏羲也燧\n人始鑚木取火炮生爲熟令人無復腹疾有\n異於禽獸遂天之意故曰遂人也神農神者\n信也農者濃也始作耒耜教民耕種美其衣\n食德濃厚若神故爲神農也尚書大傳説遂\n人爲遂皇伏羲爲戯皇神農爲農皇也遂人\n以火紀火太陽也陽尊故託遂皇於天伏羲\n以人事紀故託戯皇於人蓋天非人不因人\n非天不成也神農悉地力種㯏䟽故託農皇\n於地天地人道備而三五之運興矣\n謹按易稱古者伏羲氏之王天下也仰則觀\n象於天俯則觀法於地始作八卦以通神明\n之德以類萬物之情結繩爲網罟以田以漁\n伏羲氏没神農氏作斵木爲耜揉木爲耒耒\n耜之利以教天下日中爲市致天下之民通\n其變使民不倦神而化之使民宜之唯獨叙\n二皇不及遂人遂人功重於祝融女媧文明\n文見大傳之義斯近之矣\n　　　五帝\n易傳禮記春秋國語太史公記黄帝顓頊帝\n嚳帝堯帝舜是五帝也\n謹按易尚書大傳天立五帝以爲相四時施\n生法度明察春夏慶賞秋冬刑罰帝者任德\n設刑以則象之言其能行天道舉錯審諦黄\n帝始制冠冕垂衣裳上棟下宇以避風雨禮\n文法度興事創業黄者光也厚也中和之色\n德四季與地同功故先黄以别之也顓者專\n也頊者信也言其承易文之以質使天下䝉\n化皆貴貞慤也嚳者考也成也言其考明法\n度醇美嚳然若酒之芬香也堯者髙也饒也\n言其隆興焕炳㝡髙明者推行道徳舜者推\n也循也言其循堯緒也\n　　　三王\n禮號謚記説夏禹殷湯周武王是三王也尚\n書説文王作罰刑兹無赦詩説有命自天命\n此文王文王受命有此武功儀刑文王萬國\n作孚春秋說王者孰謂謂文王也\n謹按易稱湯武革命尚書武王戎車三百兩\n虎賁八百人擒紂於牧之野惟十有三祀王\n訪于箕子詩云亮彼武王襲伐大啇勝殷遏\n劉耆定武功由是言之武王審矣論語文王\n率殷之叛國以服事殷時尚臣屬何縁便得\n列三王哉經美文王三分天下有其二王業\n始兆於此耳俗儒新生不能採綜多共辨論\n至於訟鬩大王王季皆見追號豈可復謂已\n王乎禹者輔也輔續舜後庶績洪茂自堯以\n上王者皆子孫據國而起功德浸盛故造美\n論舜禹本以白衣砥行顯名升爲天子雖復\n更制不如名著故因名焉經曰有鰥在下曰\n虞舜僉曰伯禹禹平水土是也湯者攘也昌\n也言其攘除不軌改亳爲啇成就王道天下\n熾盛文武皆以其所長夫擅國之謂王能制\n割之謂王制殺生之威之謂王王者徃也爲\n天下所歸徃也\n　　　五伯\n春秋説齊桓晉文秦繆宋襄楚莊是五伯也\n謹按春秋左氏傳夏后太康娱於耽樂不循\n民事諸侯僣差於是昆吾氏乃爲盟主誅不\n從命以尊王室及殷之衰也大彭氏豕韋氏\n復續其緒所謂王道廢而霸業興者也齊桓\n九合一匡率成王室責彊楚之罪復青茅之\n貢晉文爲踐土之㑹修朝聘之禮納襄尅帶\n翼戴天子孔子稱民到于今受其賜又曰齊\n桓正而不譎晉文譎而不正至於三國既無\n歎譽一言而繆公受鄭甘言置戎而去違黄\n髪之計而遇殽之敗殺賢臣百里奚以子車\n氏爲殉詩黄鳥之所爲作故謚曰繆襄公不\n度德量力慕名而不綜實六鶂五石先著其\n異覆軍殘身終爲僇笑莊王僣號自下摩上\n觀兵京師問鼎輕重恃彊肆忿㡬亡宋國易\n子析骸厥禍亦巨皆無興微繼絶尊事王家\n之功世之紀事者不詳察其本末至書於竹\n帛同之伯功或誤後生豈不暗乎伯者長也\n白也言其咸建五長功實明白或曰霸者把\n也駮也言把持天子政令紏率同盟也桓公\n問管仲吾何君也對曰狄困於衛復兵不救\n湏滅乃徃存之仁不純爲霸君也蓋三綂者\n天地人之始道之大綱也五行者品物之宗\n也道以三興德以五成故三皇五帝三王五\n伯至道不逺三五復反譬若循連鐶順鼎耳\n窮則反本終則復始也\n　　　六國\n楚之先出自帝顓頊其裔孫曰陸終娶于鬼\n方氏是謂女漬蓋孕而三年不育啓其左脅\n三人出焉啓其右脅三人又出焉其六曰季\n連是爲芊其後有鬻熊子爲文王師成王舉\n文武懃勞而封熊繹於楚食子男之采其十\n世稱王懐王佞臣上官子簡斥逺忠臣屈原\n作離騷之賦自投汨羅水因爲張儀所欺客\n死於秦到王負芻遂爲秦所滅百姓哀之爲\n之語曰楚雖三戸亡秦必楚自顓頊至負芻\n六十四世凡千六百一十六載　燕召公奭\n與周同姓武王滅紂封召公於燕成王時入\n據三公出爲二伯自陜以西召公主之當農\n桑之時重爲所煩勞不舍鄉亭止于棠樹之\n下聽訟決獄百姓各得其所夀百九十餘乃\n卒後人思其德美愛其樹而不敢伐詩甘棠\n之所作也九世稱侯八世稱公十世稱王到\n王喜爲秦所滅燕外迫蠻貃内笮齊晉﨑嶇\n彊國之間最爲弱小㡬滅者數矣然社稷血\n食者八九百載於姬姓獨後亡非盛德之遺\n烈豈其然乎　韓之先與周同姓武子事晉\n獻公封於韓原因以爲姓韓厥因卜者之繇\n陳成季之功紹趙氏之孤建程嬰之義爲晉\n名卿寔天所相其四代始與趙魏俱得列爲\n諸侯矣五世稱王到王安爲秦所滅　魏之\n先畢公髙之後也畢公與周同姓武王滅紂\n封髙於畢因以爲姓其裔孫曰畢萬事晉獻\n公獻公伐魏滅之以封萬卜偃曰畢萬之後\n必大萬盈數魏大名也天子曰兆民諸侯曰\n萬民今名之大以從盈數以是有衆不亦宜\n乎其六世稱侯侯之孫稱王到王假爲秦所\n滅　趙之先與秦同祖其裔孫曰造父於周\n穆王爲御驊騮騄耳之乗西謁西王母東滅\n徐偃王日馳千里帝念其功賜以趙城因以\n爲姓子叔帶始去周事晉其後簡子地過於\n諸侯權重於晉君簡子疾五日不知人大夫\n皆懼呼毉扁鵲視之出董安于問扁鵲曰血\n脉治也勿怪昔秦穆公嘗如此七日而寤寤\n之日告公孫支與子輿曰我之帝所甚樂吾\n所以乆者適有學也帝告我晉國且大亂五\n世不安其後將霸未老而死霸者之子且令\n國男女無別公孫支書而藏之秦策於是出\n夫獻公之亂文公之霸而襄公之敗秦師於\n殽而歸縱滛此子所聞今主君之病與之同\n不出三日病必間有言也居二日半簡子寤\n語大夫曰我之帝所樂與百神遊於鈞天廣\n樂于九奏萬儛不類三代之樂其聲動心有\n一熊欲援我射之中熊死有羆來我又射之\n中羆死帝甚嘉之賜我二笥皆有副吾見兒\n在帝側屬我翟犬曰及汝子之壯也以賜之\n帝告我晉國且衰十世而亡嬴姓將大敗周\n人於范魁之西亦不能有也董安于受言而\n藏之以扁鵲之言告簡子賜扁鵲田四萬畒\n他日簡子出有人當道辟之不去從者將刃\n當道者曰吾有欲謁於主君從者以聞簡子\n召之曰嘻吾有所見子晣也當道者曰屏左\n右願有以謁簡子屏人當道者曰主君之病\n臣在帝側簡子曰然子之見我何爲當道者\n曰帝令主君射熊羆皆死簡子曰是且何也\n當道者曰晉國且大難主君首之帝令主滅\n二卿夫熊羆皆其祖也簡子曰帝賜我二笥\n皆有副何也當道者曰主君之子將剋二國\n於翟皆子姓也簡子曰吾見兒在帝側屬\n一翟犬曰及汝子之長以賜之夫兒何説以\n賜翟犬當道者曰兒主君之子也翟犬代之\n先也主君之子其必有代及主君之後嗣且\n有革政而胡服并二國於翟簡子問其姓而\n延之以官當道者曰臣野人致帝命耳遂不\n見無㡬范中行作亂簡子滅之此熊之効應\n也簡子卒無䘏立是爲襄子智伯攻襄子襄\n子奔之保晉陽原過從後至王澤見三人自\n帶以上不可見與原過竹二節莫通爲我以\n是遺趙無恤原過既至以告襄子齋三日親\n自剖竹有朱書曰無恤余霍太山陽侯大吏\n三月丙戌余將使汝及滅智氏亦立我三百\n邑余將使賜若林胡之地至于後世且有伉\n王赤黒龍面鳥屬鬚眉髭髯大膺大匈脩下\n而馮上左任介乗奄有河宗至于休溷諸狢\n南伐晉别北滅黒姑襄子再拜受三神之令\n三國攻晉陽嵗餘乃以汾水灌其城城不沒\n者三板城中懸釡而炊易子而食張孟談乃\n夜出見韓魏韓魏反與合謀而滅智氏共分\n其地於是趙北有代南并知山遂祀三神於\n百邑使原過主霍太山至武靈王竟胡服騎\n射辟地千里到王遷信秦反間之言殺其良\n將李牧而任趙括遂爲所滅此童謡曰趙爲\n號秦爲笑以爲不信視地上生毛　陳完字\n敬仲陳厲公之子也初懿氏卜妻之其繇曰\n是謂鳯凰于飛和鳴鏘鏘有嬀之後將育于\n姜五世其昌並于正卿八世之後莫之與京\n周史有以周易筮之遇觀之否曰是謂觀國\n之光利用賓于王此其代陳有國乎不在此\n其在異國非此其身在其子孫光逺而自他\n有耀者也厲公爲蔡所滅殺國内亂完奔于\n齊齊侯以爲卿辭曰覊旅之臣幸若獲宥及\n於寛政赦其不閑教訓而免諸罪戾弛於負\n檐君之惠也所獲多矣敢辱髙位以速官謗\n詩云翹翹車乗招我以弓豈不欲徃畏我友\n朋使爲工正飲桓公酒樂曰以火辤曰臣卜\n其晝未卜其夜不敢君子曰酒以成禮弗繼\n以滛義也以君成禮弗納於滛仁也桓公嘉\n之愛敬日新位比髙國始食田采姓田氏焉\n六世田成殺簡公其三世曰和遷康公於海\n上食一城以祠太公以下後魏文侯乃使使\n言周天子及諸侯列言於周室其孫曰威王\n到王建用后勝之計及賓客多受秦金勸王\n朝秦不脩戰備秦兵平歩入臨菑民無敢格\n者遷王建於共國人歌之曰松耶栢耶亡建\n共者客耶疾建用客之不詳也\n謹按戰國䇿太史公記秦孝公據殽凾之固\n擁雍州之地君臣戮力以窺周室有席卷天\n下囊括八荒之意當是之時啇君佐之内立\n法度務耕織脩守戰之備外恃猛將鋭卒因\n問伺隙略定西河之城南并漢中西定巴蜀\n東割膏腴之壤収要害之郡諸侯恐懼㑹盟\n而謀不愛尊爵重寳以致天下之士當此之\n時齊有孟嘗趙有平原楚有春申魏有信陵\n夫四豪者皆明智而忠信寛厚愛人兼韓魏\n燕趙宋衛中山之衆其後復有寗越蘇秦杜\n赫之屬爲之謀陳軫召滑樂毅之徒通其意\n呉起孫臏亷頗之屬制其兵嘗以十倍之地\n百萬之軍攻秦秦人開關延敵六國之師遁\n逃而不敢進秦無一矢遺鏃之費而關東已\n困於是從散約敗争割地而賂秦秦有餘力\n而制其弊及至始皇承六世之遺烈抗長䇿\n而御宇内吞二周而叱諸侯履至尊而制六\n合兼帝皇而威四海于時議者恨楚之䟽逺\n屈原魏不用公子無忌故國削以至於亡秦\n因愚弱之極運震電之蕭條混壹海内爲漢\n驅除蓋乗天之所壊誰能枝之雖阿衡宰政\n賁育馭戎何益於事且有彊兵良謀雜襲繼\n踵毎輙挫䘐亦足以祛蔽啓䝉矣始皇自以\n關中之固金城千里子孫帝王萬世之業也\n遂恣睢舊習矯任其私知坑儒燔書以愚其\n黔首窮奢肆欲力役無饜毒流諸夏亂延蠻\n貊由是二世絶祀以成大漢之資髙祖踐祚\n四海乂安世宗攘夷境崇演禮學制度文章\n冠於百王矣\n"}
{"id": "KR3j0081_002", "series": "KR3j0081", "text": "孔子曰衆善焉必察之衆惡焉必察之孟軻\n云堯舜不勝其羙桀紂不勝其惡傳言失指\n圖景失形衆口鑠金積毁消骨乆矣其患之\n也是故樂正后䕫有一足之論晉師己亥渡\n河有三豕之文非夫大聖至明孰能原析之\n乎論語名不正則言不順易稱失之毫釐差\n以千里故紏其謬曰正失也\n　　　樂正后䕫一足\n俗說䕫一足而用精專故能調暢於音樂\n謹按呂氏春秋魯哀公問於孔子樂正䕫一\n足信乎孔子曰昔者舜以䕫爲樂正始治六\n律和均五聲以通八風而天下服重黎又薦\n能爲音者舜曰夫樂天地之精得失之節故\n唯聖人爲能和樂之本䕫能和之平天下若\n䕫一足矣故曰䕫一足非一足行\n　　　丁氏家穿井得一人\n俗說丁氏家穿井得一人於井中也\n謹按呂氏春秋宋丁氏無井常一人溉汲於\n外及自穿井喜而告之吾穿井得一人傳之\n聞於宋君公問其故對曰得一人之使非得\n一人於井中也\n　　　封泰山禪梁父\n俗説岱宗上有金篋玉䇿能知人年夀脩短\n武帝探䇿得十八因讀曰八十其後果用耆\n長武帝出璽印石裁有兆朕奉車子侯即沒\n其印乃止武帝畏惡亦殺去之封禪書説黄\n帝升封泰山於是有龍垂鬍髯下迎黄帝黄\n帝上騎群臣後宮從者七十餘人小臣獨不\n得上乃悉持龍髯㧞墯黄帝之弓小臣百姓\n仰望黄帝不能復乃抱其弓而號故後世因\n曰烏號弓孝武皇帝時齊人公孫卿言漢之\n聖者在髙祖之孫今歴正值黄帝之日聖主\n亦當上封則能神仙矣\n謹按尚書禮天子廵守嵗二月至于岱宗孔\n子稱封泰山禪梁父可得而數七十有二蓋\n王者受命易姓改制應天下太平功成封禪\n以告平也所以必於岱宗者長萬物之宗隂\n陽交代觸石而出膚寸而合不崇朝徧雨天\n下唯泰山乎封者立石髙一丈二赤剋之曰\n事天以禮立身以義事父以孝成民以仁四\n守之内莫不爲郡縣四夷八蠻咸來貢職與\n天下無極人民蕃息天禄永得祭上玄尊而\n爼生魚壇廣十二丈髙三尺階三等必於其\n上示増髙也剋石紀號著己績也或曰金泥\n銀繩印之璽下禪梁父禮祠地主去事之殺\n示増廣也禪謂壇墠當有所與也三皇禪於\n繹繹明已功成而去徳者居之繹繹者無所\n指斥也五帝禪於亭亭徳不及於皇亭亭名\n山其身禪予聖人三王禪於梁父者信父者\n子言父子相信與也孝武皇帝封廣丈二尺\n髙九尺其下有玉牒書秘書江淮間一茅三\n脊爲神藉五色土益雜封縱逺方竒獸飛禽\n及白雉加祠兕牛犀象之屬其享曰天増授\n皇帝泰元神筴周而復始皇帝敬拜泰靈其\n夜有光如流星晝有白雲起封中於是作明\n堂汶上令諸侯各治邸車駕前後五至祠以\n元鼎六年告封改爲元封武帝巳年四十七\n矣何縁反更得十八也就若所云明神禍福\n必有徴應權時倒讀焉能誕招期乎奉車子\n侯驂乗上下臣不預封事何因操印没石乃\n止暴病而死悼愓無已又言武帝與仙人對\n博碁没石中馬蹄迹處于今尚存虚妄若此\n非一事也予以空僞承乏東嶽忝素六載數\n聘祈祠咨問長老賢通上泰山者云謂璽處\n剋石文昧難知也殊無有金篋玉牒探籌之\n事春秋以爲傳聞不如親見見之人斯爲審\n矣傳曰五帝聖焉死三王仁焉死五伯智焉\n死其隕落崩薨之日不能咸至百年詩云三\n后在天論語曰古皆没太史記黄帝葬於橋\n山騎龍升天豈不恠乎烏號弓者柘桑之林\n枝條暢茂烏登其上下垂著地烏適飛去後\n從撥殺取以爲弓因名烏號耳\n　　　葉令祠\n俗説孝明帝時尚書郎河東王喬遷爲葉令\n喬有神術每月朔常詣臺朝帝恠其數而無\n車騎密令太史候望言其臨至時常有雙鳬\n從南飛來因伏伺見鳬舉羅但得一雙舄耳\n使尚方識視四年中所賜尚書官属履也毎\n當朝時葉門鼔不擊自鳴聞於京師後天下\n一玊棺於㕔事前令臣吏試入終不動揺喬\n曰天帝獨欲召我沐浴服飾寢其中盖便立\n覆宿夜葬於城東土自成墳縣中牛皆流汗\n吐舌而人無知者號葉君祠牧守班錄皆先\n謁拜吏民祈禱無不如意若有違犯立得禍\n明帝迎取其鼓置都亭下畧無音聲但云葉\n太史候望在上西門上遂以占星辰省察氣\n祥言此令即僊人王喬者也\n謹按春秋左氏傳葉公子髙姓沈名諸梁古\n者令曰公忠於社稷惠恤萬民方城之外莫\n不欣戴白公勝作亂子西子期刼惠王以兵\n葉公自葉而入至于北門或遇之曰君胡不\n胄國人望君如望慈父母焉盗賊之矢若傷\n君是絶民望也若之何不胄乃胄而進又遇\n一人曰何為胄國人望君如望嵗焉日日以\n㡬若見君面是得艾也人知不死其亦無有\n奮心猶將旌君以徇扵國而又掩面以絶民\n望不亦甚乎乃免胄而進之與國人攻白公\n奔山而逝生烹石乞迎反恵王整肅官司退\n而老扵葉及其終也葉人追思而立祠功施\n於民以勞㝎國兼兹二事固祠典之所先也\n此乃春秋之時何有近孝明乎周書稱靈王\n太子晉㓜有盛德聡眀博達師曠與言弗能\n尚也晉年十五頋而問曰吾聞大師能知人\n年之短長也師曠對曰女色赤白女聲清女\n色不夀晉曰然吾後三年將上賓於天女慎\n無言禍將及女其後太子果死孔子聞之曰\n惜夫殺吾君也後丗以其自豫知其死傳稱\n王子喬仙或人問仙楊雄以爲虙羲神農黄\n帝堯舜殞落文王葬畢孔子葬魯城之北獨\n不愛其死乎知非人之所能也生乎生乎吾\n恐名生而實死也國家畏天之威思求譴告\n故於上西門城上候望近太史寺令丞躬親\n靈臺位國之陽之安别在宫中懼有得失故\n參之也何有伺一飛鳬遂建其處乎世之矯\n誣豈一事㢤\n　　　燕太子丹天爲雨粟烏白頭馬生角\n　　　厨人生害足井上株木跳度瀆\n俗説燕太子丹爲質於秦始皇執欲殺之言\n能致此瑞者可得生活丹有神靈天爲感應\n於是建使歸國\n謹按太史記燕太子丹與秦始皇遇之益不\n善丹恐而亡歸歸求勇士荆軻秦武陽函樊\n於期之首貢督亢之地圖秦王大悦禮而見\n之變起兩楹之間事敗而荆軻立死始皇大\n怒乃益發兵伐燕燕王走保遼東使使斬丹\n以謝秦燕亦遂滅丹畏死逃歸耳自爲其父\n所戮手足圮絶安在其能使雨粟其餘云云\n乎原其所以有兹語者丹實好士無所愛恡\n也故閭閻小論飭成之耳\n　　　孝文帝\n孝成皇帝好詩書通覽古今間習朝廷儀體\n尤善漢家法度故事常見中壘校尉劉向以\n世俗多傳道孝文皇帝小生於軍及長大有\n識不知父所在日祭於代東門外髙帝數夢\n見一兒祭己使使至代求之果得文帝立爲\n代王及後徴到後期不得立日爲再中及即\n位爲天子躬自節儉集上書囊以爲前殿惟\n常居明光宮聼政爲皇太薄后持三年服廬\n居枕塊如禮至以發大病知後子不能行三\n年之喪更制三十六日服治天下致升平㫁\n獄三百人粟升一錢有此事不同對曰皆不\n然\n謹按漢髙三年魏王豹叛漢附楚漢使大將\n韓信擊虜豹姬薄夫人傳詣雒陽織室漢王\n見薄姬内後宮幸之生文帝二年而爲王者\n子常居宮闕内不棄捐軍中祭代東門髙皇\n后八年後九月己酉夕即位就未央幸前殿\n下赦令即位時以昏夜日不再中文帝雖節\n儉未央前殿至奢雕文五采畫華榱壁璫軒\n檻皆飾以黄金其勢不可以書囊爲帷奢儉\n好醜不相副侔又文帝以後元年六月己亥\n崩未央宫在時平常聽政宣室不居明光宫\n及皇太薄后以孝景二年四月壬子薨葬南\n陵文帝先太后崩不爲皇太薄后持三年服\n文帝遵漢家基業初定重承軍旅之後百姓\n新免於干戈之難故文帝宜因修秦餘政教\n輕刑事少與之休息以儉約節欲自持初開\n籍田躬勸農耕桑務民之本即位十餘年時\n五穀豊熟百姓足倉廪實蓄積有餘然文帝\n本修黄老之言不甚好儒術其治尚清浄無\n爲以故禮樂庠序未修民俗未能大化茍温\n飽完給所謂治安之國也其後匈奴數犯塞\n侵擾邊境單于深入冦掠賊害北地都尉殺\n略吏民係虜老弱驅畜産燒積聚候騎至甘\n泉烽火通長安京師震動無不憂懣是時大\n發興材官騎士十餘萬軍長安帝遣丞相灌\n嬰擊匈奴文帝自勞兵至太原代郡由是北\n邊置屯待戰設備備胡兵連不解轉輸駱驛\n費損虚耗因以年歳榖不登百姓饑乏穀糴\n常至石五百時不升一錢前待詔賈捐之爲\n孝元皇帝言太宗時民賦四十斷獄四百餘\n案太宗時民重犯法治理不能過中宗之世\n地節元年天下斷獄四萬七千餘人如捐之\n言復不類前世斷獄皆以萬數不三百人文\n帝即位二十三年日月薄蝕地數震動毁壊\n民廬舍關東二十九山同日崩潰水出河決\n酸棗大風壊都雨雹如桃李深者厚三尺狗\n馬及人皆生角大雪蝗虫文帝下詔書曰間\n者隂陽不調日月薄蝕年穀不登大遭旱蝗\n饑饉之害謫見天地災及萬民丞相御史議\n可以佐百姓之急推此事類以不及太宗之\n世不可以爲升平上曰吾於臨朝綂政施號\n令何如向未及對上謂向校尉帝師傅耆舊\n洽聞親事先帝歴見三世得失事無善惡如\n聞知之其言勿有所隱向曰文帝時政頗遺\n失皆所謂悔恡小疵耶嘗輦過郎署問中郎\n馮唐以趙將亷頗馬服唐言今雖有此人不\n能用也推輦而去還歸禁中召責讓唐頓首\n陳言聞之於祖父道亷頗李牧爲邊將市租\n諸入皆輸莫府而趙王不問多少日擊牛灑\n酒勞賜士大夫賞異有故能立威名今臣竊\n聞雲中太守魏尚邊之良將也匈奴常犯塞\n爲冦尚追之吏士争居前樂盡死力斬首上\n功誤差數級下之吏尚竟抵罪由是言之雖\n得亷頗李牧不能用也及河東太守季布治\n郡有聲召欲以爲御史大夫左右或毁言使\n酒後不用布見辭去自陳曰臣幸得待罪河\n東無故而見徴召此人必以臣欺國者旣到\n無用此人亦有以毁傷臣者今以一人言則\n進之以一人言則退之臣恐天下有以見朝\n廷短也上有慙色卒遣布之官及太中大夫\n鄧通以佞幸吮癕瘍癑汁見愛擬於至親賜\n以蜀郡銅山令得鑄錢通私家之冨侔於王\n者封君又爲微行數幸通家文帝代服衣罽\n襲氈㡌騎駿馬從侍中近臣常侍期門武騎\n獵漸臺下馳射狐兎果雉刺彘是時待詔賈\n山諫以爲不宜數從郡國賢良吏出遊獵重\n令此人負名不稱其與及太中大夫賈誼亦\n數陳止遊獵是時誼與鄧通俱侍中同位誼\n又惡通爲人數廷譏之由是䟽逺遷爲長沙\n太傅既之官内不自得及渡湘水投吊書曰\n闒茸尊顯佞諛得意以哀屈原離䜛邪之咎\n亦因自傷爲鄧通等所愬也成帝曰其治天\n下孰與孝宣皇帝向曰中宗之世政教明法\n令行邊境安四夷親單于欵塞天下殷富百\n姓康樂其治過於太宗之時亦以遭遇匈奴\n賓服四夷和親也上曰後世皆言文帝治天\n下㡬至太平其德比周成王此語何從生向\n對曰生於言事文帝禮言事者不傷其意群\n臣無小大至即便從容言上止輦聽之其言\n可者稱善不可者喜笑而已言事多褒之後\n人見遺文則以爲然世之毁譽莫能得實審\n形者少隨聲者多或至以無爲有故曰堯舜\n不勝其善桀紂不勝其惡桀紂非殺父與君\n也而世有殺君父者人皆無道如桀紂此不\n勝其惡故若文帝之仁賢不勝其善世俗褒\n揚言其德比成王治㡬太平也然文帝之節\n儉約身以率先天下忍容言者含咽臣子之\n短此亦通人難及似出於孝宣皇帝者也如\n其聦明逺識不忘數十年事制持萬機天資\n治理之材恐文帝亦且不及孝宣皇帝向以\n爲如此及至世間言文帝小生於軍中長大\n祭代東門外使者求得之因立爲代王徴當\n即位後期日爲之再中集上書囊以爲前殿\n帷常居光明宮聽政爲薄太后持三年服治\n天下致升平斷獄三百人粟一升一錢凡此\n十餘事皆俗人所妄傳言過其實及傅㑹或\n以爲前皆非是如劉向言\n　　　東方朔\n俗言東方朔太白星精黄帝時爲風后堯時\n爲務成子周時爲老聃在越爲范蠡在齊爲\n鴟夷子皮言其神聖能興王霸之業變化無\n常\n謹按漢書東方朔平原人也孝武皇帝時招\n延賢良文學之士待以不次之位故四方多\n上書言得失自衒鬻者於是朔詣闕自陳十\n二失父長養兄㛐年十三學書十四擊劒十\n六誦詩十九習孫吳兵法又常服子路之言\n臣朔年二十三長九尺三寸目若懸珠齒若\n編貝勇若孟賁捷若慶忌亷如鮑叔信若尾\n生若此可以爲天子大臣矣朔文辭不遜髙\n自稱譽由是見偉稍益親幸官至太中大夫\n倡優畜之不䂊國政劉向少時數問長老賢\n通於事及朔時人皆云朔口諧倡辯不能持\n論喜爲凡庸誦説故今後世多傳聞者而揚\n雄亦以爲朔言不純師行不純德其流風遺\n書蔑如也然朔所以名過其實以其恢誕多\n端不名一行應諧似優不窮似智正諫似直\n穢德似隠非夷齊是栁惠其滑稽之雄乎朔\n之逢古射覆其事浮淺行於衆僮兒牧竪莫\n不眩耀而後之好事者因取竒言怪語附著\n之耳安在能神聖歴世爲輔佐哉\n　　　淮南王安神仙\n俗説淮南王安招致賔客方術之士數千人\n作鴻寳苑秘枕中之書鑄成黄白白日升天\n謹按漢書淮南王安天資辨博善爲文辭孝\n武以屬諸父甚尊之招募方伎怪迂之人述\n神仙黄白之事財殫力屈無能成獲乃謀叛\n逆剋皇帝璽丞相將軍大夫已下印漢使符\n節法冠趙王彭祖列侯讓等議曰安廢法行\n邪僻詐僞心以亂天下營惑百姓背叛宗廟\n春秋無將將而必誅安罪重於將反形已定\n圖書印及他逆無道事驗明白丞相弘廷尉\n湯以聞上使宗正以符節治王安自殺太子\n諸所與謀皆収夷國除爲九江郡親伏白刃\n與衆棄之安在其能神仙乎安所養士或頗\n漏亡恥其如此因飾詐説後人吠聲遂傳行\n耳\n　　　王陽能鑄黃金\n漢書曰說王陽雖儒生自寒賤然好車馬衣\n服極爲鮮好而無金銀文繡之物及遷徙去\n處所載不過囊衣不蓄積餘財去位家居亦\n布衣䟽食天下服其廉而恠其奢故俗傳王\n陽能作黃金\n謹按太史記秦始皇欺於徐市之屬求三山\n於海中通同道隱形體弦詩想蓬萊而不免\n沙丘之禍孝武皇帝兹益迷謬文成五利處\n之不疑妻以公主賜以甲第家累萬金身佩\n四印辭窮情得亦旋梟裂淮南王安鋭精黄\n白庶㡬輕舉卒離親伏白刃之罪劉向得其\n遺文竒而獻之成帝令典尚方鑄作事費甚\n多而方不驗劾向大辟繫湏冬獄兄陽成侯\n乞入國半故得減死秦漢以天子之貴四海\n之富淮南竭一國之貢税向假尚方之饒然\n不能有成者夫物之變化固自有極王陽何\n人獨能乎㢤語曰金不可作世不可度王陽\n居官食祿雖爲鮮明車馬衣服亦能㡬所何\n足恠之乃傳俗説班固之論陋於是矣\n　　　宋均令虎渡江\n九江多虎百姓苦之前將募民捕取武吏以\n除賦課郡境界皆設䧟穽後太守宋均到乃\n移記屬縣曰夫虎豹在山黿鼉在淵物性之\n所託故江淮之間有猛獸猶江北之有雞豚\n今數爲民害者咎在貪殘居職使然而反逐\n捕非政之本也壊檻穽勿復課録退貪殘進\n忠良後虎悉東渡江不爲民害\n謹按尚書武王戎車三百兩虎賁三千人擒\n紂於牧野言猛怒如虎之奔赴也詩美南仲\n闞如哮虎易稱大人虎變其文炳君子豹變\n其文蔚傳曰山有猛虎草木茂長故天之所\n生備物致用非以傷人也然時爲害者乃其\n政使然也今均思求其政舉清黜濁神明報\n應宜不爲災江渡七里上下隨流近有二十\n餘虎山栖穴處毛鬛豈能犯陽侯凌濤瀬而\n横厲哉俚語狐欲渡河無奈尾何舟人楫櫂\n猶尚畏怖不敢迎上與之周旋云悉東渡誰\n指見者堯舜欽明在上稷契允懿於下當此\n時也寧復有虎耶若均登據三事德被四海\n虎豈可抱負相隨乃至鬼方絶域之地乎\n　　　彭城相袁元服\n俗説元服父字伯楚爲光禄卿於服中生此\n子時年長矣不孝莫大於無後故収舉之君\n子不隱其過因以服爲字\n謹按元服名賀汝南人也祖父名原爲侍中\n安帝始加元服百官㑹賀臨嚴乗出而孫適\n生喜其加㑹因名曰賀字元服原父安爲司\n徒忠蹇匪躬盡誠事國啓發和帝誅討竇氏\n中興以來最爲名宰原有堂構之稱矜於法\n度伯楚名彭清擬夷叔政則冉季歴典三郡\n致位上列賀早失母不復継室云曽子失妻\n而不娶曰吾不及用吉甫子不如伯竒以吉\n甫之賢伯竒之孝尚有放逐之敗我何人哉\n及臨病困勑使留葬侍衛先公慎無迎取汝\n母喪柩如亡者有知徃来不難如其無知祗\n爲煩耳虞舜葬於蒼梧二妃不從經典明文\n勿違吾志清髙舉動皆此類也何其在服中\n生子而名之賀者乎雖至愚人猶不云耳予\n爲蕭令周旋謁辭故司空宣伯應賢相把臂\n言易稱天地大德曰生今俗間多有禁忌生\n三子者五月生者以爲妨害父母服中子犯\n禮傷孝莫肯收舉袁元服㓛德爵位子孫巍\n巍仁君所見越王勾踐民生三子與乳母孟\n嘗君對其父若不受命於天何不髙户誰能\n及者夫學問貴能行君體將雅政宜有異乎\n荅曰齊楚之事敬聞命矣至於元服其事如\n此明公既爲郷里超然逺覽何爲過聆晉語\n簡在心事乎於是欣然悦服續以大言茍有\n過人必知之我能勝仲尼哉元服子夏甫前\n後徴命終不降志亞作者之遺風矣正甫亦\n有重名今見沛相載德五丗而被斯言之玷\n恐多有宣公之論故備記其終始\n"}
{"id": "KR3j0081_003", "series": "KR3j0081", "text": "夫聖人之制禮也事有其制曲有其防爲其\n可傳爲其可繼賢者俯就不肖跋及是故子\n張過而子夏不及然則無愈子路喪姉朞而\n不除仲尼以爲大譏况於忍能矯情直意而\n已也哉詩云不愆不忘帥由舊章論語不爲\n禮無以立故注近世茍妄曰愆禮也\n　　　九江太守武陵威生不識母常自悲\n　　　感游學京師還於陵谷中見一老母\n　　　年六十餘因就問母姓爲何曰陳家\n　　　女李氏何故獨行曰我孤獨欲依親\n　　　家子威再拜長跪自白曰子威少失\n　　　慈母姓陳舅氏亦李又母與亡親同\n　　　年㑹遇於此乃天意也因載歸家供\n　　　養以爲母\n謹按禮繼母如母慈母如母謂繼父之室慈\n愛已皆有母道故事之如母也何有道路之\n人而定省世間共傳丁蘭剋木而事之今此\n之事豈不是似如仁人惻隠哀其無歸直可\n収養無事正母之號耳\n　　　大將軍掾燉煌宣度爲師大常張文\n　　　明制杖\n謹按禮記孔子之喪門人疑所服子貢曰昔\n夫子之喪顔淵若喪子而無服至子路亦然\n請喪夫子如父而無服群居則否今人乃爲\n制杖同之於父論者既不匡紏而云觀過知\n仁謂心之哀惻終始一者也凡今杖者皆在\n權戚之門至有家遭齊衰同生之痛俯伏墳\n墓而不歸來真不愛其親而愛他人者也無\n他也庶福報耳凡庸小生夫何譏稱然宣度\n凉州知名士吾是以云耳\n　　　山陽太守汝南薛恭祖喪其妻不哭\n　　　臨殯於棺上大言自同恩好四十餘\n　　　年服食祿賜男女成人幸不爲夭夫\n　　　復何恨哉今相及也\n謹按禮爲適妻杖重於宗也妻者既齊於已\n澄灑酒以養姑舅契闊中饋經理蚕織垂綂\n傳重其爲恩篤勤至矣且鳥獸之㣲尚有回\n翔之思啁噍之痛何有死喪之感終始永絶\n而曾無惻容當内崩傷外自矜飭此爲矯情\n僞之至也俚語婦死腹悲唯身知之又言妻\n非禮所與此何禮也豈不悖哉大尉山陽王\n襲與諸子並杖太傅汝南陳蕃袁隗皆制衰\n絰列在服位躬入隧哀以送之近得禮中王\n公諸子魏杖亦過矣\n　　　弘農太守河内呉匡伯康少服職事\n　　　號爲敏達爲侍御史與長樂少府黃\n　　　瓊共佐清河王事文書卬成甚嘉異\n　　　之後匡去濟南相瓊爲司空比比援\n　　　舉起家拜尚書遷弘農班詔勸耕道\n　　　於澠池間瓊薨即發喪制服上病載\n　　　輦車還府\n謹按春秋大夫出使聞父母之喪徐行而不\n反君追還之禮也匡雖爲瓊所援舉由郡縣\n功曹州治中兵曹位朝廷尚書也凡所按選\n豈得復爲君臣者耶今匡與瓊其是矣剖符\n守境勸民耕桑肆省冤疑和解仇怨國之大\n事所當勤恤而頋私恩傲很自遂若宫車晏\n駕何以過兹論者不深察而歸之厚多有是\n言及其人患失而亦曰其然司空袁周陽舉\n荀慈明有道太尉鄧伯條舉訾孟直方正二\n公薨皆制齊衰世非一然荀訾通儒於義足\n責或舉者名位斥落子孫無繼多不親至何\n乃衰乎過與不及古人同稱吊服之制斯近\n之矣\n　　　河南尹太山羊翩祖在家平原相封\n　　　子衡葬母子衡故臨太山數十日時\n　　　翩祖去河南矣子衡四從子曼慈復\n　　　爲太山士大夫用此行者數百人皆\n　　　齊衰絰帶時與太尉府自劾歸家故\n　　　侍御史胡母季皮獨過相候求欲作\n　　　衰謂君不爲子衡作吏何制服曰衆\n　　　人若此不可獨否又謂足下徑行自\n　　　可今反相歴令子失禮僕豫愆古有\n　　　吊服可依其制因爲裁縞冠幘袍單\n　　　衣裳大爲同時所非然頴川有識陳\n　　　元方韓元長綦母廣明咸嘉是焉\n謹按禮爲舊君齊衰三月謂䇿名委質爲臣\n吏者也子衡臨郡日淺無他功惠又非其身\n翩祖位則亞卿雅有令稱義當綱紀人倫爲\n之節文而首倡導犯禮違制使東嶽一郡朦\n朦焉豈不愍哉由郕人失兄子皐爲之衰雖\n失於子衡歸於曼慈者矣\n　　　太原郝子廉飢不得食寒不得衣一\n　　　介不取諸人曽過娣飯留十五錢黙\n　　　置席下去每行飲水常投一錢井中\n謹按易稱天地交萬物生人道交功勲成語\n願車馬衣輕裘與朋友共弊之而無憾士相\n見之禮䞇用腒雉受而不距而交荅焉唯祭\n飯然後拜之孔子食於施氏未當不飽何有\n同生之家而頋錢者哉傷恩薄禮弊之至也\n孟軻譏仲子吐鶂鶂之羮而食井上苦李鮑\n焦耕田而食穿井而飲非妻所織不衣餓於\n山中食棗或問之此棗子所種耶遂嘔吐立\n枯而死世不乏異惟其似旃孔子疾時貪昧\n退思狂狷狷者有所不爲亦其介也\n　　　南陽張伯大鄧子敬小伯大三年以\n　　　兄禮事之伯卧床上敬寢下小榻言\n　　　常恐清旦朝拜俱去郷里居緱氏城\n　　　中亦教授坐養聲價伯大爲議郎益\n　　　州太守子敬辟司徒公車徵\n謹按禮記十年兄事之五年肩隨之詩云如\n切如嗟如琢如磨朋友衎衎誾誾各有其儀\n也凡兄弟相愛尚同輿而出同床而寢今相\n校三年耳幸無骨血之屬坐作鬼怪旦朝言\n恐論語恭而無禮則勞且晏平仲稱善與人\n交豈徒拜伏而已哉易設四科出處語黙傳\n曰朝廷之人入而不能\n出山林之民徃而不能反二者各有所長而\n弃聖絶知遯世保真當竄深山樂天知命今\n居緱氏息偃城郭徃來帝都招延賔客無益\n誨人拱黙而已飾虛矜僞誑世耀名辭細即\n巨終爲利動春秋譏宋伯姬女而不婦今二\n子屑屑逺大失矣\n　　　公車徵士汝南夏甫少舉孝廉爲司\n　　　徒椽人間之事無所闕也其後閉户\n　　　塞牖不見賔客清旦東向再拜朝其\n　　　母念時時徃就之子亦不得見復踰\n　　　拜耳頭不著巾身無單衣足常木蹻\n　　　食止壃菜云我無益家事莫之能彊\n　　　及母終亡不列服位\n謹按孝經生事愛敬死事哀慼一家之中諭\n若異域下牀闇拜逺於愛敬者矣祖載崩隧\n又不能送逺於哀慼者矣巾所以飾首衣所\n以蔽形此乃士君子所以自别於夷狄者矣\n唯喪者訟者露首草舎餘曷有哉長沮丈人\n避世之士由訅子路殺雞黍見其子焉何有\n藏一室中不出户庭以此爲髙斯亦婞婞鯉\n趨而過庭聞詩聞禮而陳亢喜於得三不當\n近之何乃若兹者乎\n　　　公車徵士豫章徐孺子比爲太尉黃\n　　　瓊所辟禮文有加孺子隱者初不荅\n　　　命瓊薨既葬負笍　渉齎一盤醊哭\n　　　於墳前孫子琰故五官郎將以長孫\n　　　制杖聞有哭者不知其誰亦於倚廬\n　　　哀泣而已孺子無有謁刺事訖便去\n　　　子琰大恠其故遣瓊門生茅季瑋追\n　　　請辭謝終不肯還\n謹按禮凡吊喪者既哭興踊進問其故哀之\n至也孺子所以經三千里越度山川而親至\n者非徒徇於已頋義報乎哭醊墳前是也訖\n當即其帳衾問勞子琰子琰宿有善名在禮\n無違儻見微闕教誨可乎如何儵忽甚於路\n人昔黔敖忽於嗟來然君子猶以爲其嗟可\n"}
{"id": "KR3j0081_004", "series": "KR3j0081", "text": "孔子稱大哉中庸之爲德其至矣乎又曰君\n子之道忠恕而已至於訐以爲直隱以爲義\n枉以爲厚僞以爲名此衆人之所致譽而明\n主之所必討蓋觀過知仁謂中心篤誠而無\n妨於化者故覆其違理曰過譽也\n　　　長沙太守汝南郅惲君章少時爲郡\n　　　功曹郡俗冬饗百里内縣皆齎牛酒\n　　　到府宴飲時太守司徒歐陽歙臨饗\n　　　禮訖教曰西部督郵繇延天資忠貞\n　　　禀性公方典部折衝摧破姦雄不嚴\n　　　而治書曰安民則惠黎民懷之蓋舉\n　　　善以教則不能者勸今與諸儒共論\n　　　延功顯之于朝主簿讀教户吏引延\n　　　受賜惲前跪曰司正舉觥以君之罪\n　　　告謝于天明府有言而誤不可覆掩\n　　　按延資性貪邪外方内圓朋黨構姦\n　　　罔上害民所在荒亂虚而不治怨慝\n　　　並作百姓苦之而明府以惡爲善股\n　　　肱莫爭此既無君又復無臣君臣俱\n　　　喪孰與偏有君雖傾危臣子扶持不\n　　　至於亡惲敢再拜奉觥歙甚慙\n謹按禮諫有五風爲上狷爲下故入則造膝\n出則詭辭善則稱君過則稱已暴諫露言罪之\n大者而歙於饗中用延爲吏以紫亂朱大妨\n王命造次顛沛不及諷諭雖舉觥彊歙可行\n也今惲乆見授任職在昭德塞違爲官擇人\n知延貪邪罔上害民所在荒亂怨慝並作此\n爲惡積愆非一旦一夕之漸也孔子以匹夫\n朋徒無幾習射矍相之圃三哲而去者過半\n汝南中土大郡方城四十養老復敬化之至\n延姦舋彰著無與比崇臧文仲有言見無禮\n於君者若鷹鸇之逐鳥雀農夫之務去草也\n何敢宿留不即彈黜姦佞而湏於萬人之中\n乃暴引之是爲陷君君子不臨深以爲髙不\n囚少以爲多况創病君父以爲已功者哉而\n論者茍眩虚聲以爲美談汝南楚之界也其\n俗急疾有氣決然自君章之後轉相放式好\n干上怵忮以采名譽末流論起於愛憎而政\n在陪隷也\n　　　司空頴川韓稜少時爲郡主簿太守\n　　　興被風病恍忽誤亂稜隂扶輔其政\n　　　出入二年署置教令無愆失興子嘗\n　　　出教欲轉徙吏稜執不聽由是發露\n　　　被考興免官稜坐禁固章帝即位一\n　　　切原除也\n謹按易稱守位以仁尚書無曠庶官詩云彼\n君子不素飡兮論語陳力就列不能者止漢\n典吏病百日應免所以䘏民急病懲俗逋慝\n也今興官尊任重經略千里當聽訟侍祠班\n詔勸課早朝旰食夕愓若厲不以榮祿爲樂\n而以黔首爲憂位過招殃靈督其舋風疾恍\n忽有加無瘳稜綂機括知其虚實當聽上病\n以禮選引何有上欺天子中誣方伯下誑吏\n民扶輔耄亂政自已出雖幸無闕罪已不容\n於誅矣爲人謀而不忠愛人而以姑息凡人\n不可况於君子乎上令興負貪昧之罪子被\n署用之愆章問洶赫父子湮沒執事如此謂\n禮義何稜宜禁固終身中原非是\n　　　太原周黨伯况少爲卿佐發黨過於\n　　　人中辱之黨學春秋長安聞報讎之\n　　　義輟講下辭歸報讎到與卿佐相聞\n　　　期闘日卿佐多從正徃使卿佐先㧞\n　　　刀然後相擊佐欲直令正擊之黨被\n　　　創困乏佐服其義勇箯輿養之數日\n　　　蘇興乃知非其家即徑歸其立勇果\n　　　乃至於是\n謹按孝經身體髪膚受之父母不敢毁傷孝\n之始也樂正子春下堂而傷足三月不出既\n瘳矣猶有憂色身無擇行口無擇言脩身慎\n行恐辱先也而伯况被發則得就業卿佐雖\n云凶暴何緣侵已今見辱者必有以招之\n自取焉何尤於人親不可辱在我何傷\n讎者謂爲父兄耳豈以一朝之忿而肆其狂\n怒者哉既逺春秋之義殆今先祖不復血食\n不孝不智而兩有之歸其義勇其義何居\n　　　汝南陳茂君因爲荆州刺史時南陽\n　　　太守灌恂本名清能茂不入宛城引\n　　　車到城東爲友人衞修母拜到州恂\n　　　先是茂客仕蒼梧還到修家見修母\n　　　婦説修坐事繫獄當死因詣府門移\n　　　辭乞恩隨輩露首入坊中容止嚴恪\n　　　鬚眉甚偉太守大驚不覺自起立賜\n　　　巾延請甚嘉敬之即焉出修南陽士\n　　　大夫謂恂能救解修茂彈繩不撓修\n　　　竟極罪恂亦以它事去南陽疾惡殺\n　　　修爲之語曰衞修有事陳茂治之衞\n　　　修無事陳茂殺之\n謹按春秋王人之微處于諸侯之上坐則專\n席止則專館朱軒駕駟威烈赫奕就恂素爲\n官速謗當便入傳引見詰問紏其贓狀以時\n列聞文王日昃不暇食周公坐而俟旦且非\n爲己私皆公也何有忘百姓塗炭之急便廼\n光昭舊交之門乎鮑宣州牧行部多宿下亭\n司直舉劾以爲輕威損命坐之刑黜今茂泯\n弃天常進止由已孰使毁之小人譽之自我\n爲之古人病諸以爲大譏茂與修善由鴟鴞\n之愛其子適所以害之者\n　　　度遼將軍安定皇甫規威明連在大\n　　　位欲退避弟數上病不見聽㑹友人\n　　　上郡太守王旻物故䂓素縞到下亭\n　　　迎喪發服送之因令客密告并州刺\n　　　史胡芳言䂓擅逺軍營赴私違公當\n　　　及舉奏荅曰威明欲得避弟故作激\n　　　發我爲朝廷惜其功用何能爲此私\n　　　家計耶䂓後爲中郎將督并凉益三\n　　　州時有黨事懼見及因先自上言臣\n　　　前薦故太常張煥才任將帥是附黨\n　　　也又臣論輸左校時太學生張鳳等\n　　　上書訟臣是爲黨人所附也昔有畏\n　　　舟之危而自投水者蓋憂難與處樂\n　　　其亟決\n謹按詩云淑人君子其儀不忒其儀不忒正\n是四國傳曰一心可以事百君百心不可事\n一君論語夫子温良恭儉讓以得之立朝忘\n家即戎忘身身且忘之况於弟乎方殊俗越\n溢大爲邊害朝廷比辟公旰食䂓義在出身\n折衝弭難而誅伐己定當見鎮慰何有挾功\n茍念去位弟實雋德不患無位而徒闒茸何\n所堪施彊推轂之亂儀干度孝武皇帝爲驃\n騎將軍霍去病治弟舎勑令視之曰匈奴不\n滅何以家爲去病外戚末屬一切武夫尚能\n抗節洪毅而䂓世家純儒何獨負哉又以黨\n事先自勞衒如有白驗其於及已而形兆求\n不可得唯是從何憚於病曰畏舟之危自投\n於水憂難於處樂其亟决主幸必不坐太誓\n有云民之所欲天必從之天作孽猶可違自\n作孽不可逭人之所忌炎自取之蓋嚴楊惲\n勲著王室言事過差皆伏大辟以隆主威抑\n驕侵也䂓頋弟私也離局姦也誘巧詐也畏\n舟慢也四罪是矣殺決可也\n　　　南陽五世公爲廣漢太守與司徒長\n　　　史叚遼叔同嵗遼叔太子名舊才操\n　　　鹵鈍小子髠既見齒郷黨到見股肱\n　　　曰太守與遼叔同嵗恩結締素薄命\n　　　早亡幸來臨郡今年且以此相饒舉\n　　　其子如無罪得至後嵗貫魚之次敬\n　　　不有違有主簿栁對曰明府謹終追\n　　　逺興微繼絶然舊實不如髠宜可授\n　　　之世公於是厲聲曰丈夫相臨兒女\n　　　尚欲舉之何謂髙下之間耶釋兄用\n　　　弟此爲故殃叚氏之家豈稱相遭遇\n　　　之意乎竟舉舊也世公轉換南陽與\n　　　東萊太守蔡伯起同嵗欲舉其\n　　　起自乞子瓉尚弱而弟琰幸以成人\n　　　是嵗舉琰明年復舉瓉瓉十四未可\n　　　見衆常稱病遣詣生交到十八乃始\n　　　出治劇平春長上書臣甫弱冠未任\n　　　宰御乞留宿衞尚書劾奏增年受選\n　　　減年避劇請免瓉官詔書左遷武當\n　　　左尉㑹車騎將軍馮緄南征武陵蠻\n　　　夷緄與伯起同時公府辟瓉爲軍曲\n　　　候瓉歸卧家軍功除新陽長官至下\n　　　邳相\n謹按古無孝廉唯有貢士貢士恩義經傳無\n以也春秋諸侯朝覲㑹遇大夫亦豫其好禮\n記曰大夫三月葬同位畢至此言謹終悼亡\n不說子弟當見寵拔也魯有右成叔聘衞右\n宰榖留而觴之陳樂而不樂酒酣而不飲送\n以璧其妻孥􁬰宅而居之分禄而食之其子\n長乃辟孔子稱可寄百里之命託六尺之孤\n臨大節而不可奪相於之義具於此矣語有\n曰白頭如新交蓋如舊簞食壺漿㑹於樹隂\n臨别眷眷念在報効何有同嵗相臨而可拱\n黙者哉春秋因其可褒而褒之若乃世公二\n郡之舉斯爲過矣然世人亦多淺薄在者無\n之亡者無頋覆之施飢寒緩急視之若遺非\n徒如此而已至有可否之際受刑誅者人各\n有心兩不得中夫孝廉平除則有社稷民人\n傷及民人實宜料度以爲後圖\n　　　汝南戴㓜起三年服竟讓財與兄將\n　　　妻子出客舎中住官池田以耕種爲\n　　　上計吏獨車載衣資表汝南太守上\n　　　計史戴紹車後舉孝亷爲陜令\n謹按禮有東宮西宮辟子之私不足則資有\n餘亦歸之於宗也此言兄弟無離異之義也\n凡讓財者類與弟子弟尚㓜恩情注希有與\n兄既出之日可居冡下冡無屋宗家猶有羸\n田廬田可首粥力者耳何必官池客舎既推\n獨車復表其上爲其飾僞良亦昭晣㓜起同\n辟有薛孟嘗者與弟子共居弟子常求分力\n不能止固乃聽之都與奴婢引其老者曰與\n我共事汝不能使之田屋取其荒壞者曰我\n少時所作買意所戀也器物取其乆者曰我\n服食乆身口安之也外有共分之名内實十\n三耳子弟無幾盡之輙復更分如此者數傳\n稱袁盎三兄子分而供其公家之費此則然\n矣論語泰伯三讓民無得而稱之焉何有讓\n數十萬畏人而不知欲令皦皦乃如是乎方\n之袁薛差以千里凡同居上也通有無次也\n讓其下耳况若㓜起仍斯不足貴矣\n　　　江夏太守河内趙仲讓舉司隷茂材\n　　　爲髙唐令密乘轝車徑至髙唐變易\n　　　名姓止都亭中十餘日黙入市里觀\n　　　省風俗已呼亭長問新令爲誰從何\n　　　官來何時到也曰縣已遣吏迎垂有\n　　　起居曰正我是也亭長怖遽拜謁竟\n　　　便具吏其日入舎乃謁府數十日無\n　　　故便去爲郡功曹所選頗有不用因\n　　　稱狂亂首走出府門太守以其宿有\n　　　重名忍而不罪後爲大將軍梁兾從\n　　　事中郎將冬月坐庭中向日解衣裘\n　　　捕虱已因傾卧厥形悉表露將軍夫\n　　　人襄城君云不潔清當亟推問將軍\n　　　嘆曰是趙從事絶髙士也他事若此\n　　　非一也\n謹按詩云不愆不忘率由舊章左氏傳曰舊\n章不可無也凡張官置吏爲之律度故能攝\n固其位天下無覬覦也今仲讓不先謁府乃\n徑到縣俱諜吏民爾乃入舎論語升車必正\n立執綏不内顧不掩不備不見人短長禮記\n户有二屨不入將上堂聲必揚家且猶若此\n况於長吏乎君子之仕行其道也民未見德\n唯詐是聞逺薦功曹䇿名委質就有不合當\n徐告退古既待放湏起乃逝何得亂道進退\n自由傲很天常若無君父洪範陳五事以貌\n爲首孝經列三法以服爲先仲讓居有田業\n加之禄賜勢可免凍餒之厄未必湏冬日之\n煖也利不體皆此也河内殷之舊都國分爲\n三康叔之風既激而紂之化由存其俗士大\n夫本矜好大言而少實行\n"}
{"id": "KR3j0081_005", "series": "KR3j0081", "text": "易記出處黙語書美九徳咸事同歸殊塗一\n致百慮不期相反各有云尚而已是故伯夷\n讓國以採薇展禽不去於所生孔丘周流以\n應聘長沮隱居而耦耕墨翟摩頂以放踵楊\n朱一毛而不為干木息偃以藩魏包胥重壐\n而存郢夷吾朱絃以三歸平仲辭邑而濯纓\n惠施從車以百乘扈徒歩而祼形甯戚商歌\n以干禄顔闔踰墻而遁榮髙柴趣門以避難\n季路求入而隕零端木結駟以貨殖顔回屢\n空而弗營孟獻髙宇以美室原憲蓬門而株\n楹傳曰人心　同有　其面古今行事是則\n然矣比其舛曰十反\n　　　　　沛國劉　叔方父字叔遼累祖\n　　　　　　學敦　土名不休揚又無力\n　　　　仕　陵　叔方雅有髙問逺近\n　　　偉之州郡辟請未嘗荅命徃來京師\n　　　委質通門太尉徐防太傅桓焉二公\n　　　嘉其孝敬慰愍契闊為之先後叔遼\n　　　由此辟公府博士徴議郎叔方爾乃\n　　　翻然改志以禮進退三登台衮號為\n　　　　宰○陽翟令左馮翊田煇叔都兄\n　　　　威都俱合純懿不隕洪祚叔都最\n　　　為知名郡常欲爲察授之煇恥越賢\n　　　兄懼不得免因縁他疾遂託病瘖家\n　　　人妻子莫知其情人數恐灼持之有\n　　　度後在田舎天連隂雨友人張子平\n　　　吉仲考等宻共穿踰奪取衣衾窮夜\n　　　獨處廹切至矣然無聲響徒喑喑而\n　　　已子平因前抱持曰我某公也謂汝\n　　　避兄耳何意眞然耶天䘮斯人吾儕\n　　　將何效乎相對歔欷哀動左右間積\n　　　四嵗威都果舉遷安定長史據輜垂\n　　　緌還歴鄉里薦祀祖考叔都沃醊神\n　　　坐頫仰因語是月司隷太尉大將軍\n　　　同時並辟為侍御史舉茂才不幸早\n　　　隕威都官至武都太守太尉掾○汝\n　　　南范滂孟博天資聦叡辯於持論舉\n　　　孝廉光禄主事京師歸德四方影附\n　　　父字叔矩遭母憂旣葬之後饘粥不\n　　　贍叔矩謂其兄弟禮不言事辯杖而\n　　　起今俱匍匐號咷上闕奠酹下困餬\n　　　口非孝道也因將人客於九江田種\n　　　畜牧多所收獲以解債負土成冡立\n　　　祀三年服闋二兄仕進叔矩以自替\n　　　於䘮紀獨寢墳側服制如初哀猶未\n　　　歇郡舉至孝拜中司勾章長病去官\n　　　博士徴兄憂不行司徒梁國盛允字\n　　　子翩為議郎慕孟慱之德貪樹於有\n　　　禮謂孟博　公區區欲辟大臣宜令\n　　　邑人廉薦　孟博厲聲曰老夫年尊\n　　　絶意世事又海内清髙當路非一退\n　　　而告人子翩欲德我我不受也子翩\n　　　亦以恨遂不得辟孟博病去受事而\n　　常幹宰相之職\n謹按禮父為士子為天子武王建有周之號\n諡大王王季言王業肇於此矣越裳重九譯\n獻白雉周公薦陳祖廟曰先人之徳有天下\n尊歸於父此人道之極前漢詔曰海内大亂\n兵革並起朕被堅執鋭自率士卒犯危難平\n暴亂偃兵息民天下大安此皆太公之教訓\n也今上尊號曰太上皇春秋之義因其可褒\n而褒之孝經曰敬其父則子恱叔矩則其孝\n敬則粥身苦思率禮無違矣則其友于則褒\n兄委榮盡其哀情矣則其學藝則家法洽覽\n誨人不倦矣則其政事則施於已試靡有闕\n遺矣君子百行子産有四凡在他姓尚宜褒\n之况於父乎敬意之至猶用夷恱况於寵族\n乎抗爽言以拒厚㫖抑所生以為己髙忍能\n厲然獨享其榮若乃不令之下愚流貨財於\n權嬖其罪人也田煇託疾上也劉矩屈體次\n也范滂吾無取焉耳\n　　　巴郡太守太山但望伯門為司徒掾\n　　　同産子作客殺繫望自劾去星行電\n　　　征數日歸趨詣府路首肉袒辭謝太\n　　　守太尉李固謝與相見頓頭流血自\n　　　說弟薄命早亡以孤為託無義方之\n　　　教自陷罪惡自男穿旣與知情幸有\n　　　微胤乞以代之言甚哀切李公逹於\n　　　原度即活出之○髙唐令樂安周紏\n　　　孟玉為大將軍掾弟子使客殺人捕\n　　　得太守盛亮隂為宿留紏亦自劾去\n　　　詣府亮與相見不乞請又不辭謝亮\n　　　告賓客周孟玉欲作抗直不恤其親\n　　　我何能枉憲乎遂斃于獄弟婦不哭\n　　　死子而哭孟玉世人誤之猶以為髙\n謹按春秋叔牙為慶父殺般閔公大惡之甚\n而季子縁獄有所歸不探其情緩追逸賊親\n親之道州吁旣殺其君而虐用其人石碏惡\n之而厚與焉大義滅親君子猶曰純臣之道\n備矣於恩未也君親無將王誅宜耳今二家\n之子幸非元惡但望誠心内發哀情外露義\n動君子合禮中矣周紏茍執果毅忽如路人\n昔樂羊為魏伐中山歠其子羮文侯壮其功\n而疑其心秦西巴蜀命放獸而孟氏旋進其\n位麑猶不忍况弟子乎孟軻譏無惻隠之心\n傳曰於厚者薄則無所不薄矣\n　　　豫章太守汝南封祈武興泰山太守\n　　　周乗子居為太李張所舉函封未發\n　　　張病物故夫人於柩側下帷見六孝\n　　　廉曰李氏蒙國厚恩據重任咨嘉休\n　　　懿相授嵗貢上欲報稱聖朝下欲流\n　　　惠氓隷今李氏獲保首領以天年終\n　　　而諸君各懐進退未肯發引妾幸有\n　　　三孤足統䘮紀正相追隨蓬斆墳栢\n　　　何若曜德王室昭顯亡者亡者有靈\n　　　實寵頼之殁而不朽此其然乎於是\n　　　周乗頋謂左右諸君欲行周乗當止\n　　者莫逮郎君盡其哀惻乗與鄭伯堅\n　　即日辭行祈與黄叔度郅伯嚮盛孔\n　　叔留隨轜柩乗拜郎遷陵長治無異\n　　稱意亦薄之某官與祈相反俱為侍\n　　御史公車令享相位焉\n謹按孝經資於事父以事君君親臨之厚莫重\n焉春秋國語民生於三事之如一禮斬衰公\n士大夫衆生為其君乘雖見察授凾封未發\n未離陪隷不與賔于王爵諸臨城社民神之\n主也義當服懃關其祀紀夫人雖有懇切之\n教蓋子不以從令為孝而乘囂然要勒同儕\n去䘮即寵謂能有功異也明試無效亦旋告\n退安在其顯君父徳美之有\n　　　河内太守府廬江周景仲嚮每舉孝\n　　　亷請之上堂家人宴飲皆令平仰言\n　　　笑宴宴如是三四臨發贈以衣齊皆\n　　　出自中子弟中外過歴職署踰於所\n　　　望曰移臣作子於之何有\n　　　河内太守司徒頴川韓演伯南舉孝\n　　　亷唯臨辭一與相見無所寵㧞曰我\n　　　已舉若豈可令恩偏積於一門乎\n謹按春秋左氏傳夫舉無他也唯善所在親\n踈一也祁奚稱其讎不為諂立其子不為比\n舉其偏不為黨建一官而三物成晉國頼之\n君子歸焉蓋人君者闢門開窓號咷慱求得\n賢而賞聞善若驚無適也無莫也周不綜臧\n否而務藴崇之韓演不唯善是務越以一槩\n夫不擇而疆用之與可用而敗之其罪一也\n　　　安定太守汝南胡伊伯建平長樊紹\n　　　孟建俱爲司空虞放掾屬放遜位自\n　　　劾還家郡以伊爲主簿迎新太守曰\n　　　我是宰士何可委質於二朝乎因出\n　　　門名户占繫陳國紹曰桞下惠不去\n　　　父母之國君子不辭下位獨行服事\n　　　後公黄瓊大以爲恨移書汝南論正\n　　　主者吏絶紹文書而更辟伊\n謹按春秋尊公曰宰其吏為士言於四海無\n所不綂焉孟軻稱不枉尺以直尋况於枉尋\n以直尺栁下惠不枉道以事人故三黜而不\n去孔子謂之不恭今紹見編會以禮遊引耳\n其義不同於此伊心明審自求多福近靈帝\n之末司徒掾弘農董君考上名典君事不得\n自劾暫以家急假太　季崇請乞相見頫領\n功曹與俱班録訖乃　遣時公袁隗意亦非\n之然彈紏自是之後彌以滋甚郡用從事縣\n用府吏上下溷淆良可穢也詩云雖無老成\n人尚有典刑國之大綱也可不申勑小懲而\n大戒哉\n　　　宗正南陽劉祖奉為郡屬曹吏左騎\n　　　校尉薛丞君卓為户曹史太守公孫\n　　　慶當祠章陵舊俗常以衣冠子孫容\n　　　止端嚴學問通覽任頋問者以為御\n　　　史時功曹白用劉祖祖曰旣託帝王\n　　　肺腑過聞前訓不能備光輝胥附之\n　　　任而當側身陪乗執䇿握革有死而\n　　　已無能為役薛丞因前自白今明公\n　　　垂出未有御者雖云不敏敢充人之\n　　　周旋進對補察時闕言出成謨大見\n　　　敬重亦以祖為髙嵗盡俱舉孝廉\n謹按周禮保氏掌　藝之教其一曰御論語\n曰吾何執執御乎子適衛冉子僕有政事之\n士列于四友然猶御者不為役也春秋左氏\n傳晉悼公即位程鄭為乗馬御訓群騶知禮\n今國家大駕大僕親御他出奉車都尉寜可\n復言執䇿握革而辭譲之乎凡黔首皆五帝\n子孫何獨今之肺腑當見優異也宗廟之人\n或在甽畒人之化也何日之有舊時長吏質\n樸子皆駕御故曰從兒君臣父子其揆一也\n臣不肯御乎豈可然公子遂偃蹇不使下陵\n上替能無亂乎劉祖幸免罪戾而見褒賞公\n孫於是失政刑矣\n　　　聘士彭城姜肱伯雅京兆韋著休明\n　　　靈帝踐祚太后臨朝陳竇以忠見害\n　　　中常侍曹節秉國之權大作威福兾\n　　　寵名賢以弭已謗於是起家肱為犍\n　　　為太守著東海相肱告其人吾以虚\n　　　獲實藴藉聲價盛明之際尚不委質\n　　　况今政在家哉遂乗桴浮海莫知其\n　　　極而著驩以承命駕言宵征民不見\n　　　徳唯戮是聞論輸左校\n謹按易稱君子之道或出或處或黙或語傳\n曰朝廷之人入而不能出山林之士徃而不\n能返言各有長也孔子嘉虞仲夷逸作者七\n人亦終隱約姜肱髙尚其事見得思義豈不\n綽綽有餘裕哉韋著邁種其徳少有云補可\n也虐刑以逞民心怨痛徳薄位尊力小任重\n古人懼旃鮮能不及矣\n　　　趙相汝南李綂少㓜為兾州剌史■\n　　　况所奏耳目不聦明股肱掾史咸用\n　　　忿憤欲詣闕自理綂聞知之歴收其\n　　　家遣吏追還曰相乆忝重任負於素\n　　　餐年漸七十禮在懸車頃被疾病念\n　　　存首丘比自乞歸未見聽許州家幸\n　　　能為相得去實上願也居無幾果徴\n　　　時兾州有疑獄章帝見問綂綂處當\n　　　詳平克厭上心曰君大聦明刺史侵\n　　　君綂曰臣受國厚恩官尊禄重不能\n　　　自竭有以報稱乆抱重疾氣力羸露\n　　　耳聾目眩守虚隕越自分奄忽填壑\n　　　猥得承望闕廷親見御座不勝其喜\n　　　權時有瘳辭出之後必復故也刺史\n　　　不侵臣也上恱其遜即日免况拜綂\n　　　侍中○司徒九江朱倀以年老為司\n　　　隷虞詡所奏耳目不聦明見掾屬大\n　　　怒曰顚而不扶焉用彼相君勞臣辱\n　　　何用為於是東閤祭酒周舉曰昔聖\n　　　帝明王莫不厯象日月星辰以為鏡\n　　　戒熒惑比有變異豈能手書宻以上\n　　　聞倀曰可自力也舉為創草臣聞易\n　　　曰天垂象見吉凶觀乎天文以察時\n　　　變臣竊見九月庚辰今月丙辰過熒\n　　　惑於東井辟金光輝合并移時乃出\n　　　經術淺末不曉天官見其非常昭昭\n　　　再見誠切恠之誠懣憤夫月者太隂\n　　　熒惑火星不冝相干臣聞盛徳之主\n　　　不能無異但當變改有以供御孔子\n　　　曰雖明天子熒惑必謀禍福之徴慎\n　　　察用之孝宣皇帝地節元年月蝕熒\n　　　惑明年有霍氏亂孔子曰火上不可\n　　　握熒惑班變不可息志帝應其修無\n　　　極此言熒惑火精尤史家所宜察也\n　　　楚莊曰災異不見寡人其亡今變異\n　　　屢臻此天以佑助漢室覺悟國家也\n　　　臣誠懼史官畏忌不敢極言惟陛下\n　　　深留聖思按圖書之文鑒古今之戒\n　　　召見方直極言而靡諱親賢納忠\n　　　誠應人猶影響也宋景公有善言熒\n　　　惑徙舎延　益夀况乎至尊感不旋\n　　　日書曰天威棐諶言天徳輔誠也周\n　　　公將没戒成王以左右常伯常任準\n　　　人綴衣虎賁言此五官存亡之機不\n　　　可不謹也臣願陛下思周旦之言詳\n　　　左右清禁之内謹供養之官嚴宿衛\n　　　之身申勑屢省務知戒慎以退未萌\n　　　以此無彊謹匍匐自力手書宻上上\n　　　覽倀表嘉其忠謨倀目數病手能細\n　　　書詡案大臣苟肆私意詡坐上謝倀\n　　　蒙慰勞\n謹按論語能以禮讓為國乎何有夫子温良\n恭儉讓以得之傳曰心苟不競何憚於病朱\n倀位極人臣視事數年訖無一言彌縫時闕\n又倀年且九十足以惛憒義當自引以避賢\n路就使有枉欣以俟命耳何能乃發忿欲自\n提理周舉為人謀而不忠維訖匡陳起自營\n衛夫奉義順之謂禮愛人而不以德不可謂\n仁信不由中文辭何為向遇中宗永平之政\n救罪不暇何慰勞之有李綂内省不疚進對\n温雅明主是察終為長者\n　　　蜀郡太守頴川劉勝季陵去官在家\n　　　閉門却掃嵗時致敬郡縣荅問而已\n　　　無所褒貶雖自枝葉莫力太僕杜宻\n　　　周甫亦去北海相在家每至郡縣多\n　　　所陳說牋記括屬太守王昱頗厭苦\n　　　之語次聞得京師書公卿舉故大臣\n　　　劉季陵髙士也當急見徴宻知以見\n　　　激因曰明府在九重之内臣吏惶畏\n　　　天威莫敢盡情劉勝位故大夫見禮\n　　　上賓俯伏甚於鱉蝟冷澁比如寒蜒\n　　　無能徃來此罪人也清雋就義隱居\n　　　篤學時所不綜而宻逹之寃疑勲賢\n　　　成陳之罪所折而宻啓之明府賞刑\n　　　得中令問休揚雖自天然之姿猶有\n　　　萬分之一詩不云乎雨我公田遂\n　　　我私人情所有庶不為闕旣不善是\n　　　多見譏論夫何為哉於是昱甚恱服\n　　　待之彌厚\n謹按論語澹臺㓕明非公事未嘗至於偃之\n室也君子思不出其位孟軻亦以為逹則兼\n濟天下窮則獨善其身劉勝在約思純其静\n已甚若時意宴及言論折中亦無嫌也杜宻\n婆娑府縣干與王政就若所云猶有公私旣\n見譏切不蹵坐謝負而多伐善以為已力惟\n顔之厚博而俗矣\n"}
{"id": "KR3j0081_006", "series": "KR3j0081", "text": "易稱先王作樂崇徳殷薦之上帝以配祖考\n詩云鐘鼔鍠鍠磬管鎗鎗降福穰穰書曰擊\n石拊石百獸率舞鳥獸且猶感應而况於人\n乎况於鬼神乎夫樂者聖人所以動天地感\n鬼神按萬民成性類者也故黃帝作咸池顓\n頊作六莖嚳作五英堯作大章舜作韶禹作\n夏湯作護武王作武周公作勺勺言能斟勺\n先祖之道也武言以功定天下也護言救民\n也夏大承二帝也韶繼堯也大章章之也五\n英英華茂也六莖及根莖也咸池備矣其後\n周室陵遲禮崩樂壊諸侯恣行競恱所習桑\n間濮上鄭衛宋趙之聲彌以放逺滔湮心耳\n乃忘平和亂政傷民致疾損夀重遭暴秦遂\n以闕忘漢興制氏世掌大樂頗能紀其鏗鏘\n而不能說其義武帝始定郊祀廵省告封樂\n官多所增飾然非雅正故繼其條暢曰聲音\n也昔皇帝使伶倫自大夏之西崑崙之隂\n竹於嶰谷生其竅　者斷兩節而吹之\n為黃鐘之管制十二筩以聽鳯之鳴其雄鳴\n為六䳄鳴亦為六天地之風氣正而十二律\n之五聲於是乎生八音於是乎出聲者宫啇\n角徴羽也音者土曰塤匏曰笙革曰鼓竹曰\n管絲曰絃石曰磬金曰鐘木曰柷詩曰鶴鳴\n九臯聲聞于天書八音克諧無相奪倫由是\n言之聲本音末也\n　　　啇\n謹按劉歆鐘律書啇者章也物成熟可章度\n也五行為金五常為義五事為言凡歸為臣\n　　　角\n謹按劉歆鐘律書角者觸也物觸地而出戴\n芒角也五行為木五常為仁五事為貌凡歸\n為民\n　　　宮\n謹按劉歆鐘律書宮者中也居中央暢四方\n倡始施生為四聲綱也五行為土五常為信\n五事為思凡歸為君\n　　　徴\n謹按劉歆鐘律書徴者祉也物盛大而繁祉\n也五行為火五常為禮五事為視凡歸為事\n　　　羽\n謹按劉歆鐘律書羽者宇也物聚藏宇覆之\n也五行為水五常為智五事為德凡歸為物\n故聞其宮聲使人温潤而廣大聞其啇聲使\n人方正而好義聞其角聲使人整齊而好禮\n聞其徴聲使人惻隱而博愛聞其羽聲使人\n善養而好施宫聲亂者則其君驕啇聲錯者\n則其臣壊角聲繆者則其民怨徴聲洪者則\n其事難羽聲差者則其物亂春宫秋律百卉必\n彫秋宫春律萬物必榮夏宫冬律雨雹必降\n冬宫夏律雷必發聲夫音樂至重所感者大\n故曰知禮樂之情者能作識禮樂之文者能\n述作者之謂聖述者之謂明明聖者述作之\n謂也\n　　　塤\n謹按世本暴辛公作塤詩云天之誘民如塤\n如箎塤燒土也圍五寸半長三寸半有四孔\n其二通凡為六孔\n　　　笙\n謹按世本隨作笙長四寸十二簧像鳯之身\n正月之音也物生故謂之笙詩云我有嘉賓\n鼓瑟吹笙大笙謂之􁊽小者謂之和\n　　　鼓\n謹按易稱鼓之以雷霆聖人則之不知誰所\n作也鼓者郭也春分之音也萬物郭皮甲而\n出故謂之鼓周禮六鼓雷鼓八面路鼔四面\n睪鼓晉鼔皆二面詩云擊鼓其鏜論語小子\n鳴鼓而攻之可也\n　　　管\n謹按詩云嘒嘒管聲簫管備舉禮樂記管漆\n竹長一尺六孔十二月之音也物貫地而芽\n故謂之管尚書大傅舜之時西王母來獻其\n白玉琯昔章帝時零陵文學奚景於冷道舜\n祠下得生白玉管知古以玉為管後乃易之\n以竹耳夫以玉作音故神人和鳯皇儀也\n　　　瑟\n謹按世本宓羲作八尺一寸四十五絃黄帝\n書㤗帝使素女鼓瑟而悲帝禁不止故破其\n瑟為二十五絃春秋師曠為晉平公奏清徴\n之音有玄鶴二八從南方來進於廊門之扈\n再奏之而成列三奏之則延鵛而鳴舒翼而\n舞音中宫啇聲聞于天平公大說坐者皆喜\n平公提觴而起爲師曠壽反坐而問曰音莫\n悲於清徴乎師曠曰不如清角平公曰清角\n可得聞乎師曠曰不可昔黃帝駕象車交龍\n畢方並轄蚩尤居前風伯進掃雨師灑道虎\n狼在後䖝蛇伏地大合鬼神於太山之上作\n爲清角今主君德薄不足以聽之聽之將恐\n有敗平公曰寡人老矣所好者音也願遂聞\n之師曠不得已而鼓之一奏之有雲從西北\n起再奏之暴風亟至大雨灃沛裂帷幕破爼\n豆墮廊瓦凡坐者散走平公恐懼伏于室惻\n身遂疾痛晉國大旱赤地三年故曰不務徳\n治而好五音則窮身之事也今瑟長五尺五\n寸非正器也\n　　　磬\n謹按世本毋句作磬尚書豫州錫貢磬錯詩\n云笙磬同音論語子磬擊於衛有荷蕢而過\n者曰有心哉\n　　　鐘\n謹按世本垂作鐘秋分之音也詩鼓鐘于宫\n聲聞于外論語云樂云樂云鐘鼓云乎哉周\n景王將鑄大鐘單穆公諫夫先王之制鐘也\n大不出均重不過石律度量衡於是乎生小\n大器用於是乎出故聖人慎之今王作鐘聼\n之弗及比之不度鐘磬不可以知和制度不\n可以出節無益於樂而鮮民財將焉用之\n　　　柷\n謹按禮樂記柷漆桶方畫木方三尺五寸髙\n尺五寸中有椎工用柷止音為節書曰合止\n柷敔笙鏞以間聲所以五者繫五行也音所\n以八者繫八風也傳曰八音之變不可勝聼\n也由經五藝六而其枝别葉布繁華無已也\n　　　琴\n謹按世本神農作琴尚書舜彈五絃之琴歌\n南風之詩而天下治詩云我有嘉賓鼓瑟鼓\n琴雅琴者樂之綂也與八音並行然君子所\n常御者琴最親宻不離於身非必陳設於宗\n廟鄉黨非若鐘鼓羅列於虡懸也雖在窮閻\n陋巷深山幽谷猶不失琴以為琴之大小得\n中而聲音和大聲不譁人而流漫小聲不湮\n滅而不聞適足以和人意氣感人善心故琴\n之為言禁也雅之為言正也言君子守正以\n自禁也夫以正雅之聲動感正意故善心勝\n邪惡禁是以古之聖人君子慎所以自感因\n邪禁之適故近之間居則為從容以致思焉\n如有所窮困其道閉塞不得施行及有所通\n逹而用事則著之於琴以杼其意以示後人\n其道行和樂而作者命其曲曰暢暢者言其\n道之美暢猶不敢自安不驕不溢好禮不以\n暢其意也其遇閉塞憂愁而作者命其曲曰\n操操者言遇菑遭害困厄窮迫雖怨恨失意\n猶守禮義不懼不懾樂道而不失其操者也\n伯子牙方鼓琴鍾子期聽之而意在髙山子\n期曰善哉乎巍巍若太山頃之間而意在流\n水鍾子又曰善哉乎湯湯若江河子期死伯\n牙破琴絶絃終身不復鼓以為世無足為音\n者也今琴長四尺五寸法四時五行也七絃\n者法七星也\n　　　空侯\n謹按漢書孝武皇帝賽南越禱祠太乙后土\n始用樂人侯調依琴作坎坎之樂言其坎坎\n應節奏也侯以姓冠章耳或說空侯取其空\n中琴瑟皆空何獨坎侯耶斯論是也詩云坎\n坎鼓我是其文也\n　　　筝\n謹按禮樂記五絃筑身也今并凉二州筝形\n如瑟不知誰所改作也或曰秦䝉恬所造\n　　　筑\n謹按太史公記燕太子丹遣荆軻欲西刺秦\n王與客送之易水而設祖道髙漸離擊筑荆\n軻和歌為濮上音士皆垂髮涕泣後為羽聲\n慷慨而索瞋目髮盡上指冠荆軻入秦事敗\n而死漸離變名易姓為人庸保匿作於宋子\n久之作苦聞其家堂上客擊筑伎癢不能出\n言曰彼有善不善從者告其主曰彼庸乃知\n音竊言是非家丈人作樂召前使擊筑一坐\n稱美賜酒而漸離念久畏約毋窮已時乃退\n出裝匣中筑與其善衣更容貌而前莫不驚\n愕下與亢禮以為上客使擊筑歌無不涕泣\n而去者宋子客傳之聞於秦始皇始皇召見\n人有識者乃髙漸離始皇惜其善擊筑重殺\n之乃矐其目使擊筑未嘗不稱善稍益近之\n漸離乃以鈆置筑木中後進得近舉筑扑始\n皇不中於是遂誅\n　　　缶\n謹按易稱日呉之離不鼓缶而歌詩云坎其\n擊缶宛丘之道缶者瓦器所以盛漿秦人鼓\n之以節歌太史公記趙惠文王與秦昭王㑹\n於澠池秦王飲酒酣曰寡人竊聞趙王好音\n請奏瑟趙王鼓瑟秦御史前曰某日秦王與\n趙王㑹飲令趙王鼓瑟藺相如前曰竊聞秦\n王善為秦聲請奏缶以相樂秦王怒不許於\n是相如進曰五歩之内相如請得以頸血濺\n大王矣左右欲刃相如張目叱之皆靡於是\n秦王不懌為一擊缶相如頋召御史書曰秦\n王為趙王擊缶也\n　　　笛\n謹按樂記武帝時丘仲之所作也笛者滌也\n所以蕩滌邪穢納之於雅正也長二尺四寸\n七孔其後又有羗笛馬融笛賦曰近世雙笛\n從羗起羗人伐竹木及已龍鳴水中不見後\n截竹吹之音相似剡其上孔通洞之材以當\n撾便易特京君明賢識音律故本四孔加以\n一君明所加孔後出是謂啇聲五音\n　　　批把\n謹按此近世樂家所作不知誰也以手批把\n因以為名長三尺五寸法天地人與五行四\n絃象四時\n　　　竽\n謹按禮記管三十六簧也長四尺二寸今二\n十三管\n　　　簧\n謹按世本女媧作簧簧笙中簧也詩云吹笙\n鼓簧承筐是將\n　　　籥\n謹按周禮籥師氏掌教國子吹籥詩云以籥\n不僣籥樂之器竹管三孔所以和衆聲也\n　　　篪\n謹按世本蘇成公作篪管樂十孔長尺一寸\n詩云伯氏吹塤仲氏吹篪\n　　　簫\n謹按尚書舜作簫韶九成鳯凰來儀其形參\n差像鳯之翼十管長一尺\n　　　籟\n謹按禮樂記三孔籥也大者謂之産其中謂\n之仲小者謂之箹\n　　　菰\n謹按漢書舊注菰吹鞭也菰者憮也言其節\n憮威儀\n　　　荻\n謹按漢書注荻䇶也言其聲音荻荻名自定\n也\n"}
{"id": "KR3j0081_007", "series": "KR3j0081", "text": "易稱懸象著明莫大乎於日月然時有昏晦\n詩美滔滔江漢南北之紀然時有壅滯論語\n固天縱之莫盛於聖然時有困否日月不失\n其體故蔽而復明江漢不失其源故窮而復\n通聖乆不失其德故廢而復興非唯聖人俾\n爾亶厚夫有恒者亦允臻矣是故君子厄窮\n而不閔勞辱而不苟樂天知命無怨尤焉故\n録先否後喜曰窮通也\n孔子困於陳蔡之間七日不嘗粒藜羮不糝\n而猶絃琴於室顔囬釋菜於戸外子路子貢\n相與言曰夫子逐於魯削迹於衛拔樹於宋\n今復見厄於此殺夫子者無罪籍夫子者不\n禁夫子絃歌鼔儛未嘗絶音蓋君子之無恥\n也若此乎顔淵無以對以告孔子孔子恬然\n推琴喟然而嘆曰由與賜小人也召吾語之\n子路與子貢入子路曰如此可謂窮矣夫子\n曰由是何言也君子通於道之謂通窮於道\n之謂窮今丘抱仁義之道以遭亂性之患其\n何窮之爲故内省不疚於道臨難而不失其\n德大寒既至霜雪既降吾是以知松栢之茂\n也昔者桓公得之莒晉文公得之曹越得之\n會稽陳蔡之厄於立其幸乎自衛反魯刪詩\n書定禮樂制春秋之義著素王之法復相定\n公會于夾谷昭舊以正其禮抗辭以拒其侮\n齊人謝過來歸鄆讙龜隂之田焉\n孟軻受業於子思既通游於諸侯所言皆以\n爲迂遠而闊於事情然終不屈道趣舎枉尺\n以直尋嘗仕於齊位至卿後不能用孟子去\n齊尹士曰不識王之不可以爲湯武則是不\n明也識其不可然且至則是干禄也千里而\n見王不遇故去三宿而後出晝是何濡滯也\n軻曰夫尹士烏知予哉千里而見王是予所\n欲也不遇故去豈予所欲哉予不得已也予\n三宿而出晝於予心猶以為速王庶㡬改諸\n王如改之則必反予夫出畫而王不予追也\n予然後浩然有歸志魯平公駕將見孟子嬖\n人臧倉謂曰何哉君所謂輕身以先於匹夫\n者以爲賢乎樂正子曰克告於君君將爲來\n見也嬖人有臧倉者沮君君是以不果曰行\n或使之止或尼之行止非人之所能也吾不\n遇於魯侯天也臧氏之子焉能使予不遇哉\n又絶糧於鄒薛困殆甚退與萬章之徒序詩\n書仲尼之意作書中外十一篇以爲聖王不\n作諸侯恣行處士横議楊朱墨翟之言盈於\n天下天下之言不歸楊則歸墨楊氏爲我是\n無君也墨氏兼愛是無父也無父無君是禽\n獸也楊墨之道不息孔子之道不著是邪說\n誣民充塞仁義也仁義充塞則率獸食人人\n將相食也吾爲此懼閑先王之道距楊墨放\n滛辭正人心熄邪說以承三聖者予豈好辯\n哉予不得已也梁惠王復聘請之以爲上卿\n孫况齊威宣王之時聚天下賢士於稷下尊\n寵若鄒衍田駢淳于髠之屬甚衆號曰列大\n夫皆世所稱咸作書刺世是時孫卿有秀才\n年十五始來遊學諸子之事皆以爲非先王\n之法也孫卿善爲詩禮易春秋至襄王時而\n孫卿最爲老師齊尚循列大夫之缺而孫卿\n三爲祭酒焉齊人或讒孫卿乃適楚楚相春\n申君以爲蘭陵令人或謂春申君湯以七十\n里文王以百里孫卿賢者也今與之百里地\n楚其危乎春申君謝之孫卿去之游趙應聘\n於秦是時七國交爭尚於權詐而孫卿守禮\n義貴術籍雖見窮擯而猶不黜其志作書數\n十篇疾濁世之政國亂君危相屬不遵大道\n而營乎巫祝信禨祥蘇秦張儀以邪道説諸\n侯以大貴顯隨而笑之曰夫不以其道進者\n必不以其道士又小五伯以爲仲尼之門羞\n稱其功後客或謂春申君曰伊尹去夏入殷\n殷王而夏衰管仲去魯入齊魯弱而齊疆故\n賢者所在君尊國安今孫况天下賢人所去\n之國其不安乎春申君使請孫況況遺春申\n君書刺楚國因爲歌賦以遺春申君因不得\n已乃行復爲蘭陵令焉\n虞卿游説之士也一見趙孝成王賜黄金百\n鎰白璧一雙再見拜爲上卿故號爲虞卿其\n後范雎之仇魏齊亡過平原君於是秦昭王\n請平原君願爲布衣之交與飲數日請曰周\n文王得吕尚而以爲太公齊桓得管夷吾而\n以爲仲父今范君亦寡人之叔父也范君之\n仇在君之家願使人取其頭不然吾不出君\n於關平原君曰貴而交者爲賤也富而友者\n爲貧也夫魏齊者勝之交也在固不出況今\n又不在臣所乎昭王乃遺趙王書曰范君之\n仇魏齊在平原君家王使人疾持其頭來不\n然吾舉兵而伐趙又不出王之弟於關趙孝\n成王乃　卒圍平原君家急魏齊夜亡出見\n趙相虞　虞卿度趙王終不可説乃解其印\n與魏齊間行念諸侯莫可以赴急者乃復走\n大梁欲因信陵以至楚而信陵君聞之畏秦\n猶與未肯見曰虞卿何如人哉時侯嬴在傍\n曰人固未易知知人亦未易也夫虞卿一見\n趙王賜白璧一雙黄金百斤再見拜爲上卿\n三見平受相印萬戸侯當是之時天下争知\n之夫魏齊窮困過虞卿虞卿不敢重爵禄之\n尊解相印捐萬戸侯而間行以急士窮而歸\n公子公子曰何如人知人固未易也信陵君\n大慙駕如野迎之魏齊間信陵君之𥘉重見\n之大怒而自刎趙王聞之卒取其頭與秦秦\n乃遣平原君虞卿遂留於魏魏趙畏秦莫復\n用困而不得意乃著書八篇號虞氏春秋焉\n孟嘗君逐於齊見反譚子迎於澅曰君怨於\n齊大夫　孟嘗君曰有譚子曰如意則殺之\n乎夫　則又争歸之貧賤則人争去之此\n物之　理之固然也願君勿怨請以市\n論朝而盈焉夕而虛焉非朝愛之而夕憎之\n也求在故徃亡故去孟嘗君曰謹受命於是\n削所怨者名而已\n韓信常從南昌亭長食數月亭長妻患之乃\n晨早食食時信徃不爲具食信亦知意遂絶\n去釣城下有一漂母見信飢飯之竟漂數十\n日信曰吾必重報母母怒曰大丈夫不能自\n食吾哀王孫耳豈望報乎淮隂少年有侮信\n者曰君雖姣麗好帶長劒怯耳能死剌我不\n能則出我跨下於是信熟視之俛出跨下匍\n匐一市人皆笑以爲信怯後佐命大漢功冠\n天下封爲楚王賜所食母千金及亭長與百\n錢公小人也為徳不竟召辱信之少年以爲\n中尉告諸侯將相曰此人壯士也方辱我時\n豈不能殺之殺之無名故忍至於此也\n韓安國爲梁中大夫坐法抵罪蒙獄吏田甲\n辱安國安國曰死灰獨不復燃乎田甲曰燃\n則溺之居無幾梁内史缺孝景皇帝遣使者\n即拜安國爲内史起徒中爲二千石田甲亡\n安國曰甲不就官我滅乃宗甲肉袒謝安國\n笑曰公等可與治乎卒善遇之\n李廣去雲中太守屏居藍田南山中射獵當\n夜從一騎出飲田間還霸陵尉呵止廣廣騎\n曰故李將軍尉曰今將軍尚不得夜行何故\n也宿亭下居無何匈奴入遼西大爲邊害於\n是孝武皇帝乃召廣爲北平太守廣請霸陵\n尉與俱至軍斬之上書謝罪　報曰將軍者\n國之爪牙也司馬法曰登車　式遭喪不服\n振旅撫師以征不服率三軍　心同戰士之\n力故怒形則千里竦威振則萬物伏是以名\n聲暴於夷貊威稜憺乎鄰國　報忿除害捐\n殘去殺朕之所圖於將軍也　乃免冠徒跣\n稽顙請罪豈稱朕之指哉\n太尉沛國劉矩叔方爲尚書　失將軍梁兾\n意遷常山相去官兾妻兄孫禮爲沛相矩不\n敢還鄉里訪友人彭城環　都玉都素敬重\n矩欲得其意喜於見歸爲除處所意氣周宻\n人有請玉都者禍至無日何冝爲其主乎玉\n都因事遠出家人不復占問暑則鬱蒸寒則\n凛凍且飢且渇如此一年矩素直亮衆談同\n愁兾亦舉寤轉薄爲厚上補從事中郎復爲\n尚書令五卿三公　國光鎭玉都慙悔自絶\n司徒中山祝恬字　休公車徵道得温病過\n友人鄴令謝著著拒不通因載病去至汲積\n六七日止客舎中諸生曰今君所苦沈結困\n無醫師聞汲令好　欲往語之恬曰謝著我\n舊友也尚不相見視汲令𥘉不相知語之何\n益死生命也醫藥曷爲諸生事急坐相守吉\n凶莫見収舉便　寺門口白時令汝南應融\n義髙聞之驚愕即嚴便出徑詣牀蓐手自収\n摸對之垂涕曰伯休不世英才當爲國家幹\n輔人何有生相知者黙止客舎不爲人所知\n邂逅不自貞哉家上有尊老下有弱小願相\n隨俱入解傳伯休　讓融遂不聽歸取衣車\n厚其薦蓐躬自御　手爲丸藥口嘗饘粥身\n自分熱三四日間加甚劣極便制衣棺器送\n終之具後稍加損又謂伯休吉凶不諱憂怖\n交心間粗作備具相對悲喜宿止傳中數十\n餘日伯休彊健入舎後室家酣宴乃别伯休\n到拜侍中尚書　豫章太守大將軍從\n事中郎義髙爲　守八年遭母喪停柩\n官舎章百餘上得聽行服未闋而恬拜司隷\n薦融自代歴典五郡名冠遠近著去鄴淺薄\n流聞不爲公府所\n司徒頴川韓演伯南爲丹陽太守坐從兄季\n朝爲南陽太守剌探尚書演法車徴以非身\n中贓舋道路聽其從容至蕭蕭令呉斌演同\n歲也未至謂其賔從到蕭乃一相勞而斌内\n之狴犴堅其鐶挺躬將兵馬送之出境從事\n汝南閻符迎之於杼秋相得令止傳舎解其\n桎梏入與相見爲　餚異曰明府所在流稱\n今以公徴徃便原　不冝深入以介意意氣\n過於所望到亦遇　其間無幾演爲沛相斌\n去官乃臨中台首辟符焉\n太傅汝南陳蕃仲舉去光禄勲還到臨頴巨\n陵亭從者擊亭卒數下亭長閑門收其諸生\n人客皆猒毒痛欲復收蕃蕃曰我故大臣有\n罪州郡尚當先請今約勑兒客無素幸皆坐\n之何謂乃欲相及相守數時會行亭掾至困\n乃得免時令范伯弟亦即殺其亭長蕃本召\n陵父梁父令别仕平輿其祖河東太守冡在\n召陵嵗時徃祠以先人所出重難解亭止諸\n冡舎時令劉子興亦本凡庸不肯出候股肱\n争之爾乃會其冡上蕃持板迎之長跪令徐\n乃下車即坐不命去板辭意又不謙恪蕃深\n忿之令去頋謂賓客平輿老夫何欲召陵令\n哉不但爲諸家故耶而爲小竪子所慢孔子\n曰假我數年乎其明年桓帝赫然誅五侯鄧\n氏海内望風草偃子興以臟疾見彈埋於當\n世矣蕃起於家爲尚書僕射太中大夫太尉\n謹按尚書曰人惟求舊詩云雖有兄弟不如\n友生論語乆要不忘平生之言周禮九两交\n以任得民是以隋會圖其身而不遺其友鮑\n叔度其德而固推管子厥後陵遲彌已凋翫\n伐木有鳥鳴之剌谷風有弃予之怨陳餘張\n耳携手遯秦友猶父子及據國争權還爲豺\n虎目漢所稱王貢彈冠蕭朱結綬博育復隙\n其終始以交爲難况容恱偶合而能申固其\n好者哉故長平之吏移於冠軍魏其之客移\n於武安鄭當汲黯亦旋復然翟公疾之乃書\n其門一死一生乃知交情一貴一賤交情乃\n見自古患焉非直今也韓信寵秩出跨下之\n人斯難能也安國不念舊惡合禮中平李廣\n因威歸忿非義之理宣尼暨陳皆降而復什\n兼濟天下唯虞卿逼於彊秦獨善其身纉述\n篇籍垂訓後昆昔子夏心戰則癯道勝如肥\n何必髙位豐爵以爲融懿也\n"}
{"id": "KR3j0081_008", "series": "KR3j0081", "text": "　　子祭天地山川歲徧春秋國語凡禘郊\n　　報此五者國之典禮加之以社稷山川\n　　皆有功烈於民者也及前哲令德之人\n　　爲質者也及天之三辰所昭仰也地之\n　　所生殖也九州名山川澤所出財用也\n　　族也不在祀典禮矣論語非其鬼而祭\n　　也又曰淫祀無福是　泰山不享季氏\n　　而易羙西鄰之禴祭蓋重祀而不貴牲\n　　而不求華也自髙祖受命郊祀祈望世\n　　增武帝尤敬鬼神于時盛矣至平帝時\n　　　宗巳下及諸小神凡千七百所今營\n　　泯宰器闕亡蓋物盛則衰自然之道天\n　　者欲反本也故記叙神物曰祀典也\n　　　先農\n　　　秋左氏傳曰夏四月三卜郊不從乃\n　　　獻子曰吾乃今而知有卜筮夫郊\n　　　祈農事也是故啓蟄而郊郊而後\n　　耕而卜郊宜其不從也周四月今\n　　農之時也孝文帝二年正月詔曰農\n　　　本其開籍田朕躬帥耕以給宗廟粢\n　　民間名曰田官古者使民如借故曰藉\n　　　社神\n　　説社者土地之主土地廣博不可徧敬\n　　土以爲社而祀之報功也周禮説二十\n　　置一社但爲田祖報求詩云乃立冡土\n　　以御田祖以祈甘雨\n　　春秋左氏傳曰共工有子曰勾龍佐顓\n　　平九土爲后土故封爲上公祀以爲社\n　　祗\n　　　稷神\n　　　稷者五榖之長五榖衆多不可徧祭\n　　稷而祭之\n　　春秋尤氏傳有烈山氏之子曰柱能殖\n　　䟽果故立以爲稷正也周棄亦以爲稷\n正也周棄亦以爲稷自啇以來祀之禮縁生\n以事死故社稷人祀之也則祭稷穀不得稷\n米稷反自食也而邾文公用繒子于次睢之\n社司馬子魚諌曰古者六畜不相爲用祭以\n爲人也民人神之主也用人其誰享之詩云\n吉日庚午既伯既禱豈復殺馬以祭馬乎孝\n經之説於斯悖矣米之神爲稷故以癸未日\n祠稷於西南水勝火爲金相也\n　　　靈星\n俗説縣令問主簿靈星在城東南何法主簿\n仰荅曰唯靈星所以在東南者亦不知也\n漢書郊祀志髙祖五年𥘉置靈星祀后稷也\n歐爵簸揚田農之事也\n謹按祀典既以立稷又有先農無爲靈星復\n祀后稷也左中郎将賈逵説以爲龍第三有\n天田星靈者神也故祀以報功辰之神爲靈\n星故以壬辰日祀靈星於東南金勝木爲土\n相\n　　　竈神\n禮噐記曰臧文仲安知禮燔柴於竈竈者老\n婦之祭也故盛於盆尊於瓶\n周禮説顓頊氏有子曰黎爲祝融祀以爲竈\n神\n謹按明堂月令孟冬之月其祀竈也五祀之\n神王者所祭古之神聖有功徳於民非老婦\n也漢記南陽隂子方積恩好施喜祀竈臘日\n晨炊而竈神見再拜受神時有黄羊因以祀\n之其孫識執金吾封原鹿侯興衛尉鮦陽侯\n家凡二侯牧守數十其後子孫常以臘日祀\n竈以黄羊\n　　　風伯\n楚辭説後飛廉使奔屬飛廉風伯也\n謹按周禮以　燎祀風師風師者箕星也箕\n主簸揚能致風氣易巽爲長女也長者伯故\n曰風伯鼔之以雷霆潤之以風雨養成萬物\n有功於人王者祀以報功也戍之神爲風伯\n故以丙戌日祀於西北火勝金爲木相也\n　　　雨師\n春秋左氏傳說共工之子爲玄冥師鄭大夫\n子産禳於玄冥雨師也\n謹按周禮以槱燎祀雨師雨師者畢星也詩\n云月離于畢俾滂沲矣易師封也土中之衆\n者莫若水衆者師也雷震百里風亦如之至\n於太山不崇朝而徧雨天下異於雷風其德\n散大故雨獨稱師也丑之神爲雨師故以己\n丑日祀雨師於東北土勝水爲火相也\n　　　桃梗　葦茭　畵虎\n謹按黄帝書上古之時有荼與鬱壘昆弟二\n人性能執鬼度朔山上章桃樹下簡閱百鬼\n無道理妄爲人禍害荼與鬱壘縳以葦索執\n以食虎於是縣官常以臘除夕飾桃人垂葦\n茭畵虎於門皆追效於前事冀以衛凶也桃\n梗梗者更也歲終更始受介祉也戰國䇿齊\n語孟甞君將西入秦諌者千數而弗聽蘇秦\n欲止之曰臣之來　過於濇上有土偶人焉\n與桃梗相與語謂土偶人曰子西岸之土也\n埏子以爲人至歲八月天霖雨濇水至則子\n殘矣曰不然吾西　之土也殘則復西岸耳\n今子東國桃木也削子以爲人隆雨下濇水\n至泆子而汎汎將何如矣夫秦四塞之國譬\n若虎口而入之則不知其可孟嘗乃止春秋\n左氏傳曰魯襄公朝楚會楚康王卒楚人使\n公親禭公患之叔孫穆叔曰祓殯而襚則布\n帛也乃使巫以桃茢先祓殯楚人弗禁既而\n悔之古者日在北陸而藏氷深山窮谷其藏\n之也黒牡秬黍以享司寒其出之也桃弧棘\n矢以除其災也葦茭傳曰􁀆葦有藂吕氏春\n秋湯始得伊尹祓之於廟薫以􁀆葦周禮卿\n大夫之子名曰門子論語誰能出不由戸故\n用葦者欲人子孫蕃殖不失其類有如􁀆葦\n茭者交易隂陽代興也虎者陽物百獸之長\n也能執搏挫鋭噬食鬼魅今人卒得惡遇燒\n悟虎皮飲之擊其爪亦能辟惡此其驗也\n　　　雄雞\n俗説雞鳴將旦爲人起居門亦昏閉晨開扞\n難守固禮貴報功故門戸用雞也\n青史子書説雞者東方之牲也歲終更始辨\n秩東作萬物觸戸而出故以雞祀祭也\n太史丞鄧平説臘者所以迎刑送德也大寒\n至常恐隂勝故以戍日臘戍者温氣也用其\n氣日殺雞以謝刑德雄著門雌著戸以和隂\n陽調寒配水節風雨也\n謹按春秋左氏傳周大夫賓孟適郊見雄雞\n自斷其尾歸以告景王曰憚其爲犠也山海\n經曰祠鬼神皆以雄雞魯郊祀常以丹雞祀\n日以其朝聲赤羽去魯侯之咎今人卒得鬼\n剌痱悟殺雄雞以傳其心上病賊風者作雞\n散東門雞頭可以治蠱由此言之雞主以禦\n死辟惡也\n　　　殺狗磔邑四門\n俗說狗别賓主善守禦故著四門以辟盜賊\n也\n謹按月令九門磔禳以畢春氣蓋天子之城\n十有二門東方三門生氣之門也不欲使死\n物見於生門故獨於九門殺犬磔禳犬者金\n畜禳者却也抑金使不害春之時所生令萬\n物遂成其性火當受而長之故曰以畢春氣\n功成而退木行終也\n太史公記秦德公始殺狗磔邑四門以禦蠱\n菑今人殺白犬以血題門戸正月白犬血辟\n除不祥取法於此也\n　　　膢\n謹按韓子書山居谷汲者膢臘而買水楚俗\n常以十二月祭飲食也又曰嘗新始殺也食\n新曰膒膢\n　　　臘\n謹按禮傳夏曰嘉平殷曰清祀周曰大蜡漢\n改爲臘臘者獵也言田獵取獸以祭祀其先\n祖也或曰臘者接也新故交接故大祭以報\n功也漢家火行衰於戍故曰臘也\n　　　祖\n謹按禮傳共工之子曰脩好遠逰舟車所至\n足跡所逹靡不窮覽故祀以爲祖神祖者徂\n也詩云韓侯出祖清酒百壷㔫氏傳襄公將\n適楚夢周公祖而遣之是其事也詩云吉日\n庚午漢家盛於午故以午祖也\n　　　禊\n謹按周禮男巫掌望祀望衍旁招以茅女巫\n掌嵗時以祓除釁浴禊者潔也春者蠢也蠢\n蠢揺動也尚書以殷仲春厥民析言人解療\n生疾之時故於水上釁潔之也已者祉也邪\n疾已去祈分祉也\n　　　司命\n謹按詩云芄芄棫樸薪之槱之周禮槱燎司\n中司命文昌也司中文昌上六星也槱者積\n薪燔柴也今民間獨祀司命耳刻木長尺二\n寸爲人像行者檐篋中居者别作小屋齊天\n地大尊重之汝南餘郡亦多有皆祠以腊率\n以春秋之月\n"}
{"id": "KR3j0081_009", "series": "KR3j0081", "text": "禮天子祭天地五嶽四瀆諸侯不過其望也\n大夫五祀士門户庶人祖蓋非其鬼而祭之\n謟也又曰淫祀無福是以隱公將祭鍾巫遇\n賊蔿氏二世欲解滛神閻樂刼弑仲尼不許\n子路之禱而消息之節平荀罃不從桑林之\n祟而晉侯之疾間由是觀之則淫躁而畏者\n災自取之厥咎嚮應反誠據義内省不疚者\n物莫能動禍轉爲福矣傳曰神者申也恠者\n疑也孔子稱土之恠爲墳羊論語子不語恠\n力亂神故采其晃著者曰恠神也\n　　　世間多有見恠驚怖以自傷者\n謹按管子書齊公出於澤見衣紫衣大如轂\n長如轅拱手而立還歸寢疾數月不出有皇\n士者見公語驚曰物惡能傷公公自傷也此\n所謂澤神委虵者也唯覇主乃得見之於是\n桓公欣然笑不終日而病愈子之袒父郴爲\n汲令以夏至日詣見主簿杜宣賜酒時北壁\n上有懸赤弩照於柸形如虵宣畏惡之然不\n敢不飲其日便得胸腹痛切妨損飲食大用\n羸露攻治萬端不為愈後郴因事過至宣家\n闚視問其變故云畏此蛇虵入腹中郴還聽\n事思惟良乆頋見懸弩必是也則使門下史\n將鈴下侍徐扶輦載宣於故處設酒盃中故\n復有虵因謂宣此壁上弩影耳非有他恠宣\n遂解甚夷懌由是瘳平官至尚書歷四郡有\n威名焉\n　　　世間多有惡夢變難必效\n謹按晏子春秋齊景公病水十日夜夢與二\n日闘而不勝晏子朝公曰吾夢與二日闘寡\n人不勝我其死也晏子對曰請召占夢者立\n於閨使以車迎召占夢者至曰曷爲見召晏\n子曰公夢與二日闘不勝恐必死也占夢者\n曰請反具書晏子曰無反書公無所病病者\n隂也日者陽也一隂不勝二陽公病將已居\n三日公病大愈且賜占夢者曰此非臣之功\n也晏子教臣對也公召晏子將賜之晏子曰\n占夢者以臣之言對故有益也使臣身言之\n則不信矣此占夢者之力也臣無功焉公召\n吏而使兩賜之晏子不爲奪人之功占夢者\n不蔽人之能\n　　　城陽景王祠\n謹按漢書朱虚侯劉章齊悼惠王子高祖孫\n也宿衞長安年二十有氣力高后攝政諸呂\n擅恣章私忿之嘗入侍宴飲章爲酒吏自請\n曰臣將種也請得軍法行酒有詔可酒酣章\n進歌　已而復曰請爲太后耕田歌太后笑\n曰頋汝父知田耳若生而爲王者子安知田\n乎曰臣知之深耕廣種立苗欲䟽非其種者\n鉏而去之太后黙然頃之諸呂有亡酒\n㧞劒追斬之而還報曰有亡酒一人臣謹行\n軍法斬之太后左右大驚業許之矣無以罪\n也自是諸吕畏憚雖大臣亦皆依之髙后崩\n諸吕作亂欲危社稷章與周勃共誅滅之尊\n立文帝封城陽王賜黄金千斤立二年薨城\n陽今莒縣是也自琅琊青州六郡及渤海都\n邑郷亭聚落皆爲立祠造飾五二千石車商\n人次第爲之立服帶綬備置官屬烹殺謳歌\n紛藉連日轉相誑曜言有神明其譴問禍福\n立應歴載彌久莫之匡紏唯樂安太傅陳蕃\n濟南相曹操一切禁絶肅然政清陳曹之後\n稍復如故安有鬼神能爲病者哉予爲營陵\n令以爲章本封朱虚并食此縣春秋國語以\n勞定國能御大災凡在於他尚列祀典章親\n髙祖之孫進說耕田軍法行酒時固有大志\n矣及誅諸吕尊立太宗功冠天下社稷已寧\n同姓如此功烈如彼餘郡禁之可也朱虚與\n莒宜常血食於是乃移書曰到聞此俗舊多\n淫祀糜財妨農長亂積惑其侈可忿其愚可\n愍昔仲尼不許子路之禱晉悼不解桑林之\n祟死生有命吉凶由人哀哉黔黎漸染迷謬\n豈樂也哉莫之徴耳今條丸禁申約吏民爲\n陳利害其有犯者便收朝廷若私遺脫彌彌\n不絶主者髠截嘆無反已城陽景王縣甚尊\n之惟王弱冠内侍帷幄吕氏恣雎將危漢室\n獨見先識權發酒令抑邪扶正忠義洪毅其\n歆禋祀禮亦宜之於駕乘烹殺倡優男女雜\n錯是何謂也三邉紛拏師老器弊朝廷旰食\n百姓囂然禮興在有年飢則損自今聽歲再\n祀備物而已不得殺牛逺迎他倡賦㑹宗落\n造設紛華方亷察之明爲身計而復僭失罰\n與上同明除見處勿後中覺\n　　　九江逡遒有唐居山名有神衆巫共\n　　　爲取公嫗歲易男不得復娶女不得\n　　　復嫁百姓若之\n謹按時太守宋均到官主者白出錢給聘男\n子女均曰衆巫與神合契知其㫖欲卒取小\n民不相當於是勑條巫家男女以備公嫗巫\n扣頭服罪乃殺之是後遂絶\n　　　會稽俗多淫祀好卜筮民一以牛祭\n　　　巫祝賦歛受謝民畏其口懼被祟不\n　　　敢拒逆是以財盡於鬼神産匱於祭\n　　　或貧家不能以時祀至竟言不敢食\n　　　牛害或發病且死先爲牛鳴其畏懼\n　　　如此\n謹按時太守司空第五倫到官先禁絶之掾\n吏皆諫倫曰夫建功立事在敢斷爲政當信\n經義言淫祀無福非其鬼而祭之謟也律不\n得屠殺少齒令鬼神有知不妄飲食民間使\n其無知又何能禍人遂移書屬縣曉諭百姓\n民不得有出門之祀督課部吏張設罪罰犯\n尉以下坐祀依託鬼神恐怖愚民皆按論之\n有屠生輙行罰民初恐怖頗揺動不安或接\n祝妄言倫勑之愈急後遂斷無復有禍祟矣\n　　　鮑君神\n謹按汝南鮦陽有於田得麏者其主未往取\n也啇車十餘乘經澤中行望見此麏著繩因\n持去念其不事持一鮑魚置其處有頃其主\n徃不見所得麏反見鮑君澤中非人道路恠\n其如是大以爲神轉相告語治病求福多有\n效驗因爲起祀舎衆巫數十帷帳鍾皷方數\n百里皆來禱祀號鮑君神其後數年鮑魚主\n來歴祠下尋問其故曰此我魚也當有何神\n上堂取之遂從此壞傳曰物之所聚斯有神\n言人共奬成之耳\n　　　李君神\n謹按汝南南頓張助於田中種禾見李核意\n欲持去頋見空桑中有土因殖種以餘漿溉\n灌後人見桑中反復生李轉相告語有病目\n痛者息隂下言李君令我目愈謝以一豚目\n痛小疾亦行自愈衆犬吠聲因盲者得視逺\n近翕赫其下車騎常數千百酒肉滂沲間一\n嵗餘張助逺出來還見之驚云此有何神乃\n我所種耳因就斮也\n　　　石賢士神\n謹按汝南汝陽彭氏墓路頭立一石人在石\n獸後田家老母到市買數片餌暑熱行疲頓\n息石人下小瞑遺一片餌去忽不自覺行道\n人有見者時客適會問因有是餌客聊調之\n石人能治病愈者來謝之轉語頭痛者摩石\n人頭腹痛者摩其腹亦還自摩他處於此凡\n人病自愈者因言得其福力號曰賢士輜輦\n轂擊帷帳絳天絲竹之音聞數十里尉部常\n往護視數年亦自歇沬復其故矣\n　　　世間多有亡人魄持其家語聲氣所\n　　　說良是\n謹按陳國張漢直到南陽從京兆尹延叔堅\n讀左氏傳行後數月鬼物持其女弟言我痛\n死喪在陌上常苦飢寒操一量不借挂柴後\n昔上傳子方送我五百錢在北墉中皆亡取\n之又李㓜一頭牛本券在書篋中往求索之\n悉如其言婦尚不知有此女新從􁔑家來非\n其所受人哀傷益以爲審父母諸弟衰絰到\n來迎喪去精舎數里遇漢直與諸生十餘人\n相追漢直頋見其家恠其如此家見漢直謂\n其鬼也惝惘良久漢直乃前爲父拜說其本\n末且悲且喜凡所聞見若此非一夫死者澌\n也鬼者歸也精氣消越骨肉歸于土也夏后\n氏用明器殷人用祭器周人兼用之視民疑\n也子貢問孔子死者其有知乎曰賜爾死自\n知之由未晚也董無心云杜伯死親射宣王\n於鎬京子以爲桀紂所殺足以成軍可不湏\n湯武之衆古事既察且復以今驗之人相啖\n食甚於畜生凡菜肝鱉瘕尚能病人人用物\n精多有生之最靈者也何不芥蔕於其胷腹\n而割裂之哉猶死者無知審者矣而時有漢\n直爲狗䑕之所爲\n　　　世間亡者多有見神語言飲食其家\n　　　信以爲是益用悲傷\n謹按司空南陽來季德停喪在殯忽然坐祭\n牀上顔色服飾聲氣熟是也孫兒婦女以次\n教誡事有條貫鞭撻奴婢皆得其過飲食飽\n滿辭訣而去家人大哀剥斷絶如是三四家\n益猒苦其後飲醉形壞但得老狗便朴殺之\n推問里頭沽酒家狗\n　　　世間多有狗作變怪朴殺之以血塗\n　　　門戸然衆得咎殃\n謹按桂陽太守汝南李叔堅少時爲從事在\n家狗人立行家言當殺之叔堅云犬馬諭君\n子狗見人行效之何傷叔堅見縣令還解冠\n榻上狗戴持走家大驚時復云誤觸冠冠纓\n挂著之耳狗於竈前蓄火家益怔忪復云児\n婢皆在田中狗助蓄火幸可不煩鄰里此有\n何惡里中相罵不言無狗怪遂不肯殺後數\n日狗自暴死卒無纖介之異叔堅辟太尉椽\n固陵長原武令終享大位子條蜀郡都尉威\n龍司徒掾凡變恠皆婦女下賤何者小人愚\n而善畏欲信其說類復禆増文人亦不證察\n與俱悼懾邪氣承虚故速咎證易曰其亡斯\n自取災若叔堅者心固於金石妖至而不懼\n自求多福壯矣乎\n昔晉文公出獵見大虵髙如隄其長竟路文\n公曰天子見妖則修德諸侯修政大夫修宫\n士修身乃即齋館忘食與寢請廟曰孤犠牲\n瘯蠡幣帛不厚罪一也逰逸無度不䘏國政\n罪二也賦役重數刑罰懆剋罪三也有三罪\n矣敢逃死乎其夜守虵吏夢天殺虵曰何故\n當聖君道爲及明視之則已臭爛\n武帝時迷於鬼神尤信越巫董仲舒數以爲\n言武帝欲驗其道令巫詛仲舒仲舒朝服南\n靣誦詠經論不能傷害而巫者忽死\n　　　世間多有精物妖恠百端\n謹按魯相右扶風臧仲英爲侍御史家人作\n食設按欻有不清塵土投汚之炊臨熟不知\n釡處兵弩自行火從篋　中起衣物燒盡而\n簏故完婦女婢使悉亡其鏡數日堂下擲庭\n中有人聲言汝鏡女孫年三四嵗亡之求不\n能得二三日乃於清中糞下啼若此非一汝\n南有許季山者素善卜卦言家當有老青狗\n物内中婉御者益喜與爲之誠欲絶殺此狗\n遣益喜歸郷里皆如其言因斷無纖介仲英\n遷太尉長史\n汝南汝陽西門亭有鬼魅賓客宿止有死亡\n其厲猒者皆亡髪失精尋問其故云先時頗\n已有恠物其後郡待奉掾冝禄鄭竒來去亭\n六七里有一端正婦人乞得寄載竒𥘉難之\n然後上車入亭趨至樓下吏卒檄白樓不可\n上云我不惡也時亦昏冥遂上樓與婦人棲\n宿未明發去亭卒上樓掃除見死婦大驚走\n白亭長亭長擊皷㑹諸廬吏共集侯之乃亭\n西北八里呉氏婦新亡以夜臨殯火滅火至\n失之家即持去竒發行　里腹痛到新頓利\n陽亭加劇物故樓遂　復上\n謹按北部督郵西平到伯夷年三十所大有\n才決長沙太守到若章孫也日晡時到亭勑\n前導人録事掾白今尚早可至前亭曰欲作\n文書便留吏卒惶怖言當解去傳云督郵欲\n於樓上觀望亟掃除湏臾便上未冥樓鐙階\n下復有火勑我思道不可見火滅去吏知必\n有變當用赴照但藏置壷中耳既冥整服坐\n誦六甲孝經易本訖卧有頃更轉東首以挐\n巾結兩足幘冠之宻拔劒解帶夜時有正黑\n者四五尺稍髙走至柱屋因覆伯夷持被掩\n足跣脫幾失再三徐以劒帶擊魅脚呼下火\n上照視老狸正赤略無衣毛持下燒殺明旦\n發樓屋得所髠人結百餘因從此絶伯夷舉\n孝廉益陽長楚辭云鱉今屍亡泝江而上到\n崏山下蘇起蜀人神之尊立爲王漢淮陽太\n守尹齊其治嚴酷死未及殮怨家欲燒之屍\n亦飛去見於書傳樓上新婦豈虚也哉\n　　　世間多有伐木血出以爲恠者\n謹按桂陽太守江夏張遼叔髙去􁆘令家居\n買田田中有大樹十餘圍扶䟽蓋數畒地播\n不生榖遣客伐之木中血出客驚怖歸具事\n白叔髙大怒老樹汁出此何等血因自嚴行\n復斫之血大流灑叔髙使先斫其枝上有一\n空處白頭公可長四五尺忽出徃赴叔髙髙\n乃逆格之凡殺四頭左右皆怖伏地而叔髙\n恬如也徐熟視非人非獸也遂伐其木其年\n同司空辟侍御史兖州刺史以二千石之尊\n過郷里薦祝祖考白日繡衣榮羡如此其禍\n安居春秋國語曰木石之恠䕫魍魎物惡能\n害人乎\n　　　世間多有虵作恠者\n謹按車騎將軍巴郡馮緄鴻卿爲議郎發綬\n笥有二赤虵可長二尺分南北走大用憂怖\n許季山孫字寧方得其先人秘要緄請使卜\n云君後三嵗當爲邊將東北四五里官以東\n爲名復五年爲大將軍南征此吉祥鴻卿意\n威名解實應且惑居無幾拜尚書遼東太守\n廷尉太常會武陵蠻夷黄髙攻燒南郡鴻卿\n以威名素著選登亞將綂六師之任奮虓虎\n之勢後爲屯騎校尉將作大匠河南尹復再\n臨理官紀數方面如寧方之言春秋外虵與\n内虵闘文帝時亦復有此傳志著其云爲而\n鴻卿獨以終吉豈所謂或得神以昌乎\n　　　世間人家多有見赤白光爲變恠者\n謹按太尉梁國橋玄公祖爲司徒長史五月\n末所於中門外卧夜半後見東壁正白如開\n門明呼問左右左右莫見因起自徃手収莫\n之壁自如故還牀復見之心大悸動其旦予\n適徃侯之語次相告因爲說郷人有董彦興\n者即許季山外孫也其探頥索隱窮神知化\n雖眭孟京房無以過也然天性褊狹羞於卜\n術間來候師王叔茂請起徃迎湏㬰便與俱\n還公祖虚禮盛饌下席行觴彦興自陳下土\n諸生無他異分幣重言甘誠有踧踖頗能别\n者願得從事公祖辭讓再三爾乃聽之曰府\n君當有恠白光如門明者然不爲害也六月\n上旬雞鳴時南家哭聲吉也到秋節遷北行\n郡以金爲名位至將軍三公公祖曰恠異如\n此救族不暇何能致望於所不圖此相饒耳\n到六月九日未明太尉楊秉暴薨七月二日\n拜鉅鹿太守鉅邊有金後爲度遼將軍歴登\n三事今妖見此而應在彼猶趙鞅夢童子裸\n歌而呉入郢也\n"}
{"id": "KR3j0081_010", "series": "KR3j0081", "text": "孝經曰聖不獨立智不獨治神不過天地同\n靈造虚由立五嶽設三台傳曰五嶽視三公\n四瀆視諸侯其餘或伯或子男大小為差尚\n書咸秩無文王者報功以次秩之無有文也\n易稱山澤通氣禮名山大澤不以封諸侯故\n積其類曰山澤也\n　　　五嶽\n東方泰山詩云泰山巖巖魯邦所瞻尊曰岱\n宗岱者長也萬物之始隂陽交代雲觸石而\n出膚寸而合不崇朝而徧雨天下其惟泰山\n乎故為五嶽之長王者受命易姓改制應天\n功成封禪以告天地孔子曰封泰山禪梁父\n可得而數七十有二岱宗廟在慱縣西北三\n十里山虞長守之十月日合凍臘月日涸凍\n正月日解凍皆太守自侍祠若有穢疾代行\n事法七十萬五千三牲燔柴上福脯三十朐\n縣次傳送京師四嶽皆王同禮南方衡山一\n名霍霍者萬物盛長垂枝布葉霍然而大廟\n在廬江灊縣西方崋山崋者華也萬物滋熟\n變華於西方也廟在弘農崋隂縣北方恒山\n恒者常也萬物伏藏於北方有常也廟在中\n山上曲陽縣中央曰嵩髙嵩者髙也詩云嵩\n髙惟嶽峻極于天廟在頴川陽城縣\n謹按尚書歲二月東廵狩至于岱宗柴岱宗\n泰山也望秩于山川遂見東后東后諸侯也\n合時月正日同律度量衡修五禮五玉三帛\n二牲一死䞇五月南廵狩至于南嶽南嶽衡\n山也八月西廵狩至于西嶽西嶽華山也十\n二月北廵狩至于北嶽北嶽恒山也皆如岱\n宗之禮中嵩髙也王者所居故不廵焉廵者\n循也狩者守也道德太平恐逺不同化幽隱\n有不得所者故自親行之也所以五載一出\n者蓋五嵗再閏天道大備嶽者埆功考德黜\n陟幽明也\n　　　四瀆\n河出燉煌塞外崑崙山發源注海易河出圖\n聖人則之禹貢九河既道詩曰河水洋洋廟\n在河南滎陽縣河隄謁者掌四瀆禮祠與五\n嶽同江出蜀郡湔流互徼外崏山入海詩云\n江漢陶陶禹貢江漢朝宗于海廟在廣陵江\n都縣淮出南陽平氏桐栢大復山東南入海\n禹貢海岱及淮淮沂其乂詩云淮水湯湯廟\n在平氏縣濟出常山房子賛皇山東入沮禹\n貢浮于汶逹于濟廟在東郡臨邑縣\n謹按尚書大傳禮三正記江河淮濟為四瀆\n瀆者通也所以通中國垢濁民陵居殖五榖\n也江者貢也珍物可貢獻也河者播為九流\n出龍圖也淮者均均其務也濟者齊齊其度\n量也\n　　　林\n謹按詩云殷啇之旅其㑹如林傳曰山林之\n士徃而不能反禮記將至泰山必先有事於\n配林林樹木之所聚生也今配林在泰山西\n南五六里予前臨郡因侍祀之行故徃觀之\n樹木蓋不足言猶七八百載間有衰索乎\n　　　麓\n謹按尚書堯禪舜納于大麓麓林屬於山者\n也春秋沙麓崩傳曰麓者山足也詩云瞻彼\n旱麓易稱即鹿無虞以從禽也\n　　　京\n謹按爾雅丘之絶髙大者為京謂非人力所\n能成乃天地性自然也春秋㔫氏傳莫之與\n京國語趙文子與叔向游於九京今京兆京\n師其義取於此\n　　　陵\n謹按詩云如山如陵易曰伏戎于莾升其髙\n陵又天險不可升地險山川丘陵春秋㔫氏\n傳曰殽有二陵其南陵夏后臯之墓也其北\n陵文王之所避風雨也殽在弘農澠池縣其\n語曰東殽西殽澠池所髙國語周單子㑹晉\n厲公於加陵爾雅曰陵莫大於加陵言其獨\n髙厲也陵有天性自然者今王公墳壟各稱\n陵也\n　　　丘\n謹按尚書民乃降丘度土堯遭洪水萬民皆\n山棲巢居以避其害禹決江䟽河民乃下丘\n營度爽塏之場而邑落之故丘之字二人立\n一上一者地也四方髙中央下像形也詩云\n至于頓丘宛丘之下論語他人之賢丘陵也\n爾雅曰天下有名丘五其三在河南二在河\n北\n　　　墟\n謹按尚書舜生姚墟傳曰郭氏之墟墟者虚\n也郭氏古之諸侯善善不能用惡惡不能去\n故善人怨焉惡人存焉是以敗為丘墟也今\n故廬居處髙下者亦名為墟姚墟在濟隂城\n陽縣帝顓頊之墟閼伯之墟是也\n　　　阜\n謹按詩云如山如阜春秋㔫氏傳魯公伯禽\n宅曲阜之地阜者茂也言平地隆踊不屬於\n山陵也今曲阜在魯城中委曲長七八里雒\n北芒坂即爲阜也\n　　　培\n謹按春秋左氏傳培塿無松栢言其卑小部\n者阜之類也今齊魯之間田中少髙卬名之\n爲部矣\n　　　藪\n謹按爾雅藪者澤也藪之爲言厚也草木魚\n鱉所以厚養人君與百姓也魯有泰野晉有\n泰陸秦有陽紆宋有孟諸楚有雲夢呉有具\n區齊有海隅燕有昭餘祁鄭有圃田周有焦\n漢濩今漢有九州之藪揚州曰具區在呉縣\n之西荆州曰雲夢在華容縣南今有雲夢長\n掌之豫州曰圃田在中牟縣西青州曰孟諸\n不知在何處兖州曰大野在鉅鹿縣北雍州\n曰弦蒲在汧縣北蒲谷亭幽州曰奚養在虎\n縣東冀州曰泰陸在鉅鹿縣西北并州曰昭\n餘祈在鄢縣北其一藪推求未得其處尚書\n紂為逋逃淵藪春秋㔫氏傳曰山藪藏疾又\n曰藪之薪蒸虞候守之是也\n　　　澤\n謹按尚書雷夏既澤詩云彼澤之陂有蒲與\n荷傳曰水草交厝名之為澤澤者言其潤澤\n萬物以阜民用也春秋㔫氏傳曰澤之莞蒲\n舟鮫守之韓詩内傳舜漁雷澤雷澤在濟隂\n城陽縣\n　　　沉\n謹按傳曰沉者莾也言其平望莾莾無涯際\n也沉澤之無水斥鹵之類也今俗語亦曰沉\n　　　沛\n謹按尚書春秋公羊傳齊景公循海而東師\n大䧟沛澤之中㔫氏傳齊景田子沛招虞人\n以弓傳曰送逸禽之超大沛沛者草木之蔽\n茂禽獸之所蔽匿也\n　　　湖\n謹按春秋國語伍子胥諌呉王與我争五湖\n之利非越乎及越滅呉范蠡乗扁舟於五湖\n湖者言流瀆四面所猥也川澤所仰以溉灌\n也今廬江臨丹陽蕪湖縣是也\n　　　陂\n謹按傳曰陂者繁也言因下鍾水以繁利萬\n物也今陂皆以漑灌今汝南冨陂縣是也\n　　　渠\n謹按傳曰渠者水所居也秦時韓人鄭國穿\n渠孝武帝時趙中大夫白公復穿渠故其語\n曰田於何所池陽谷口鄭國在前白渠起後\n舉鍤為雲决渠為雨涇水一石其埿數斗且\n溉且糞長我稷黍衣食京師數百萬口又鄭\n當時穿渠以利漕道若此非一官民俱頼其\n饒焉\n　　　溝\n謹按周禮溝者溝也廣四尺深四尺漢書髙\n祖與項羽要割鴻溝以東為楚是也鴻溝在\n滎陽縣\n　　　洫\n謹按周禮十里為成成間廣八尺深八尺故\n謂之洫論語曰禹盡力乎溝洫\n"}
