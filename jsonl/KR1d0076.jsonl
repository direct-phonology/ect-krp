{"id": "KR1d0076_001", "series": "KR1d0076", "text": "　　王言\n孔子閒居曾子侍孔子曰參今之君子惟士與大夫之\n言之閒也\n其至于君子之言者甚希矣於乎吾\n王言其不出而死乎哀哉\n\n曾子起曰敢問何謂王\n言孔子不應曾子懼肅然摳衣下席曰弟子知其不孫\n也得夫子之閒也難\n是以敢問也孔子不應曾子懼退負序而立\n孔子曰參女可語明王之道與曾子曰不敢以為足也\n得夫子之閒也難是以敢問孔子曰居吾語女\n道者所以明德也德者所\n以尊道也是故非德不尊非道不明雖有國馬\n不教不服不可以取千里\n雖有博地衆民不以其道治之\n不可以霸王是故昔者明王内修七教\n外行三至七教修焉可以守三至行焉可以征七教不\n修雖守不固三至不行雖征不服是故明王之守也必\n折衝乎千里之外其征也衽席之上還師是故内修七\n教而上不勞外行三至而財不費此之謂明王之道也\n曾子曰敢問不費不勞可以為明乎孔子愀然揚麋曰\n參女以明王為勞乎昔者\n舜左禹而右臯陶不下席而天下治夫政之不中君之\n過也政之既中令之不行職事者之罪\n也明王奚為其勞也昔者明王關譏而不征市鄽而不\n税税十取一使民之力歲不過三日入山澤以時有禁\n而無征此六者\n取財之路也明王捨其四者而節其二者明王焉取其\n費也曾子曰敢問何謂七教孔子曰上敬老則下益孝\n上順齒則下益悌上樂施則下益諒上親賢則下擇友\n上好德則下不隱上惡\n貪則下恥爭上强果則下廉恥民皆有别則政亦不勞\n矣\n此謂七教七教者治民之本也教定則本正\n矣\n上者民之表也表正則何物不正是故君先立于仁則\n大夫忠而士信民敦工璞商慤女憧婦空空七者教之\n志也七者布諸天下而不窕内諸尋常之室而不塞\n是故聖人等之以禮立之以義行之以順而民棄\n惡也如灌曾子曰弟子則不足道則至矣孔子曰參姑\n止又有焉昔者明王之治民有法必别地以州之分屬\n而治之然後賢民無所隱暴民無所伏使有司日省而\n時考之嵗誘賢焉則賢者親不肖\n者懼使之哀鰥寡養孤獨恤貧窮誘孝悌\n選賢舉能此七者修則四海之内無刑民矣上之親下\n也如腹心則下之親上也如保子之見慈母也\n上下之相親如此然後令則從施則行因民既邇者説\n遠者來懐然後布指知寸布手知尺舒肘知尋十尋而\n索百步而堵\n三百步而里千步而井\n三井而句烈三句烈而距五十里而封百里而\n有都邑乃為畜積衣裘焉使處者恤行者有與亡\n是以蠻夷諸夏雖衣冠不同言語不合莫不\n來至朝覲于王故曰無市而民不乏無刑而民不違畢\n弋田獵之得不以盈宫室也徵斂于百姓非以充府庫\n也優怛以補不足\n禮節以損有餘故曰多信而寡貌其禮可守其信\n可復其跡可履其于信也如四時春秋冬夏其博有萬\n民也如飢而食如渴而飲下土之人信之如暑熱凍寒\n遠若邇非道邇也及其明德也是以兵\n革不動而威用利不施而親此之謂明王之守也折衝\n乎千里之外此之謂也曾子曰敢問何謂三至孔子曰\n至禮不讓而天下治至賞不費而天下之士説至樂無\n聲而天下之民和明王篤行三至故天下之君可得而\n知也天下之士可得而臣也天下之民可得而用也曾\n子曰敢問何謂也孔子曰昔者明王必盡知天下良士\n之名既知其名又知其數既知其數又\n知其所在明王因天下之爵以尊天下之士此之謂至\n禮不讓而天下治因天下之禄以富天下之士此之謂\n至賞不費而天下之士説天下之士説則天下之明譽\n興此之謂至樂無聲而天下之\n民和故曰所謂天下之至仁者能合天下之至親者也\n所謂天下之至知者能用天下之至和者也所謂天下\n之至明者能選天下之至良者也此三者咸通然後可\n以征是故仁者莫大于愛人知者莫大于知賢政者莫\n大于官賢有士之君修此三者則四海之内拱而俟然\n後可以征明王之所征必道之所廢者也彼廢道而不\n行然後誅其君致其征弔其民而不奪其財也故曰明\n王之征也猶時雨也至則民説矣是故行施彌博得親\n彌衆此之謂衽席之上乎還師\n　　哀公問五儀\n魯哀公問于孔子曰吾欲論吾國之士與之為政何如\n者取之孔子對曰生乎今之世志古之道居今之俗服\n古之服舍此而為非者不亦鮮乎哀公曰然則今夫章\n甫句屨紳帶而搢笏者此皆賢乎孔子曰否不\n必然今夫端衣𤣥裳冕而乘路者志不在于食葷斬衰\n菅屨杖而歠粥者志不在于飲食\n故生乎今之世志古之道居今之俗服古之服舍此而\n為非者雖有不亦鮮乎哀公曰善\n何如則可謂庸人矣孔\n子對曰所謂庸人者口不能道善言而志不邑邑\n不能選賢人善士而託其身焉以為己憂動行不知\n所務止立不知所定日選于物不知所貴從物而流不\n知所歸五鑿為政心從而壊若此則可謂庸人矣哀公\n曰善何如則可謂士矣孔子對曰所謂士者雖不能盡\n道術必有所由焉雖不能盡善盡美必有所處焉是故\n知不務多而務審其所知行不務多而務審其所由言\n不務多而務審其所謂知既知之行既由之言既順之\n若夫性命肌膚之不可易也富貴不足以益貧賤不足\n以損若此則可謂士矣哀公曰善何如則可謂君子矣\n孔子對曰所謂君子者躬行忠信其心不置\n仁義在已而\n不害不知聞志廣博而色不伐思慮明達而辭不爭君\n子猶然如將可及也而不可及也如此可謂君子矣哀\n公曰善敢問何如可謂賢人矣孔子對\n曰所謂賢人者好惡與民同情取舎與民同統行中矩\n繩而不傷于本言足法于天下而不害于其身窮為匹\n夫而願富貴為諸侯而無財如此則可\n謂賢人矣哀公曰善敢問何如可謂聖人矣孔子對曰\n所謂聖人者知通乎大道應變而不窮能測萬物之情\n性者也大道者所以變化而凝成萬物者也情性也者\n所以理然不然取舎者也故其事大配乎天地參乎日\n月雜于雲蜺總要萬物穆穆純純其莫之能循若天之\n司莫之能職百姓淡然莫知其善若\n此則可謂聖人矣哀公曰善孔子出哀公送之\n　　哀公問于孔子\n哀公問于孔子曰大禮何如君子之言禮何其尊也孔\n子曰丘也小人何足以知禮君曰否吾子言之也孔子\n曰丘聞之也民之所由生禮為大非禮無以節事天地\n之神明也非禮無以辨君臣上下長幼之位也非禮無\n以别男女父子兄弟之親昏姻疏數之交也君子以此\n之為尊敬夫然後以其所能教百姓\n不廢其會節有成事然後治其雕鏤文章黼黻以嗣其\n順之然後言其喪葬備其鼎俎設其豕腊修其\n宗廟嵗時以敬祭祀以序宗族則安其居處\n醜其衣服卑其宫室車不雕幾器不刻鏤食不二味\n以與民同利昔之君子之行禮者如此公曰今之君子\n胡莫之行也孔子曰今之君子好色無厭淫德\n不倦荒怠敖慢固民是盡忤其衆以伐有道求\n得當欲不以其所古之用民者由前今之用民\n者由後今之君子莫為禮也孔子侍坐于哀公哀公曰\n敢問人道誰為大孔子愀然作色而對曰君及此言也\n百姓之德也固臣敢無辭而對人道政為大\n公曰敢問何謂為政孔子對曰政者正也君為正則百\n姓從政矣君之所為百姓之所從也君所不為百姓何\n從公曰敢問為政如之何孔子對曰夫婦别父子親君\n臣義三者正則庻民從之矣\n公曰寡人雖無似也願聞所以行三言之道可得而聞\n乎孔子對曰古之為政愛人為大所以治愛人\n禮為大所以治禮敬為大敬之至也大昏為大\n大昏至矣大昏既至冕而親迎親之也親之也者親之\n也是故君子興敬為親舍敬是遺親也弗愛不親弗敬\n不正愛與敬其政之本與公曰寡人願有言然冕而親\n迎不已重乎孔子愀然作色而對曰合二姓之好以繼\n先聖之後以為天地社稷宗廟之主君何\n謂已重乎公曰寡人固不固焉得聞此言也\n寡人欲問不得其辭請少進孔子曰天地不合萬\n物不生大昏萬世之嗣也君何謂已重焉\n孔子遂有言曰内以治宗廟\n之禮足以配天地之神明出以治直言之禮足以立上\n下之敬物恥足以振之國恥足以興之為政先禮禮者\n政之本與孔子遂言曰昔三代明王之政必敬\n其妻子也有道妻也者親之主也敢不敬與子也者親\n之後也敢不敬與君子無不敬也敬身為大身也者親\n之枝也敢不敬與不能敬其身是傷其親傷其親是傷\n其本傷其本枝從而亡三者百姓之象也身以及身子\n以及子配以及配君子行此三者則\n愾乎天下矣先王之道也如此\n國家順矣公曰敢問何謂敬身孔子對曰君\n子過言則民作辭過動則民作則君子言不過辭動不\n過則百姓不命而敬恭如是則能敬其身能敬其身則\n能成其親矣公曰敢問何謂成親孔子對曰君子也者\n人之成名也百姓歸之名謂之君子之子是使其親為\n君子也是為成其親名也已孔子遂言曰古\n之為政愛人為大不能愛人不能有其\n身不能有其身不能安土不能安土不能\n樂天不能樂天不能成身公曰敢問何謂成身孔子對\n曰不過乎物公曰敢問君子何貴乎天道也\n孔子對曰貴其不已如日月西東相從而不已也\n是天道也不閉其久也是天道也無\n為物成是天道也已成而明是天道也公曰\n寡人憃愚冥煩子識之心也\n孔子蹴然避席而對曰仁人不過乎物孝子不過\n乎物是故仁人之事親也如事天事天如事親\n是故孝子成身公曰寡人既聞是言也無如後罪\n何孔子對曰君之及此言也是臣之福也\n　　禮三本\n禮有三本天地者生之本也\n先祖者類之本也君師者治之本也無天地焉生無先\n祖焉出無君師焉治三者偏亡無安之人故禮上事天\n下事地宗事先祖而寵君師是禮之三本也王者天太\n祖諸侯不敢壊\n大夫士有常宗所以别貴始德之本也郊止\n天子社至諸侯道及士大夫\n所以别尊者事尊卑者事卑宜\n鉅者鉅宜小者小也故有天下\n者事七世有國者事五世有五乘之地者事三世有三\n乘之地者事二世待年而食者\n不得立宗廟所以别積厚者流澤廣積薄者流澤\n卑也\n大饗尚𤣥尊爼生魚先大羮貴飲食之本也\n大饗尚𤣥尊而用酒食先黍稷而飯稻粱祭\n嚌大羮而飽乎庻羞貴本而親用也\n貴本之謂文親用之謂理兩者合而成文以歸大一夫\n是謂大隆故尊之尚𤣥酒也爼之生魚也豆之先大羮\n也一也利爵之不卒也\n成事之爼不嘗也三侑之不食也一也\n大昏之未發齊也廟之未納尸也始卒之未小斂也一\n也大路車之素幭也郊之麻冕也\n喪服之先散帶也一也三年之哭不\n文也清廟之歌一倡而三歎也縣一罄而尚拊搏\n朱弦而通越也一也凡禮始\n于脱成于文終于隆故至備情文俱盡其次情文迭興\n其下復情以歸大一天地以合四時\n以洽日月以明星辰以行江河以流萬物以倡好惡以\n節喜怒以當以為下則順以為上則明萬變不亂貸之\n則䘮\n"}
{"id": "KR1d0076_002", "series": "KR1d0076", "text": "　　禮察\n孔子曰君子之道譬猶防與夫禮之塞亂之所從生也\n猶防之塞水之所從來也故以舊防為無用而壊之者\n必有水敗以舊禮為無所用而去之者\n必有亂患故婚姻之禮廢則夫婦之道苦而淫辟\n之罪多矣鄉飲酒之禮廢則長幼之序失而爭鬭之獄\n繁矣聘射之禮廢則諸侯之行惡而盈溢之敗起矣喪\n祭之禮廢則臣子之恩薄而倍死忘生之徒衆矣\n\n凡人之知能見已然不能見將然禮者禁于將然之前\n而法者禁于巳然之後是故法之用易\n見而禮之所為至難知也若夫慶賞以\n勸善刑罰以懲惡先王執此之正堅如金石行此之信\n順如四時處此之功無私如天地爾豈顧不用哉然而\n曰禮云禮云貴絶惡于未萌而起教于\n微眇使民日徙善遠罪而不自知也\n孔子曰聽訟吾猶人也必也使無訟乎此之謂也為人\n主計者莫如先審取舍取舎之極\n定于内安危之萌應于外也安者非一日而安也危者\n非一日而危也皆以積然不可不察也善不積不足以\n成名惡不積不足以滅身而人之所行各在其取舍以\n禮義治之者積禮義以刑罰治之者積刑罰刑罰積而\n民怨倍禮義積而民和親故世主欲民之善同而所以\n使民之善者異或導之以德教或歐之以法令導之以\n德教者德教行而民康樂歐之以法令者法令極而民\n哀戚哀樂之感禍福之應也我以為秦王之欲尊宗廟\n而安子孫與湯武同然而湯武能廣大其德\n久長其後行五百嵗而不失秦王亦欲至是\n而不能持天下十餘年即大敗之此無他故也湯武之\n定取舎審而秦王之定取舎不審也易曰君子慎始差\n若毫釐繆以千里取舎之謂也然則為人主師傅者不\n可不日夜明此問為天下如何曰\n天下器也今人之置器置諸安處則安置諸危處則危\n而天下之情與器無以異在天子所置爾湯武置天下\n于仁義禮樂而德澤洽禽獸草木廣育被蠻貊四夷累\n子孫十餘世厯年久五六百嵗此天下之所共聞也秦\n王置天下于法令刑罰德澤無一有而怨毒盈世民憎\n惡如仇讎禍幾及身子孫誅絶此天下之所共見也夫\n用仁義禮樂為天下者行五六百嵗猶存用法令為天\n下者十餘年即亡是非明斆大驗乎人言曰聽言之道\n必以其事觀之則言者莫敢妄言今或言禮義之不如\n法令教化之不如刑罰人主胡\n不承殷周秦事以觀之乎\n　　夏小正\n正月\n啟蟄言始發蟄也\n鴈北鄉先言鴈而後言鄉者何也見鴈而後數其鄉也\n鄉者何也鄉其居也鴈以北方為居何以謂之\n生且長焉爾九月遰鴻鴈先言遰而\n後言鴻鴈何也見遰而後數之則鴻鴈也何不謂南鄉\n也曰非其居也故不謂南鄉記鴻鴈之遰也而不記其\n鄉何也曰鴻不必當小正之遰者也\n雉震呴呴也者鳴也震也者鼓其翼也\n正月必雷雷不必聞惟雉為\n必聞之何以謂之雷則雉震呴相\n識以雷\n魚陟負氷陟升也負氷云者言解蟄也\n農緯厥耒緯束也束其耒云爾用是見\n君之亦有耒也\n初嵗祭耒始用暢也\n其曰初嵗云者暢也者終嵗之用祭也言是月之始用\n之也初者始也\n\n或曰祭韭也\n囿有見韭囿也者園之燕者\n也\n時有俊風俊者大也大風南風也何大于南風也曰合\n冰必于南風解冰必于南風生必于南風收必于南風\n故大之也\n寒日滌凍塗滌也者變也變而煖也凍塗者凍下而澤\n上多也\n田鼠出田鼠者嗛鼠也記時也\n農率均田率者循也均田者始除田也言農夫急除田\n　也\n獺獻魚獺祭魚其必與之獻何也\n曰非其類也祭也者得多也善\n其祭而後食之十月豺祭獸謂之祭獺祭魚謂之獻何\n　也豺祭其類獺祭非其類故謂之獻大之也\n鷹則為鳩鷹也者其殺之時也鳩也者非其殺之時也\n善變而知仁也故其言之也曰則盡其辭也\n鳩為鷹變而之不仁也故不盡其辭也\n農及雪澤言雪澤之無髙下也\n初服于公田古有公田焉者古者先服公田\n而後服其田也\n采芸為廟采也\n鞠則見鞠者何也星\n名也鞠則見者嵗再見云爾\n　初昏參中蓋記時也\n斗柄縣在下言斗柄者所以著參之中也\n柳稊稊也者發孚也\n梅杏杝桃則華杝桃山桃也\n緹縞縞也者莎隨也緹也者其實也\n先言緹而後言縞者何也緹\n先見者也何以謂之小正以著\n名也\n\n雞桴粥粥也者相粥之時也或曰桴嫗伏\n也粥養也\n二月\n往耰黍禪禪單也\n初俊羔助厥母粥俊也者大也粥也者養也言大羔能\n食草木而不食其母也羊蓋非其子而後養之\n善養而記之也或曰夏有暑祭\n祭也者用羔是時也不足喜樂喜羔之為\n生也而記之謂羔羊腹時也\n\n綏多女士綏安也冠子取婦之時也\n丁亥萬用入學丁亥者吉日也萬也者干戚舞也入學\n也者大學也謂今時大舎采也\n祭鮪祭不必記記鮪何也鮪之至有時美物也鮪者魚\n之先至者也而其至有時謹記其時\n榮菫采繁菫采也繁由胡\n由胡者繁母也繁旁勃也\n皆豆實也故記之\n昆小蟲抵蚳昆者衆也由魂魂也\n魂魂也者動也小蟲動也其先言\n動而後言蟲者何也萬物至是動動而後著\n抵猶推也蚳螘卵也為祭醢也取之則\n必推之推之不必取故言推而不言取\n\n來降燕乃睇燕乙也降者下也言來者何也\n莫能見其始出也故曰來降言乃睇何也睇者眄也眄\n者視可為室者也百鳥皆曰巢突穴又謂之室何也\n操泥而就家\n入人内也\n剝鱓以為鼓也\n有鳴倉庚倉庚者商庚也商庚者長股也\n榮芸\n時有見稊始收有見稊而後始收是小正序也小正之\n序時也皆若是也稊者所為豆實\n三月\n參則伏伏者非亡之辭也星無時而不\n見我有不見之時故曰伏云\n攝桑攝而記之急桑也\n委楊楊則花而後記之\n䍷羊羊有相還之時其類䍷䍷然\n記變爾或曰䍷羝也\n􁈲則鳴􁈲天螻也\n頒冰頒冰者分冰以授大夫也\n采識識草也\n妾子始蠶先妾而後子何也曰事有漸也言事自卑者\n始\n執養宫事執操也養長也\n祈麥實麥者五穀之先見者故急祈而\n記之也\n越有小旱越于也記是時恒有小旱\n田䑕化為鴽鴽鵪也變而之善故盡其辭也鴽為䑕變\n而之不善故不盡其辭也\n拂桐芭拂也者拂也桐芭之時也或曰言桐芭始生貌\n拂拂然也\n鳴鳩言始相命也先鳴而後鳩何也鳩者鳴而後知其\n鳩也\n四月\n昴則見\n初昏南門正南門者星也嵗再見壹正蓋大正所取法\n也\n鳴札札者寧縣也鳴而後知之故先\n鳴而後札\n囿有見杏囿者山之燕者也\n鳴蜮蜮也者或曰屈造之屬也\n王萯秀\n取荼荼也者以為君薦蔣也\n秀幽\n越有大旱記時爾\n執陟攻駒執也者始執駒也執駒也者離之去母也陟\n升也執而升之君也攻駒也者教之\n服車數舎之也\n五月\n參則見參也者伐星也故盡其辭也\n浮游有殷殷衆也浮游殷之時也浮游者渠略也朝生\n而莫死稱有何也有見也\n鴂則鳴鴂者百鷯也鳴者相命也其不辜之\n時也是善之故盡其辭也\n時有養日養長也一則在本一則在末\n故其記曰時有養日云也\n\n乃瓜乃者急瓜之辭也瓜也者始食瓜也\n良蜩鳴良蜩也者五采具\n匽之興五日翕望乃伏其不言生而稱興何\n也不知其生之時故曰興以其興也故言之興五日翕\n也望也者月之望也而伏云者不知其死也故謂之伏\n五日也者十五日也翕也者合也伏也者入而不見也\n啓灌藍蓼啓者别也陶而疏之也灌者聚生者也記時\n也\n鳩為鷹\n唐蜩鳴唐蜩者匽也\n初昏大火中大火者心也心中種黍菽糜時也\n煮梅為豆實也\n蓄蘭為沐浴也\n菽糜已在經中又言之\n是何也\n時食矩關而記之\n\n頒馬分夫婦之駒也\n將閒諸則或取離駒納之則法也\n\n六月\n初昏斗柄正在上五月大火中六月斗柄正在上用此\n見斗柄之不正當心也蓋當依依尾也\n煮桃桃也者杝桃也杝桃也者山桃也煮以為豆實也\n鷹始摯始摯而言之何也諱殺之辭也故言摯云\n\n七月\n秀雚葦未秀則不為雚葦秀然後為雚葦故先言秀\n狸子肇肆肇始也肆遂也言其始遂也其或曰\n肆殺也\n湟潦生苹湟下處也有湟然後有潦潦而後有苹草也\n\n爽死爽也者猶疏也\n苹秀苹也者馬帚也\n漢案户漢也者天漢也案户\n也者直户也言正南北也\n寒蟬鳴蟬也者蝭􁈷也\n初昏織女正東鄉\n時有霖雨\n灌荼灌聚也荼雚葦之秀為蔣褚之也雚未秀為菼葦\n未秀為蘆\n斗柄縣在下則旦\n八月\n剝𤓰剝𤓰也者畜𤓰之時也\n𤣥校𤣥也者黑也校也者若綠色然婦人未嫁者衣之\n剝棗剥也者取也\n栗零零也者降也零而後取之故不言剝也\n丹鳥羞白鳥丹鳥也者謂丹良也白鳥也者\n謂蚊蚋也其謂之鳥者何也\n重其養者也有翼者為鳥羞也者進也不盡食也\n辰則伏辰也者房星也\n伏也者入而不見也\n鹿人從鹿人從者從羣也鹿之養也\n離羣而善之離而生非所知時也故記\n從不記離君子之居幽也不言或曰人從也者\n大者于外小者于内率之也\n鴽為䑕\n參中則旦\n九月\n内火内火也者大火大火也者心也\n遰鴻鴈遰往也\n主夫出火主夫也者主以時縱火也\n陟𤣥鳥蟄陟升也𤣥鳥者燕也先言陟而後言蟄何也\n陟而後蟄也\n熊羆貊貉鼶鼬則穴言蟄也\n\n榮鞠鞠草也鞠榮而樹麥時之急也\n王始裘王始裘者何也衣裘之時\n也\n辰繫于曰\n雀入于海為蛤蓋有矣非常入也\n十月\n豺祭獸善其祭而後食之也\n初昏南門見南門者星\n名也及此再見矣\n黑鳥浴黑鳥者何也鳥也\n浴也者飛乍髙乍下也\n時有養夜養者長也若日之長也\n𤣥雉入于淮為蜃蜃者蒲盧也\n織女正北鄉則旦織女星名也\n十有一月\n王狩王狩者言王之時田也\n冬獵為狩\n陳筋革陳筋革者省兵甲也\n嗇人不從不從者弗行\n于時月也萬物不通\n隕麋角隕墜也日冬至陽氣至始動諸向生皆蒙蒙符\n矣故麋角隕記時焉爾\n十有二月\n鳴弋弋也者禽也先言鳴而後言弋者何也鳴\n而後知其弋也\n𤣥駒賁𤣥駒也者螘也賁者何也走于地中也\n納卵蒜卵蒜也者本如卵者也納者何也納之君也\n虞人入梁虞人官也梁者主設罔罟者也\n隕麋角蓋陽氣且睹也故記之也\n"}
{"id": "KR1d0076_003", "series": "KR1d0076", "text": "　　保傅\n殷為天子三十餘世而周受之\n　　凡三十一世\n周為天子三十餘世而秦受之\n　　凡三十七世\n秦為天子二世而亡人性非甚相遠也\n　　孔子曰性相近\n何殷周有道之長而秦無道之暴\n　　暴卒疾也\n其故可知也古之王者太子迺生因舉以禮\n\n　古即殷周時也\n使士負之\n　卜其吉也\n有司齊肅端冕見之南郊見\n於天也\n　齊肅謂三月朝也端正也冕服之正\n過闕則下\n　敬君典法之處\n過廟則趨\n　逕闕故下望廟則趨\n孝子之道也故自為赤子時教固巳行矣昔者周成王\n幼在襁褓之中召公為太保周公為太傅太公為太師\n　武王崩成王十有三也而云在襁褓之中言其小\n保保其身體\n　保謂安守之\n傅傅其德義\n　傅猶敷也\n師導之教訓\n　師傅之教大同也師主于訓導傅則受而述之書序\n　曰周公為師召公為保相成王為左右也\n此三公之職也\n　今尚書説三公司馬司徒司空也古尚書及周禮説\n　義與此同故先儒論者多依此為説也\n于是為置三少皆上大夫也\n　卿也謂之孤也\n曰少保少傅少師是與太子宴者也\n　記者因成王幼稚周公居攝又以王少漸聖賢之訓\n　長終封禪之美故據其成事同于太子而始末序之\n　取明殷周之隆師友為先也\n故孩提\n　三少又親近故孩提而教之\n三公三少固明孝仁禮義以導習之也逐去邪人不使\n見惡行于是比選天下端士孝悌閑博有道術者以輔\n翼之使之與太子居處出入故太子乃日見正事聞正\n言行正道左視右視前後皆正人夫習與正人居不能\n毋正也猶生長于齊不能不齊言也習與不正人居不\n能毋不正也猶生長于楚不能不楚言也故擇其所嗜\n必先受業乃得嘗之擇其所樂必先有習乃得為之\n　恐其懈惰故以所嗜好而誘之\n孔子曰少成若天性習貫之為常\n　言人性本雖無善少教成之若天性自然也周書曰\n　習之為常自氣血始\n此殷周之所以長有道也\n　其太子幼擇師友亦然\n及太子少長知妃色則入于學學者所學之官也\n\n　古者太子八嵗入小學十五入太學也\n學禮曰帝入東學上親而貴仁則親疏有序而恩相及\n矣帝入南學上齒而貴信則長幼有差而民不誣矣帝\n入西學上賢而貴德則聖智在位而功不匱矣帝入北\n學上貴而尊爵則貴賤有等而下不踰矣\n　成王年十五亦入諸學觀禮布政故引天子之禮以\n　言之四學者東序瞽宗虞庠及四郊之學也春氣温\n　養故上親夏物咸小大殊故上齒秋物成實故貴德\n　　冬時物藏于地惟象于天半見也故上爵也\n帝入太學承師問道退習而端于太傅太傅罰其不則\n而達其不及則德智長而理道得矣此五義者既成于\n上則百姓黎民化輯于下矣\n學成治就此殷周之所以長有道也\n　成王學竝正于三公也獨云太傅舉中言\n及太子既冠成人免于保傅之嚴則有司過之史有虧\n膳之宰\n　太子齒于學有榎楚之威成王雖幼固與成人等且\n　王既冠\n太子有過史必書之史之義不得不書過不書過則死\n過書而宰徹去膳宰之義\n不得不徹膳不徹膳則死于是有進善之旍\n　堯置之令進善者立于旍下也\n有誹謗之木\n　堯置之使書政之愆失也\n有敢諫之鼓\n　　舜置之使諫者擊之以自聞也\n鼓夜誦詩\n　賈誼云瞽史誦詩然瞽與鼓聲誤也夜史為字誤\n工誦正諫大夫進謀\n　　工樂人也瞽官長誦謂隨其過誦詩以諷大夫諫之\n　　以義後于瞽史\n士傳民語習與智長故切而不攘\n　量知授業故雖勞能受也\n化與心成故中道若性\n　觀心施化故變善如性也\n是殷周所以長有道也三代之禮天子春朝朝日秋暮\n夕月\n　祭日東壇祭月西坎以别内外以端其位\n所以明有别也\n　教天下之别也\n春秋入學坐國老執醬而親饋之\n　仲春舎菜合儛仲秋班學合聲天子視學而遂養老\n所以明有孝也\n　教天下之孝也\n行中鸞和步中采茨趨中肆夏\n　　車亦應樂節步又中佩聲互言之也爾雅曰堂上謂\n　　之行門外謂之趨周禮及玉繅曰行以肆夏趨以采\n　　茨此云步中采茨趨中肆夏又云行以采茨趨以肆\n　　夏則于大寢之内奏采茨朝廷之中奏肆夏與周禮\n　文誤也\n所以明有度也\n　教天下之儀也\n于禽獸見其生不食其死聞其聲不嘗其肉故遠庖廚\n　　玉繅曰凡血氣之類弗身踐\n所以長恩且明有仁也\n　皆先正于已\n食以禮\n　謂爼豆傳列及食之等\n徹以樂\n　　于飲食之問又不忘禮樂\n失度則史書之工誦之三公進而讀之宰夫減其膳是\n天子不得為非也\n　失孝敬禮樂之度也\n明堂之位曰篤仁而好學多聞而\n道慎天子疑則問應而不窮者謂之道道者導天子以\n道者也常立于前是周公也誠立而敢斷\n　言能忠誠有立而果于斷割\n輔善而相義者謂之充充者充天子之志也常立于左\n是太公也絜亷而切直匡過而諫邪者謂之弼弼者拂\n天子之過者也常立于右是召公也博文强記接給而\n善對者謂之承承者承天子之遺忘者也常立于後是\n史佚也\n　接給謂應所問而給也史佚周太史尹佚也立道于\n　前承于後置充于左列諫于右順名義也道者有疑\n　則問故或謂之疑充者輔善故或謂之輔\n故成王中立而聽朝則四聖維之是以慮無失計而舉\n無過事殷周之所以長乆者其輔翼天\n子有此具也及秦不然其俗固非貴辭讓也所尚者告\n得也\n　賈誼云所上者告訐也然得字之誤也\n固非貴禮義也所尚者刑罰也故趙髙傅胡亥\n　趙髙宦者秦中車府令胡亥始皇少子二世也\n而教之獄所習者非斬劓人則夷人三族也故今日即\n位明日射人忠諫者謂之誹謗深為計者謂之訞誣\n　昔伊尹諫夏桀桀笑曰子為訞言矣莊辛諫襄王襄\n　　王曰先生為楚國訞與是也\n其視殺人若艾草菅然豈胡亥之性惡哉彼其所以習\n導非其治故也鄙語曰不習為吏而視巳事\n\n　　觀前成事也古諺云前事之不忘後事之師也鄙猶\n　　今言俗語然也\n又曰前車覆後車誡夫殷周所以長乆者其已事可知\n也然而不能從是不法聖知也秦世所以\n亟絶者其轍迹可見也然而不辭者是前車覆而後車\n必覆也夫存亡之變治亂之機其要\n在是矣天下之命縣于天子天子之善在于早諭教與\n選左右心未疑而先教諭則化易成也\n　　心未疑謂未有所知時也\n夫開于道術知義理之指則教之功也若夫服習積貫\n則左右已胡越之人生而同聲嗜慾不異及其長而成\n俗也絫數譯而不能通行雖\n有死不能相為者教習然也\n　生而同聲及其長也重譯而曉之不能使言語相通\n　嗜慾不異至于成俗其所行雖有死之可畏猶不相\n　　放為者皆教習使之然也\n故曰選左右早諭教最急夫教得而左右正左右正則\n天子正矣天子正而天下定矣\n　孟子曰君正莫不正也君正而國定也\n書曰一人有慶萬民賴之此時務也\n　時猶是也\n天子不諭先聖王之德不知國君畜\n民之道不見禮義之正不察應事之理不博古之典傳\n不閑于威儀之數詩書禮樂無經學業不法凡是其屬\n太師之任也天子無恩于父母不惠于庻民無禮于大\n臣不中于刑獄\n無經于百官不哀于喪不敬于祭不信于諸侯\n不誡于戎事不誠于賞罰不厚于德不强于行賜與侈\n于近臣遴愛于疏遠卑賤不能懲\n忿窒慾\n　言不勝其情易曰君子以懲忿窒慾\n不從太師之言凡是其屬太傅之任也\n天子處位不端受業不敬言語不序聲音不中律\n　聲有準乃中律\n進退節度無禮\n　節度或為即席\n升降揖讓無容周旋俯仰視瞻無儀妄顧咳唾\n趨行不得\n　趨或為走\n色不比順隠琴瑟\n　隱據也言按禮樂之器\n凡此其屬太保之任也天子宴瞻其學\n　少師與天子宴者也\n左右之習反其師\n　左右所習不順于師也\n答遠方諸侯不知文雅之辭應羣臣左右不知已諾之\n正簡聞小誦不傳不習凡此其屬少師之任也天子居\n處出入不以禮冠帶衣服不以制御器在側不以度\n上下雜采不以章\n　惑于朱紫不以典章\n忿怒説喜不以義賦與集讓不以節凡此其\n屬少傅之任也天子宴私安而易\n　自放縱也\n樂而湛\n　湛以樂也\n飲酒而醉食肉而餕\n　過其性也\n飽而强\n　强勉强也\n饑而惏\n　惏貪殘也\n暑而暍\n　暍傷暑也\n寒而𠻳寢而莫宥坐而莫侍行而莫先莫後天子自為\n開門户取玩好自執器皿亟顧環面\n　環旋也\n御器之不舉不藏凡此其屬少保之任也號呼歌謡聲\n音不中律宴樂雅誦迭樂序\n　輕用雅誦也凡禮不同樂各有秩苟從所好亂其次\n　聲樂之失任在太史者樂應天也國語曰吾非瞽史\n　　焉知天道也\n不知日月之時節不知先王之諱與大國之忌\n　　周禮小史職曰若有事則詔王之忌諱也\n不知風雨雷電之眚凡此其屬太史之任也易曰正其\n本萬物理失之毫釐差之千里故君子慎始也\n　　據易説言也\n春秋之元詩之關雎禮之冠昏易之乾巛皆慎始敬終\n云爾\n　　元者氣之始也夫婦化之始也冠昏人之始也乾巛\n　　物之始也獲麟春秋終也頌者詩之終也吉禮禮之\n　　終也未濟易之終也此其重始令終之義也以言人\n　　道當謹始而貴終也\n素成謹為子孫\n娶妻嫁女必擇孝悌世世有行義者如\n是則其子孫慈孝不敢婬暴黨無不善\n三族輔之\n　　三族父族母族妻族\n故曰鳯凰生而有仁義之意虎狼生而有貪戾之心兩\n者不等各以其母嗚呼戒之哉無養乳虎將傷天下\n　謂古有斯言\n故曰素成胎教之道書之玉板藏之金匱置之宗廟以\n為後世戒\n　斯王業隆替之所由也當重而祕之故置于宗廟藏\n　以金匱也\n青史氏之記曰古者胎教王\n后腹之七月而就宴室\n　宴室郟室次于寢也亦曰側室自王后以下有子月\n　辰女史皆以金環止御王后比七月就宴室夫人婦\n　嬪則以三月就其側室皆閉房而處也王后以七月\n　為節者君聽天下之内政自諸侯以下妻同之也\n太師持銅而御户左太宰持升而御\n户右\n　太師瞽者宗伯之屬下大夫太宰膳夫也冢宰之屬\n　上士二人言太宰因諸侯之稱也樂為陽故在左飲\n　食為隂故在右升所以斟\n比及三月者王后所求聲音非禮樂則太師緼瑟而稱\n不習\n　謂逆序若淫聲\n所求滋味者非正味則太宰倚升而言曰不敢以待王\n太子\n　謂非秩若不時緼瑟倚升示不用\n太子生而泣太師吹銅曰聲中某律\n　貴中月管\n太宰曰滋味上某\n　上某時味\n然后卜名上無取于天\n　謂昊旻之事\n下無取于墬\n　謂神州及社稷\n中無取于名山通谷無拂于鄉俗\n　言不苟易于鄉俗也\n是故君子名難知而易諱也此所以養恩之道\n　謂避後之諱\n古者年八嵗而出就外舎學小藝焉履小節焉束髪而\n就太學學大藝焉履大節焉\n　外舎小學謂虎闈師保之學也\n　大學王宫之東\n　者束髪謂成童白虎通曰八嵗入小學十五入大學\n　是也此太子之禮尚書大傳曰公卿之太子大夫元\n　士嫡子年十三始入小學見小節而履小義二十而\n　入大學見大節而踐大義此世子入學之期也又曰\n　十五入小學十八入大學謂諸子性晚成者至十五\n　入小學其早成者十八入大學内則曰十年出就外\n　傅居宿于外學書計者謂公卿以下教子于家也\n居則習禮文行則鳴佩玉升車則聞和鸞之聲是以非\n僻之心無自入也在衡為鸞在軾為和馬動而鸞鳴鸞\n鳴而和應聲曰和和則敬此御之節也上車以和鸞為\n節下車以珮玉為度上有雙衡下有雙璜\n　衡平也半璧曰璜\n衝牙\n　衝在中牙在旁\n玭珠以納其間\n　納于衡璜衝牙之間玭亦作蠙\n琚瑀以雜之\n　總曰玭珠而赤者曰琚白者曰瑀或曰瑀美玉琚石\n　次玉\n行以采茨趨以肆夏步環中規折環中矩進則揖之\n退則揚之然后玉鏘鳴也古之\n為路車也蓋圓以象天二十八橑以象列星\n　橑蓋弓也\n軫方以象地三十幅以象月故仰則觀天文俯則察地\n理前視則睹鸞和之聲側聽則觀四時之運\n　謂視輪也車為月\n此巾車教之道也\n　巾車宗伯之屬下大夫二人自青史氏以下太子之\n　事也\n周后妃任成王于身立而不跂\n坐而不差獨處而不倨雖怒而不詈胎教之謂也\n　太任孕文王目不視惡色耳不聽淫聲口不起惡言\n　故君子謂太任為能胎教也古者婦人孕子之禮寢\n　不側坐不邊立不蹕不食邪味割不正不食席不正\n　不坐目不視邪色耳不聽淫聲令瞽誦詩道正事如\n　此則生子形容端正才過人矣孕子之時必慎所感\n　感于善則善感于惡則惡也\n成王生仁者養之\n　謂乳母也\n孝者緥之\n　謂保母也\n四賢傍之\n　謂慈母及子師\n成王有知而選太公為師周公為傅此前有與計\n　謂諸公也\n而後有與慮是以封泰山而禪梁甫\n朝諸侯而一天下由此觀之王左右不可不練也\n　白虎通曰王者易姓而起必升封泰山報告之義天\n　　以髙為尊地以厚為德故增泰山之髙以報天附梁\n　甫之厚以報地明以成功事就有益于天地若髙者\n　加髙而厚者增厚矣尚書中候曰昔者聖王功成道\n　洽符出乃封泰山禮緯曰刑法格藏世作頌聲封于\n　泰山考績柴燎禪于梁甫刻石紀號英炳巍巍功平\n　世教白虎通又曰王始起日月尚促德化未宣獄訟\n　未息近不治遠不安故太平巡狩也按古受命之君\n　太平然後行巡狩封禪之事者諒有義也故管夷吾\n　記凡封禪之君七十二家至于三代惟夏禹殷湯周\n　成王而已其封山之禮要于岱禪地之禮别以云繹\n　其故何也以岱宗東方之岳非所易者其于衆山可\n　因義取尚故白虎通以繹繹者為無窮之意亭亭者\n　為德法審著凡封禪之禮周于恒霍及繼體之君獨\n　言泰山及受命者舉其始也封謂負土石于泰山之\n　隂為壇而祭天也禪謂除地于梁甫之隂為墠以祭\n　地也變墠為禪者神之也\n昔者禹以夏王桀以夏亡湯以殷王紂以殷亡闔廬以\n吳戰勝無敵夫差以見禽于越\n　夫差内不納子胥之忠諫外結怨于諸侯無德罷百\n　姓故終縊于句踐也\n文公以晉國霸而厲公以見殺于匠黎之宫\n　厲公有鄢陵之勝而驕暴無道及遊于匠黎氏之家\n　　為欒書中行偃刦而幽之諸侯百姓不哀救三月而\n　　死也\n威王以齊强于天下而簡公以弑于檀\n\n　檀臺名也簡公悼公之子齊侯壬也威王陳敬仲之\n　後田常之六世孫田和之孫也田常弑簡公至和為\n　齊侯其孫號稱王大强于天下\n穆公以秦顯名尊號二世以刺于望夷之\n宫\n　穆公秦伯任好也德公之少子宣公之季弟其孫孝\n　公曰昔我穆公自岐之間修德行武東平晉亂以河\n　為界西霸戎翟地廣千里天子致伯諸侯畢賀顯名\n　尊號謂此也望夷宫在長陵西北長平觀東臨涇水\n　作之以望北夷二世嘗夢白虎齧其左驂殺之心不\n　樂乃問占夢者卜言涇水為祟二世就望夷之宫而\n　祠焉趙髙為丞相二世以天下兵冦之事而責之髙\n　懼誅遂使其壻閻樂將士卒殺之望夷宫之内\n其所以君王同而功迹不等者所任異也\n　君謂齊晉王謂夏殷\n故成王處緥抱之中朝諸侯周公用事也武靈王五十\n而弑沙丘任李兌也\n　　武靈王肅侯之子趙武王也舎其太子章而立王子\n　　何自號為主父後有太子難李兌圍之于沙丘終餓\n　　于沙宫也沙丘今在趙郡鍾臺之南\n齊桓公得管仲九合諸侯\n　　國語曰兵車之屬六乘車之會三\n　一匡天下\n　　匡正也謂陽穀之會施四教于諸侯\n再為義王\n　陽穀與召陵也\n失管仲任豎刁狄牙身死不葬而為天下笑一人之身\n榮辱具施焉者在所任也\n　葬之為言藏也管仲死桓公任豎刁狄牙使專國政\n　桓公卒二子各欲立其所傅之公子而諸子竝爭國\n　亂無主桓公屍在牀積六十七日十二月乙亥其子\n　無詭立乃棺赴焉七日辛巳夜殯至九月而後𦵏矣\n故魏有公子無忌而削地復得\n　公子無忌信陵君也時魏地多為秦所幷削安釐王\n　二十六年秦昭王卒三十年信陵君率五國之兵攻\n　秦而敗之復得其地\n趙得藺相如而秦不敢出\n　藺相如趙惠文王之相也嘗以和氏之璧使于秦完\n　璧而歸及澠池之會又偪秦王為趙王擊缶是以秦\n　人憚焉故曰趙有藺相如强秦不敢闚兵井陘\n安陵任周瞻而國人獨立\n　諸記多為唐雎又賈子胎教與此同安或為􁆘或云\n　秦破韓滅魏而鄢陵君獨以五十里國存者周瞻唐\n　雎之力也\n楚有申包胥而昭王反復\n　昭王為闔盧敗于柏莒而越在草莾包胥裹糧跣走\n　請救于秦遂得甲車千乘步卒十萬敗吳師于濁上\n　王反而國存\n齊有田單襄王得其國\n　襄王閔王之子法章也初齊之敗楚使淖齒將兵救\n　齊因相閔王淖齒遂殺閔王其子法章變易姓名為\n　莒太史家庸齒去莒莒中齊亡臣相聚求閔王之子\n　欲立之于是莒人共立法章是為襄王也以保莒城\n　而布告齊國曰王既立在于莒也襄王五年而田單\n　卒以即墨之師攻破燕迎襄王于莒入臨淄齊故地\n　盡復屬齊封田單為安平君\n由是觀之無賢佐俊士而能成功立名安危繼絶者未\n之有也是以國不務大而務得民心佐不務多而務得\n賢臣得民心者民從之有賢佐者士歸之文王請除炮\n烙之刑而殷民從\n　昔紂為長夜之飲百姓怨望諸侯有叛之者紂乃重\n　刑辟有炮烙之法文王出牖里求以洛西之田請除\n　炮烙之刑紂乃許之\n湯去張網者之三面而二垂至\n　湯嘗出田見野張網四面祝曰自上下四方皆入吾\n　網湯曰噫盡之矣乃去其三面而祝曰欲左左欲右\n　右不用命者乃入吾網諸侯聞之曰湯德至矣乃及\n　禽獸于是朝商者三十國二垂謂天地之際言感通\n　之遠淮南子曰文王砥德修政二垂至\n越王不頽舊冢而吳人服\n　蓋句踐也\n以其所為順于人也\n　皆得民心也\n故同聲則異而相應意合則未見而相親賢者立于本\n朝而天下之豪相率而趨之也\n　從其類也故詩有伐木之歌易有㧞茅之喻也\n何以知其然也管仲者桓公之讐也\n　乾時之役管仲射桓公中其鉤\n鮑叔以為賢於已而進之桓公七十言説乃聽遂使桓\n公除仇讎之心而委之國政焉桓公垂拱無事而朝諸\n侯鮑叔之力也\n　垂拱言無所指麾者也\n管仲之所以北走桓公而無自危之心者同聲于鮑也\n　齊在魯北\n衛靈公之時蘧伯玉賢而不用迷子瑕不肖而任事\n　彌當聲誤為迷也因言賢者殁猶得士也\n史鰌患之數言蘧伯玉賢而不聽病且死謂其子曰我\n即死\n　言死于今一曰即就\n治喪于北堂吾生不能進蘧伯玉而退迷子瑕是不能\n正君者死不當成禮而置屍于北堂\n　而猶汝也\n于我足矣靈公往弔問其故其子以父言聞靈公造然\n失容\n　造然驚慘之貌\n曰吾失矣立召蘧伯玉而貴之\n　進之為卿\n召迷子瑕而退之徙喪于堂成禮而後去\n衛國以治史鰌之力也\n　成禮復正室\n夫生進賢而退不肖死且未止又以屍諫可謂忠不衰\n矣\n　故論語曰直哉史魚\n紂殺王子比干而箕子被髮陽狂\n　比干諫而死箕子曰知不用而言愚也殺其身以彰\n　君之惡名不忠也二者不可然且為之不祥莫大焉\n　解衣被髪為狂而去之\n靈公殺泄冶而鄧元去陳以族從\n　凡諸侯之卿大夫有功德者則命之立族使其子嗣\n　之以守宗廟鄧元知陳之必亡故以族去昔宫之竒\n　諫虞不從亦族行之\n自是之後殷幷于周陳亡于楚以其殺比干與泄冶而\n失箕子與鄧元也\n　紂以文王十二年殺比干十三年為武王滅陳靈公\n　魯宣九年殺泄冶十一年而楚子縣焉\n燕昭王得郭隗而鄒衍樂毅自齊魏至\n\n　昭王易王之子燕王平也能師事郭隗而為之立宫\n　室于是修先君之怨于齊以求士也韓詩外傳云以\n　魏齊至之\n于是舉兵而攻齊棲閔王于莒\n　閔王威王之孫宣王之子齊王地也閔王三十年昭\n　王與晉楚合謀而伐齊齊師大敗樂毅為上將遂入\n　臨淄閔王出奔於衛衛不安去之鄒魯又不納焉遂\n　去于莒也\n燕度地計衆不與齊均也然而所以能\n申意至于此者由得士也\n　度猶計也昭王曰孤極知燕小力不足以報之然得\n　賢士與之共國以雪先恥孤之願也\n故無常安之國無恒治之民得賢者安\n存失賢者危亡自古及今未有不然者也\n　故韓詩外傳曰賢者之所在其君未嘗不尊其國未\n　嘗不安也\n明鏡者所以察形也往古者所以知今也\n　詩云殷鑒不遠在夏后之世\n今知惡古之危亡不務襲迹于其所以安存則未有異\n于郤走而求及于前人也太公知之故興微子之後而\n封比干之墓夫聖人之于當世存者乎其不失可知也\n\n　興微子之後封比干之墓見于本紀樂記云太公者\n　公襄之也\n"}
{"id": "KR1d0076_004", "series": "KR1d0076", "text": "　　曾子立事\n曾子曰君子攻其惡\n　計其失也\n求其過\n　省其身也\n彊其所不能去私欲從事于義可謂學矣君子愛日以\n學及時以行難者弗辟易者弗從惟義所在日旦就業\n夕而自省思以殁其身亦可謂守義矣君子學必由其\n業\n　故業必請之\n問必以其序問而不決承間觀色而復之\n　復白也\n雖不説亦不彊爭也\n　雖不説未解不彊爭\n君子既學之患其不博也既博之患其不習也既習之\n患其無知也既知之患其不能行也既能行之貴其能\n讓也\n　貴不以巳能而競于人\n君子之學致此五者而已矣\n　五者謂患其不博不習無知不能行能以讓\n君子博學而孱守之\n　孱小貌不務大\n微言而篤行之行必先人言必後人\n　君子欲訥于言而敏于行\n君子終身守此悒悒\n　悒悒憂念也\n行無求數有名事無求數有成\n　數猶促速\n身言之後人揚之身行之後人秉之\n　非法不言言則為人誦之非德不行行則為人安之\n君子終身守此憚憚\n　憚憚憂惶也\n君子不絶小不殄微也\n　殄亦絶也\n行自微也不微人人知之則願也人不知苟吾自知也\n君子終身守此勿勿也\n　勿勿猶勉勉\n君子禍之為患辱之為畏見善恐不得與焉見不善者\n恐其及已也\n　論語曰見善如不及見惡如探湯\n是故君子疑以終身\n　疑善之不與惡之及巳也\n君子見利思辱見惡思詬\n　詬恥也\n嗜慾思恥忿怒思患\n　故愚惑者一朝之忿忘其身\n君子終身守此戰戰也君子慮勝氣\n　血氣勝則害身故君子有三戒\n思而後動論而後行行必思言之\n　貴其可談言\n言之必思復之\n　論語曰信近于義言可復也\n思復之必思無悔言\n　無不可復\n亦可謂慎矣人信其言從之以行\n　已言不虚\n人信其行從之以復\n　易曰終日乾乾反復其道\n復宜其類\n　詩云宜爾室家樂爾妻孥\n類宜其年\n　詩云樂只君子萬壽無期\n亦可謂外内合矣君子疑則不言未問則不言兩問則\n不行其難者君子患難除之財色遠之流言滅之禍之\n所由生自孅孅也是故君子夙絶之君子巳善亦樂人\n之善也巳能亦樂人之能也已雖不能亦不以援人君\n子好人之為善而弗趣也\n　不促速之恐其倦也\n惡人之為不善而弗疾也疾其過而不補也\n　補謂文也\n飾其美而不伐也\n　顔淵曰願無伐善\n伐則不益補則不改矣君子不先人以惡不疑人以不\n信\n　謂不億不信不逆詐\n不説人之過成人之美\n　説解説也\n存往者在來者\n　在猶存也\n朝有過夕改則與之夕有過朝改則與之君子義則有\n常善則有鄰\n　德不孤\n見其一冀其二見其小冀其大苟有德焉亦不求盈于\n人也\n　言器之也\n君子不絶人之歡不盡人之禮\n　通飲食之饋序其歡也簡服物之禮令其忠也\n來者不豫往者不嗔也\n　慎故于物來者不猶豫往者無所嗔\n去之不謗\n　以義去之\n就之不賂\n　以道往也\n亦可謂忠矣君子恭而不難安而不舒遜而不諂寛而\n不縱惠而不儉直而不徑\n　徑行夷狄之道\n亦可謂知矣君子入人之國不稱其諱不犯其禁\n　諱國諱禁國禁\n不服華色之服\n　服法服\n不稱懼惕之言故曰與其奢也寧儉與其倨也寧句\n　倨猶慢也句以喻敬\n可言而不信寧無言也君子終日言不在尤之中小人\n　一言終身為罪君子亂言而弗殖\n　夙絶之\n神言不致也\n　怪力亂神子所不語\n道遠日益衆信弗主霒言弗與\n\n　道遠日益積習之也不主謂僉議所同不為主\n人言不信不和\n　不合忠信之道\n君子不唱流言不折辭\n　言不苟折窮人辭也\n不陳人以其所能言必有主行必有法\n　依前言往行也\n親人必有方\n　方猶常也\n多知而無親\n　無所親行\n博學而無方好多而無定者君子弗與也君子多知而\n擇焉博學而算焉多言而慎焉\n　多言者謂時事須繁也言雖多而皆慎\n博學而無行進給而不讓好直而徑儉而好􁐒者君子\n不與也\n　􁐒塞也言好直則太徑為儉又太逼塞于下也\n夸而無恥强而無憚好勇而忍人者君子不與也亟達\n而無守\n　亟數也數自達而無所守\n好名而無體\n　無容體\n忿怒而無惡\n　不以為惡或曰無惡而怒\n足恭而口聖而無常位者君子弗與也巧言令色能小\n行而篤難于仁矣嗜酤酒好謳歌巷遊而鄉居者乎吾\n無望焉耳\n　無可望也尚書大傳曰古者聖帝之治天下也五十\n　以下非蒸社不敢遊飲惟六十以上遊飲也\n出入不時言語不序安易而樂暴懼之而不恐説之而\n不聽雖有聖人亦無若何矣臨事而不敬\n　惰于從事\n居䘮而不哀祭祀而不畏\n　不畏其神\n朝廷而不恭則吾無由知之矣三十四十之間而無藝\n即無藝矣五十而不以善聞則無聞矣\n\n　終可知\n七十而無德雖有微過亦可以勉矣\n　言其過不足論也\n其少不諷誦其壯不論議其老不教誨亦可謂無業之\n人矣少稱不弟焉恥也壯稱無德焉辱也老稱無禮焉\n罪也過而不能改倦也\n　倦傾病人\n行而不能遂恥也\n　謂不能終也\n慕善人而不與焉辱也弗知而不問焉固也\n　固專固也\n說而不能窮也喜怒異慮惑也不能行而言之誣也非\n其事而居之矯也道言而飾其辭虚也\n　謂道聽來言文飾其辭也\n無益而厚受禄竊也好道煩言亂也殺人而不戚焉賊\n也人言不善而不違\n　色順之也\n近于說其言\n　說古通以為悅字\n說其言殆于以身近之也\n　殆危也言危于以身近之\n殆于以身近之殆于身之矣\n　危害于身\n人言善而色葸焉近于不説其言\n　葸焉不説繹之貌\n不悦其言殆于以身近之也\n　遠當字誤為近\n殆于以身近之殆于身之矣故目者心之浮\n也言者行之指也作于中則播于外也\n　心行見于言目也\n故曰以其見者占其隱者\n　謂心目也\n故曰聽其言也可以知其所好矣觀説之流可以知其\n術也\n　流謂部分術謂心術\n久而復之可以知其信矣觀其所愛親可以知其人矣\n臨懼之而觀其不恐也怒之而觀其不惽也喜之而觀\n其不誣也\n　惽亂也誣妄也\n近諸色而觀其不踰也飲食之而觀其有常也利之而\n觀其能讓也居哀而觀其貞也\n　文王曰省其喪哀觀其貞良也\n居約而觀其不營也勤勞之而觀其不\n擾人也君子之于不善也身勿為能也色勿為不可能\n也\n　無奈形于色也\n色也勿為可能也心思勿為不可能也太上樂善\n　太上德之最上者謂其心不為也\n其次安之\n　其次德之次者謂其色不為也\n其下亦能自强\n　謂其身不為太上謂五帝其次謂三王其下謂五霸\n　孟子曰堯舜性之湯武身之五霸假之\n仁者樂道\n　上者率其性也\n智者利道\n　次者利而為之\n愚者從弱者畏不愚不弱執誣以彊亦可謂棄民矣\n　自執而誣于善\n太上不生惡\n　無為過之意也\n其次而能夙絶之也\n　有意而隨絶之\n其下復而能改也\n　既為而能改之\n復而不改殞身覆家大者傾覆社稷是故君子出言以\n鄂鄂\n　鄂鄂辨厲也論語曰其言之不作其後為之難\n行身以戰戰亦殆勉于罪矣是故君子為小由為大也\n　常思正也\n居由仕也\n　故曰父母為嚴君子孫為臣民也\n備則未為備也\n　恒謙虚也\n而勿慮存焉\n　不忘危也\n事父可以事君事兄可以事師長使子猶使臣也使弟\n猶使承嗣也\n　承嗣謂冢子也\n能取朋友者亦能取所予從政者矣賜與其宫室亦猶\n慶賞于國也忿怒其臣妾亦猶用刑罰于萬民也是故\n為善必自内始也内人怨之雖外人亦不能立也\n　大學曰欲治其國先齊其家居家治則移官亦理也\n居上位而不淫臨事而栗者鮮不濟矣\n　淫大\n先憂事者後樂事先樂事者後憂事昔者天子日旦思\n其四海之内戰戰惟恐不能乂\n　乂治也\n諸侯日旦思其四封之内戰戰惟恐失損之大夫士日\n旦思其官戰戰惟恐不能勝庻人日旦思其事戰戰惟\n恐刑罰之至也是故臨事而栗者鮮不濟矣\n　禍福惟人宜其慎也是以易有履虎之言詩有臨淵\n　之誡\n君子之于子也愛而勿面也\n　不形于靣\n使而勿貌也\n　不以貌勞倈之\n導之以道而勿强也宫中雍雍外焉肅肅兄弟憘憘朋\n友切切\n　論語曰朋友切切偲偲兄弟怡怡也\n遠者以貌近者以情友以立其所能而遠其所不能苟\n無失其所守亦可與終身矣\n　　曾子本孝\n曾子曰忠者其孝之本與孝子不登高不履危\n　敬父母之遺體故跬步未敢忘其親\n庳亦弗憑不苟笑不苟訾隱不命\n　人有隱僻不訐之也\n臨不指\n　凡居上不為惑衆\n故不在尤之中也孝子惡言死焉\n　死且不行\n流言止焉美言興焉故惡言不出于口煩言不及于巳\n故孝子之事親也居易以俟命\n　處安易之道以聽命也\n不興險行以徼幸孝子游之暴人違之\n　就其常也春秋左傳曰其\n出門而使不以或為父母憂也\n　不為事或貽憂于父母也\n險塗隘巷不求先焉以愛其身以不敢忘其親也\n　身者親之枝也可不敬乎\n孝子之使人也不敢肆行不敢自專也父死三年不敢\n改父之道\n　故曰三年無改于父之道可謂孝矣\n又能事父之朋友又能率朋友以助敬也\n　使敬其父母也\n君子之孝也以正致諫\n　謂卿大夫\n士之孝也以德從命庻人之孝也以力惡食\n　分地任力致甘美\n任善不敢臣三德\n　謂王者之孝三德三老也白虎通曰不臣三老崇孝\n故孝子于親也生則有義以輔之\n　諭于道\n死則哀以莅焉\n　莅臨\n祭祀則莅之以敬如此而成于孝子也\n　　曾子立孝\n曾子曰君子立孝其忠之用禮之貴\n　有忠與禮孝道立\n故為人子而不能孝其父者不敢言人父不能畜其子\n者為人弟而不能承其兄者不敢言人兄不能順其弟\n者為人臣而不能事其君者不敢言人君不能使其臣\n者也\n　不可以已能而責人之不能況以所不能\n故與父言言畜子與子言言孝父與兄言言順弟與弟\n言言承兄與君言言使臣與臣言言事君\n　士相見禮曰與君言言使臣與大夫言言事君與老\n　者言言使弟子與幼者言言孝父兄與衆言言慈祥\n　與莅官者言言忠信也\n君子之孝也忠愛以敬反是亂也盡力而有禮莊敬而\n安之微諫不倦聽從而不怠歡欣忠信咎故不生可謂\n孝矣盡力無禮則小人也\n　豈小人而已哉乃犬馬之養\n致敬而不忠則不入也是故禮以將其力敬以入其忠\n飲食移味\n　隨所欲也\n居處温愉著心於此濟其志也子曰可入也吾任其過\n　吾知其能自取過\n不可入也吾辭其罪詩云有子七人莫慰母心子之辭\n也\n　衛詩凱風之末章也七子自責任過之辭\n夙興夜寐無忝爾所生言不自舍也\n　小雅小菀之四章也申可以入之義也\n不恥其親君子之孝也是故未有君而忠臣可知者孝\n子之謂也未有長而順下可知者弟弟之謂也\n　孝經曰以孝事君則忠以敬事長則順\n未有治而能任可知者先修之謂也故曰孝子善事君\n弟弟善事長君子一孝一弟可謂知終矣\n　　曾子大孝\n曾子曰孝有三大孝尊親其次不辱其下能養公明儀\n問于曾子曰夫子可謂孝乎\n　公明儀曾子弟子\n曾子曰是何言與是何言與君子之所謂孝者先意承\n志諭父母于道\n　凡言與事親未意則先善舉之親若有志則敬而奉\n　之\n參直養者也安能為孝乎身者親之遺體也行親之遺\n體敢不敬乎故居處不莊非孝也事君不忠非孝也莅\n官不敬非孝也朋友不信非孝也戰陳無勇非孝也五\n者不遂災及乎身\n敢不敬乎故烹熟鮮香嘗而進之非\n孝也養也君子之所謂孝者國人皆稱願焉曰幸哉有\n子如此所謂孝也民之本教曰孝\n　孝經曰夫孝德之本也教之所由生也\n其行之曰養\n　謂致衣食省安否\n養可能也敬為難敬可能也安為難\n　以忠禮將也\n安可能也久為難久可能也卒為難父母既殁慎行其\n身不遺父母惡名可謂能終也\n　謂能卒也\n夫仁者仁此者也義者宜此者也忠者忠此者也\n信者信此者也禮者體此者也行者行此者\n也彊者彊此者也樂自順此生刑自反此作夫孝者天\n下之大經也夫孝置之而塞于天地衡之而衡于四海\n　置猶立也衡猶横也\n施諸後世而無朝夕\n　言常行也\n推而放諸東海而準推而放諸西海而準推而放諸南\n海而準推而放諸北海而準\n　九夷八蠻七戎六狄謂之四海放猶至也準猶平也\n詩云自西自東自南自北無思不服此之謂也\n　大雅文王有聲之六章也\n孝有三大孝不匱\n　詩云孝子不匱永錫爾類也\n中孝用勞\n　勞猶功也\n小孝用力博施備物可謂不匱矣尊仁安義可謂用勞\n矣慈愛忘勞可謂用力矣父母愛之喜而不忘父母惡\n之懼而無怨父母有過諫而不逆\n　當柔聲下氣也\n父母既殁以哀祀之加之如此謂禮終矣\n　哀謂服之三年祀謂春秋享之\n樂正子春下堂而傷其足傷瘳數月不出猶有憂色門\n弟子問曰夫子傷足瘳矣數月不出猶有憂色何也樂\n正子春曰善如爾之問也吾聞之曾子曾子聞諸夫子\n曰天之所生地之所養人為大矣父母全而生之子全\n而歸之可謂孝矣\n　孝經曰天地之性人為貴人之行莫大于孝也\n不虧其體可謂全矣故君子頃步之不敢忘也\n　跬當聲誤為頃\n今予忘夫孝之道矣予是以有憂色故君子一舉足不\n敢忘父母一出言不敢忘父母一舉足不敢忘父母故\n道而不徑\n　不由徑也\n舟而不游不敢以先父母之遺體行殆也\n　殆危也\n一出言不敢忘父母是故惡言不出于口忿言不及于\n巳然後不辱其身不憂其親則可謂孝矣草木以時伐\n焉禽獸以時殺焉夫子曰伐一木殺一獸不以其時非\n孝也\n　夫子孔子\n　　曾子事父母\n單居離問于曾子曰事父母有道乎\n　單居離曾子弟子\n曾子曰有愛而敬父母之行若中道則從若不中道則\n諫諫而不用行之如由巳\n　且俯從所行而思諫道也\n從而不諫非孝也\n　同父母之非不匡諫\n諫而不從亦非孝也\n　徒以義諫而行不從\n孝子之諫達善而不敢爭辨爭辨者作亂之所由興也\n　内則曰父母有過下氣怡色柔聲以諫諫若不入起\n　敬起孝説則復諫\n由巳為無咎則寧\n　謂順諫\n由已為賢人則亂\n　謂爭辨賢與無咎互相足\n孝子無私樂父母所憂憂之父母所樂樂之孝子惟巧\n變故父母安之若夫坐如尸立如齊弗訊不言\n　齊謂祭祀時訊問也\n言必齊色\n　嚴敬其色\n此成人之善者也未得為人子之道也\n　為人父之事\n單居離問曰事兄有道乎曾子曰有尊事之以為已望\n也\n　謂儀象也\n兄事之不遺其言\n　奉其所令\n兄之行若中道則兄事之兄之行若不中道則養之\n　養猶隱之\n養之内不養于外則是越之也養之外不養于内則是\n疏之也是故君子内外養之也單居離問曰使弟有道\n乎曾子曰有嘉事不失時也\n　謂冠娶也\n弟之行若中道則正以使之\n　正以使之以弟道\n弟之行若不中道則兄事之\n　且以兄禮敬之\n詘事兄之道若不可然後舎之矣\n　屈事兄之道然猶不變則怒罰之\n曾子曰夫禮大之由也不與小之自也\n　言大者得自由也\n飲食以齒\n　以長幼也\n力事不讓辱事不齒執觴觚杯豆而不醉和歌而不哀\n　觚器也實之曰觴杯盤盎盆盞之總名也豆醬器以\n　木曰豆以瓦曰豋\n夫弟者不衡坐不苟越不干逆色趨翔周旋俯仰從命\n不見于顔色未成于弟也\n"}
{"id": "KR1d0076_005", "series": "KR1d0076", "text": "　　曾子制言上\n曾子曰夫行也者行禮之謂也夫禮貴者敬焉老者孝\n焉幼者慈焉少者友焉賤者惠焉此禮也行之則行也\n立之則義也今之所謂行者犯其上危其下衡道而彊\n立之\n　衡横也\n天下無道故若\n　且自如也\n天下有道則有司之所求也\n　言為法吏所收誅也\n故君子不貴興道之士而貴有恥之士也若由富貴興\n道者與貧賤吾恐其或失也\n　或猶惑也\n若由貧賤興道者與富貴吾恐其贏驕也夫有恥之士\n富而不以道則恥之貧而不以道則恥之弟子無曰不\n我知也鄙夫鄙婦相會于廧隂可謂密矣明日則或揚\n其言矣\n　中庸曰莫見乎隱莫顯乎微故君子慎其獨也\n故士執仁與義而明行之未篤故也胡為其莫之聞也\n殺六畜不當及親吾信之矣\n　凡殺有時禮也\n使民不時失國吾信之矣蓬生麻中不扶自直白沙在\n泥與之皆黑\n　古語云言扶化之者衆\n是故人之相與也譬如舟車然相濟達也已先則援之\n彼先則推之是故人非人不濟馬非馬不走土非土不\n髙水非水不流君子之為弟也行則為人負\n　分重合輕斑白不任弟達于道路也\n無席則寢其趾\n　寢猶止也言裁自容也\n使之為夫人則否\n　夫人行無禮也\n近市無賈\n　無廛邸也\n在田無野\n　田無廬也\n行無據依\n　守直道無所私\n茍若此則夫杖可因篤焉\n　言行如此則其所杖者皆可因厚焉\n富以茍不如貧以譽\n　貧則常也義不可無\n生以辱不如死以榮\n　見危致命死之榮也\n辱可避避之而已矣及其不可避也君子視死若歸\n　不茍免也\n父母之讎不與同生\n　生辱之不可避也曲禮曰父之讎弗與共戴天\n兄弟之讎不與聚國\n　檀弓曰昆弟之讎仕不與共國其從父兄弟則不為\n　魁也\n朋友之讎不與聚鄉\n　曲禮曰朋友之讎不同國失厚矣\n族人之讎不與聚鄰\n　族人者謂絶屬者\n良賈深藏如虚君子有盛教如無\n　言珍寳深藏若虚君子懐德若愚也\n弟子問于曾子曰夫士何如則可以為達矣曾子曰不\n能則學疑則問欲行則比賢雖有險道循行達矣今之\n弟子病下人不知事賢恥不知而又不問\n　好責於人而不知自反也\n欲作則其知不足是以惑闇惑闇終其世而已矣是謂\n窮民也曾子門弟子或將之晉曰吾無知焉曾子曰何\n必然往矣有知焉謂之友\n　曰友之也\n無知焉謂之主\n　且客之而已\n且夫君子執仁立志先行後言千里之外皆為兄弟\n　故曰君子何患乎無兄弟\n茍是之不為則雖汝親庸孰能親汝乎\n　庸用也孰誰也\n　　曾子制言中\n曾子曰君子進則能達退則能靜豈貴其能達哉貴其\n有功也豈貴其能靜哉貴其能守也夫惟進之何功退\n之何守\n　問君子進退其功守如何\n是故君子進退有二觀焉\n　言有二等可觀\n故君子進則能益上之譽而損下之憂\n　謂其功也\n不得志不安貴位不懐厚禄負耜而\n行道凍餓而守仁\n　謂其守也\n則君子之義也其功守之義有知之則願也莫之知茍\n吾自知也吾不仁其人雖獨也吾弗親也\n　人而不仁不足友也故周公曰不如我者吾不與處\n　損我者也與我等吾不與處無益我者也吾所與處\n　者必賢于我\n故君子不假貴而取寵\n　不因人之貴茍求寵愛也\n不比譽而取食\n　不校名譽以求禄也\n直行而取禮\n　行正則見禮也\n比説而取友\n　言修己以事人\n有説我則願也莫我説茍吾自説也\n　説讀為悦字\n故君子無悒悒于貧無忽忽于賤\n無憚憚于不聞\n　憚憚憂惶也\n布衣不完疏食不飽蓬户穴牖日孜孜上仁\n知我吾無訢訢不知我吾無悒悒是以\n君子直言直行不宛言而取富不屈行而取位仁之見\n逐智之見殺固不難詘身而為不仁宛\n言而為不智則君子弗為也\n　小人在朝多逐害于仁智者君子之仁不枉言行而\n　懐其禄也\n君子雖言不受必忠曰道雖行不受必忠曰仁\n　謂發施言行于君之前實善而君不納然猶忠誠勉\n　行可謂仁道也\n雖諫不受必忠曰智\n　猶忠誠而詳之\n天下無道循道而行衡塗而僨\n　衡横也僨僵也\n手足不揜四支不被\n　手足即四支説者申慇懃耳詩云行有死人尚或墐\n　之\n此則非士之罪也有土者之羞也\n是故君子以仁為尊天下之為富何為\n富則仁為富也天下之為貴何為貴則仁為貴也\n\n昔者舜匹夫也土地之厚則得而有之\n人徒之衆則得而使之舜惟仁得之也\n是故君子將説富貴必勉于仁也昔者伯夷叔齊死\n于溝澮之間其仁成名于天下夫二子者居河濟之間\n非有土地之厚貨粟之富也\n　伯夷叔齊孤竹君之子初因父命交讓其國遂退北\n　海之濵而終死于首陽\n言為文章行為表綴于天下是故君子思仁義晝則忘\n食夜則忘寐日旦就業夕而自省以殁其身\n亦可謂守業矣\n　　曾子制言下\n曾子曰天下有道則君子訢然以交同天下無道則衡\n言不革\n　衡平也言不茍合也\n諸侯不聽則不干其土聽而不賢則不踐其朝是以君\n子不犯禁而入人境\n　及郊問禁請命\n不避患而出危邑\n　師敗不茍免也\n則秉德之士不讇矣故君子不讇富貴以為已説不乘\n貧賤以居已尊凡行不義則吾不事不仁則吾不長奉\n相仁義則吾與之聚羣\n　相助也\n嚮爾宼盜則吾不與慮國有道則鴪若入\n焉\n　詩鴪彼晨風鬱彼北林也\n國無道則鴪若出焉\n　如大鳥奮翼而去也\n如此之謂義夫有世義者哉\n　義宜也\n仁者殆恭者不入\n　殆危也仁者危之恭又不受也\n慎者不見使正直者則邇于刑弗違則殆于罪\n　邇近違去\n是故君子錯在髙山之上深澤之汙聚橡栗藜藿而食\n之\n　藜藋藿豆\n生耕稼以老十室之邑是故昔者禹見耕者五耦而式\n過十室之邑則下為秉德之士存焉\n　不侮之也\n　　曾子疾病\n曾子疾病\n　疾困曰病\n曾元抑首曾華抱足\n　元華其子\n曾子曰微乎吾無夫顔氏之言吾何以語汝哉然而君\n子之務蓋有之矣夫華繁而實寡者\n天也言多而行寡者人也鷹鶽以山為卑而增巢其上\n魚鼈黿鼉以淵為淺而蹶穴其中卒其所以得之者餌\n也\n　生生之厚動之死地也\n是故君子茍無以利害義則辱何由至哉親戚不悦不\n敢外交近者不親不敢求遠小者不審不敢言大故人\n之生也百嵗之中有疾病焉有老幼焉故君子思其不\n可復者而先施焉親戚既殁雖欲孝\n誰為孝年既耆艾雖欲弟誰為弟故孝有不及弟有不\n時其此之謂與言不遠身言之主也行不遠身行之本\n也言有主行有本謂之有聞矣\n　知身是言行之基可謂聞矣\n君子尊其所聞則髙明矣行其所聞則廣大矣髙明廣\n大不在于他在加之志而已矣與君子遊苾乎如入蘭\n芷之室久而不聞則與之化矣與小人遊膩乎如入鮑\n魚之次久而不聞則與之化矣\n　離騷曰經鮑魚之肆而失香也\n是故君子慎其所去就與君子遊如長日加益而不自\n知也\n　如身之長雖日加益而不自知也\n與小人遊如履薄氷每履而下幾何而不陷乎哉吾不\n見好學盛而不衰者矣吾不見好教如食疾子者矣\n\n　言未見好教欲人之受如餔疾子也\n吾不見日省而月考之其友者矣吾不見孜孜而與來\n而改者矣\n　謂擇善而改非也\n　　曾子天圓\n單居離問于曾子曰天圓而地方者誠有之乎曾子曰\n離而聞之云乎\n　而猶汝也汝聞則言之也\n單居離曰弟子不察以此敢問也\n曾子曰天之所生上首地之所生下首\n　人首圓足方繫之天地\n上首之謂圓下首之謂方\n　因謂天地為方圓也周髀曰方屬地圓屬天天圓地\n　方也淮南子曰天之圓不中規地之方不中矩白虎\n　通曰天鎮也其道曰圓地諦也其道曰方一曰圓謂\n　水也\n如誠天圓而地方則是四角之不揜也且來吾語汝參\n嘗聞之夫子曰天道曰圓地道曰方\n　道曰方圓耳非形也\n方曰幽而圓曰明\n　方者隂義而圓者陽理故以明天地也\n明者吐氣者也是故外景\n　景古通以為影字外景者陽道吐施也\n幽者含氣者也是故内景\n　内景者隂道含藏也\n故火日外景\n　火氣陽也\n而金水内景\n　金質陰也\n吐氣者施而含氣者化\n　施賦也化體生\n是以陽施而隂化也陽之精氣曰神陰之精氣曰靈神\n靈者品物之本也\n　神為魂靈為魄魂魄者隂陽之精有生之本也及其\n　死也魂氣上升于天為神體魄下降于地為鬼各反\n　其所自出也\n而禮樂仁義之祖也\n　樂由陽來禮由隂作仁近樂義近禮故隂陽為祖也\n而善否治亂所興作也隂陽之氣各從其所\n則靜矣偏則風\n　謂氣勝負\n俱則雷交則電\n　自仲春至仲秋隂陽交泰故雷電也\n亂則霧和則雨\n　偏則風而和則雨此謂一時之氣也至若春多雨則\n　時所宜也\n陽氣勝則散為雨露隂氣勝則凝為霜雪陽之專氣為\n雹隂之專氣為霰霰雹者一氣之化也\n　陽氣在雨温煖如湯隂氣薄之不相入轉而為雹隂\n　氣在雨凝滯為雪陽氣薄之不相入散而為霰故春\n　秋穀梁説曰雹者隂脅陽之象霰者陽脅隂之符也\n毛蟲毛而後生羽蟲羽而後生毛羽之蟲陽氣之所生\n也介蟲介而後生鱗蟲鱗而後生介鱗之蟲隂氣之所\n生也\n　言隂陽所生者舉其多也\n惟人為倮匈而後生也\n　倮匈謂無毛羽與鱗介也\n隂陽之精也\n　人受隂陽純粹之精有生之貴也凡倮蟲則亦竝隂\n　陽氣所生也\n毛蟲之精者曰麟羽蟲之精者曰鳯介蟲之精者曰龜\n鱗蟲之精者曰龍倮蟲之精者曰聖人\n　龜龍麟鳯所謂四靈\n龍非風不舉龜非火不兆鳯非梧不棲麟非藪不止\n此皆隂陽之際也\n　龜龍為隂風火為陽隂陽會也\n兹四者所以聖人役之也\n　謂為之瑞\n是故聖人為天地主為山川主為鬼神主為宗廟主\n　鬼神百神也因外祀故在宗廟之上也\n聖人慎守日月之數以察星辰之行以序四時之順逆\n謂之厯\n　審十二月分數于昏旦定辰宿之中見與伏以驗時\n　節之愆否\n截十二管以察八音之上下清濁謂\n之律\n　八音八卦之音以律定八風之髙下清濁而準配金\n　石絲竹也\n律居隂而治陽\n　因地主氣\n厯居陽而治隂\n　因天主事\n律厯迭相治也\n　厯以治時律以候氣\n其間不容髪\n　其致一也\n聖人立五禮以為民望\n　五禮其别三十六生民之紀在焉\n制五衰以别親疏和五聲之樂以導民氣\n　致樂以治心也\n合五味之調以察民情\n　察猶别也\n正五色之位成五穀之名\n　五穀黍稷麻麥菽也\n序五牲之先後貴賤\n　五牲牛羊豕犬雞先後謂四時所尚也\n諸侯之祭牲牛曰太牢\n　天子之大夫亦太牢太牢天子之牲角握諸侯角尺\n　大夫索牛也\n大夫之祭牲羊曰少牢\n　天子之士亦少牢也\n士之祭牲特豕曰饋食\n　不言特牲其文已著又與大夫互相足也\n無禄者稷饋\n　庻人無常牲故以稷為主\n稷饋者無尸無尸者厭也宗廟曰芻豢\n　牛羊曰芻犬豕為豢\n山川曰犧牷\n　色純曰犧體完曰牷宗廟言豢山川言牷互文也山\n　川謂岳瀆以方色角尺其餘用厖索也\n割列禳瘞\n　割割牲也列疈辜也禳面禳也瘞埋也\n是有五牲此之謂品物之本禮樂之祖善否治亂之所\n由興作也\n"}
{"id": "KR1d0076_006", "series": "KR1d0076", "text": "　　武王踐阼\n武王踐阼三日\n　既王之後\n召士大夫而問焉曰惡有藏之約行之行萬世可以為\n子孫恒者乎\n　惡猶于何也言于何有約言而行之乃行萬世而猶\n　得其福\n諸大夫對曰未得聞也然後召師尚父而問焉曰昔帝\n顓頊之道存乎\n意亦忽不可得見與\n　言忽然不可得見\n師尚父曰在丹書王欲聞之則齊矣王齊三日\n端冕奉書而入\n負屛而\n立\n　端正也樹謂之屏\n王下堂南面而立師尚父曰先王之道不北面王行折\n而東面\n師尚父西面道書之言曰敬勝怠者强怠勝敬者\n亡\n義勝欲者從欲勝義者凶凡事不强則枉\n　凡事不能自强而執于此則枉也\n不敬則不正枉者滅廢敬者萬世藏\n之約行之行可以為子孫恒者此言之謂也\n　問先帝之道庻聞要約之㫖故對此而已\n且臣聞之以仁得之以仁守之其量百世以仁得之以\n不仁守之其量十世\n　以仁得之以仁守之以仁得之以不仁守之\n　皆謂創基之君十百世謂子孫無\n　咎譽者于十百之外天命則有興改其廢立大節依\n　于此\n以不仁得之以不仁守之必及其世\n　謂止于其身也\n王聞書之言惕若恐懼退而為戒書\n　託于物以自警戒不忘也\n于席之四端為銘焉于机為銘焉于\n鑑為銘焉于盥槃為銘焉于楹為銘焉于杖為銘焉于\n帶為銘焉于履屨為銘焉于觴豆為銘焉于牖為銘焉\n于劍為銘焉于弓為銘焉于矛為銘焉席前左端之銘\n曰安樂必敬\n　安不忘危\n前右端之銘曰無行可悔\n　當恭敬朝夕故以懐安為戒也\n後左端之銘曰一反一側亦不可以忘\n　言雖反側之間不可以忘道也\n後右端之銘曰所監不遠視邇所代\n　周監不遠近在有殷之世\n机之銘曰皇皇惟敬口生㖃\n　㖃恥也言為君子榮辱之主可不慎乎\n口戕口\n　言口能害口也机者人君出令所依故以言語為戒\n　也\n鑑之銘曰見爾前慮爾後盥槃之銘曰與其溺于人也\n寧溺于淵溺于淵猶可游也溺于人不可救也\n　日知所無學者之功溺于民庻大人之禍故或以自\n　新取戒或以游溺為鑑也\n楹之銘曰毋曰胡殘其禍將然毋曰胡害其禍將大毋\n曰胡傷其禍將長\n　夫為室者慎其楹君天下者難其相也\n杖之銘曰惡乎危于忿㚄\n　惡于何也忿者危之道怒甲及乙又危之甚杖扶危\n　故以危戒也\n惡乎失道于嗜慾\n　杖依道而行之\n惡乎相忘于富貴\n　言身杖相資也因失道相忘乃嗜慾安樂之戒也\n帶之銘曰火滅修容慎戒必恭恭則夀\n　雖夜解息其容不可以茍帶于寢先釋故因言之也\n履屨之銘曰慎之勞勞則富\n　行慎躬勞躬勞終福諭慎履亦財不費也屨在下尤\n　勞辱因為此戒福與富音義兩施互取焉\n觴豆之銘曰食自杖食自杖戒之憍憍則逃\n　無求醉飽自杖而已\n户之銘曰夫名難得而易失無懃弗志而曰我知之乎\n無懃弗及而曰我杖之乎\n　志識也杖立不能懲其駑怠而自謂杖成功無可就\n　故終失其名也\n擾阻以泥之若風將至必先搖搖\n　搖搖無所託言有風則先困\n雖有聖人不能為謀也\n　諭人行亦然\n牖之銘曰隨天之時\n　隨任也\n以地之財\n　質也\n敬祀皇天敬以先時\n　先祭時而敬齋\n劍之銘曰帶之以為服動必行德行德則興倍德則崩\n　以順誅也\n弓之銘曰屈伸之義廢興之行無忘自過\n　言得時也\n矛之銘曰造矛造矛少間弗忍終身之羞\n　重言造矛見造矛之不易也言少間之不忍則為終\n　身羞以君子于殺之中禮恕存焉\n予一人所聞以戒後世子孫\n　貽厥孫謀以燕翼子武王之詩也\n　　衛將軍文子\n衛將軍文子\n　文子衛卿也名彌牟\n問于子貢曰\n　子貢端木賜也衛人衛之相也\n吾聞夫子之施教也先以詩\n　論語曰先進于禮樂野人也後進于禮樂君子也\n世道者孝悌説之以義而觀諸體成之以文德\n蓋受教者七十有餘人\n　言能受教者謂七十二子也\n聞之孰為賢乎子貢對辭以不知文子曰吾子學焉何\n謂不知也子貢對曰賢人無妄知賢則難故君子曰智\n莫難于知人此以難也\n　書曰知人則哲惟帝其難之\n文子曰若夫知賢人美不難吾子親游焉是以敢問也\n子貢對曰夫子之門人蓋三就焉\n　謂大成次成小成也\n賜有逮及焉有未及焉不得辯知也\n　未及者謂先就夫子而或止或退未得及己見也或\n　以子貢違夫子之後有新來者也\n文子曰吾子之所及請問其行也子貢對曰夙興夜寐\n諷詩崇禮行不貳過稱言不苟是顔淵之行\n也\n　顔囘魯人字子淵也\n孔子説之以詩詩云媚兹一人應侯順德永言孝思孝\n思惟則\n　大雅下武之四章也媚兹一人謂御于天子而蒙寵\n　愛應侯順德逢國君能成其德孝思惟則此文在前\n　章兼以説之故連言之也\n故國一逢有德之君世受顯命不失厥名以御于天子\n以申之\n　于諸侯受爵命未盡其能\n在貧如客\n　言安貧也\n使其臣如藉\n　藉借也如借力然也\n不遷怒不探怨不録舊罪是冉雍之行也\n　冉雍魯人也字仲弓\n孔子曰有土君子有衆使也有刑用也然後怒匹夫之\n怒惟以亡其身\n　使舉也夫子因其性不好怒故説妄怒之敗也書曰\n　惟辟作威也\n詩云靡不有初鮮克有終以告之\n　大雅蕩首章也言冉雍能終其行也\n不畏彊禦不侮矜寡其言曰性\n　其言惟陳其性不茍虚妄\n都其富哉\n　仲由優于政事故能備治其都也\n任其戎是仲由之行也\n　仲由衛人也字子路一字季路大夫也\n夫子未知以文也\n　節其勇也\n詩云受小共大共為下國恂蒙何天之寵傅奏其勇\n　殷頌長發之五章也頌湯伐桀除災之事恂信也言\n　下國信蒙其富詩為駿龎或古有二文或以義賦寵\n　傅又為龍敷\n夫强乎武哉文不勝其質恭老恤孤不忘賓旅好學者\n物而不懃是冉求之行也\n　物猶事也事省則不懃也冉求字子有冉雍之族季\n　氏宰\n孔子因而語之曰好學則智恤孤則惠恭老則近禮克\n篤恭以天下其稱之也宜為國老\n　言為國之尊也言任為卿相也\n志通而好禮擯相兩君之事篤雅其有禮節也是公西\n赤之行也\n　公西赤魯人也字子華\n孔子曰禮儀三百可勉能也\n　禮經三百可勉學而能知\n威儀三千則難也\n　能躬行三千之威儀則難而公西赤能躬行也\n公西赤問曰何謂也孔子曰貌以擯禮禮以擯辭是之\n謂也\n　禮待貌而行辭得禮而發言貌所以擯贊三千之儀\n　也\n主人\n　言行此主在于人\n聞之以成\n　公西赤聞之以成家語云衆人聞之為成主或聲誤\n　也\n孔子之語人也曰當賔客之事則通矣謂門人曰二三\n子欲學賔客之禮者于赤也滿而不滿實如虚過之如\n不及先生難之\n　云先生猶有難之亦所謂先子之所畏也\n不學其貌竟其德敦其言于人也無所不信其橋大人\n也\n　橋高也髙大之人也\n常以皓皓是以眉壽\n　皓皓虚曠無長生久視之意見長生久視之術\n是曾參之行也\n　曾參魯之南武城人也字子輿齊聘以相楚迎以令\n　尹晉迎以上卿皆不應其命也\n孔子曰孝德之始也\n　天道曰至德地道曰敏德人道曰孝德四代曰有天\n　德有地德夫學天地之德者皆以無私為能也動而\n　樂施者天德也安而待化者地德也故天之德有廣\n　狹矣自餘禮義忠信以下皆為人德因事則為禮厚\n　其行則為孝也\n弟德之序也信德之厚也忠德之正也參也中夫四德\n者矣哉以此稱之也業功不伐貴位不善不侮可侮不\n佚可佚\n　不侮可侮者不佚可佚者仁之至也\n不敖無告\n　天窮之民無所告者不陵敖之也\n是顓孫之行也\n　顓孫師陳人也子張字也\n孔子言之曰其不伐則猶可能也其不弊百姓者則仁\n也詩云愷悌君子民之父母\n　大雅泂酌之首章也\n夫子以其仁為大也學以深\n　能深致隱賾也\n厲以斷\n　性嚴厲而能斷決七十子篇説子夏云為人性不宏\n　好精微時人無以尚也\n送迎必敬上友下交銀乎如斷是卜商\n之行也\n　卜商衛人字子夏為魏文侯師銀廉鍔也如斷言便\n　能子張曰子夏之門人洒埽應對進退出入可也\n孔子曰詩云式夷式已無小人殆\n　小雅節之四章殆近也\n而商也其可謂不險也\n　言其鄰于德也\n貴之不喜賤之不怒茍于民利矣\n　惟在利民春秋左傳曰上思利民忠也\n廉于其事上也以佐其下\n　佐助也\n是澹臺滅明之行也\n　澹臺滅明魯之東武城人也字子羽為魯大夫\n孔子曰獨貴獨富君子恥之夫也中之矣先成其慮及\n事而用之是故不妄是言偃之行也\n　言偃魯人也字子游為武城宰\n孔子曰欲能則學欲知則問欲行則訊\n欲給則豫當是如偃也得之矣獨居思仁公言言義\n其聞詩也一日三復\n白圭之玷是南宫縚之行也\n　南宫縚魯人也字子容\n夫子信其仁以為異姓\n　謂以兄之子妻之也周禮司儀職曰時揖異姓土揖\n　庻姓家語曰以為異士言殊異之士似妄也\n自見孔子入户未嘗越屨\n　凡在于室卑者之屨皆陳于户外故雖後至而不越\n　焉\n往來過人不履影\n　不越人之屨不履人之影謙慎之至也\n開蟄不殺方長不折執親之喪未嘗見齒是高柴之行\n也\n　髙柴齊人也字子羔為郕宰\n孔子曰高柴執親之喪則難能也開蟄不殺則天道也\n方長不折則恕也恕則仁也湯恭以恕是以日躋也\n　北事于葛恭也教網者祝恕也詩殷頌曰聖敬日躋\n此賜之所親覩也吾子有命而訊賜則不足以知賢文\n子曰吾聞之也國有道則賢人興焉中人用焉百姓歸\n焉若吾子之語審茂則一諸侯之相也亦未逢明君也\n　茂盛也一皆也\n子貢既與衛將軍文子言適魯見孔子曰衛將軍問二\n三子之行于賜也不一而三賜也辭不獲命以所見者\n對矣\n　見其行也\n未知中否請嘗以告\n　請嘗以所對者告也\n孔子曰言之子貢以其質告孔子既聞之笑曰賜汝偉\n為知人賜\n　質由實也偉為知人言大為知人也再言賜者善之\n子貢對曰賜也焉敢知人此賜之所親覩也孔子曰是\n女所親也吾語女耳之所未聞目之所未見思之所未\n至智之所未及者乎\n　言未至未及者謂其德廣厚也\n子貢曰賜得則願聞之也孔子曰不克不忌不念舊惡\n蓋伯夷叔齊之行也\n　克好勝人忌有惡于人也論語曰伯夷叔齊不念舊\n　惡怨是用希也\n晉平公問于祁徯曰羊舌大夫晉國之良大夫也其行\n何如\n　平公悼公之子晉侯彪也祁徯祁午之父也羊舌肸\n　羊舌職之子\n祁徯對辭曰不知也公曰吾聞女少長乎其所女其閹\n知之\n　言居處之同者桓為相也\n祁徯對曰其幼也恭而遜恥而不使其過宿也其為候\n大夫也悉善而謙其端也其為公車尉也信而好直其\n功也\n　公車尉公行也詩曰殊異乎公行也\n至于其為和容也温良而好禮博聞而時出其志也\n　和容主賔客也\n公曰嚮者問女女何曰弗知也祁徯對曰每位改變未\n知所止是以不知蓋羊舌大夫之行也畏天而敬人服\n義而行信孝乎父而恭于兄好從善而斆往蓋趙文子\n之行也\n　晉大夫趙武也\n其事君也不敢愛其死\n　不茍免于難也\n然亦不忘其身\n　不死于不義也\n謀其身不遺其友君陳則進不陳則行而退\n　陳謂陳其德教\n蓋隨武子之行也\n　晉大夫也世掌刑官後受隨范會名也季字也武諡\n　也\n其為人之淵泉也多聞而難誕也不内辭足以没世國\n家有道其言足以生國家無道其黙足以容蓋桐提伯\n華之行也\n　晉大夫羊舌赤也邑于桐提\n外寛而内直自設于隱栝之中\n　能以禮自鞏直也孔子曰隱栝之旁多曲木也\n直己而不直人以善存亡汲汲蓋蘧伯玉之行也\n　衛大夫蘧瑗也\n孝老慈幼允德禀義約貨去怨蓋柳下\n惠之行也\n　魯士師展禽也食采于柳下惠諡也\n其言曰君雖不量于臣臣不可以不量于君是故君擇\n臣而使之臣擇君而事之有道順君無道横命晏平仲\n之行也\n　齊大夫晏嬰也\n德恭而行信終日言不在尤之内\n　在尤之外\n貧而樂也蓋老萊子之行也\n　楚人隱者也\n易行以俟天命居下位而不援其上觀于四方也不忘\n其親茍思其親不盡其樂以不能學為己終身之憂蓋\n介山子推之行也\n　晉大夫介之推也離騷曰封介山而為之禁兮報大\n　德之優游\n"}
{"id": "KR1d0076_007", "series": "KR1d0076", "text": "　　五帝徳\n宰我問于孔子曰昔者予聞諸榮伊言黄\n帝三百年請問黄帝者人邪抑\n非人邪何以至于三百年乎孔子曰\n予禹湯文武成王周公可勝觀邪夫黄帝尚矣女何以\n為先生難言之宰我曰上世之傳隱微之說卒業之辨\n闇忽之意非君子之道也則予之問也\n固矣孔子曰黄帝少典之子也曰軒轅生而神靈弱而\n能言幼而慧齊長而敦敏成而\n聰明治五氣設五量撫萬民度四方教熊羆貔貅貙虎\n以與赤帝戰于阪泉之\n野三戰然後得行其志黄\n黼黻衣大帶黼裳乗龍扆雲以順天\n地之紀幽明之故死生之說存亡之難時播百榖草木\n淳化鳥獸昆蟲厯離日月星辰\n極畋土石金玉勤勞心力耳目節\n用水火材物生而民得其利百年死而\n民畏其神百年亡而民用其教百年故曰三百年\n宰我曰請問帝顓頊孔子曰五帝用説\n三王用度女欲一日辨聞古昔之説\n躁哉予也宰我曰昔者予也聞諸夫子曰小子無有宿\n問孔子曰顓頊黄帝之孫昌意之子也曰高陽洪淵以\n有謀疏通而知事養財以任地履時\n以象天依鬼神以制義治氣以教民潔誠以祭祀乗龍\n而至四海北至于幽陵南至于交趾西濟于流沙南至\n于蟠木動靜之物大小之神日月所照莫不砥礪\n宰我曰請問帝嚳孔子曰𤣥囂之孫蟜極之子也曰高\n辛生而神靈自言其名博施利物不于其身聰以知遠\n明以察微順天之義知民之隱\n仁而威惠而信修身而天下服取地之財而節用之撫\n教萬民而利誨之厯日月而迎送之明鬼神而敬事之\n其色穆穆其徳俟俟\n其動也時其服也士春夏乗龍秋\n冬乗馬黄黼黻衣執中而獲天下日月所照風雨所至\n莫不從順\n宰我曰請問帝堯孔子曰高辛之子也曰放勲其仁如\n天其知如神就之如日望之如雲富而不驕貴而不豫\n黄黼黻衣丹車白馬伯夷主禮龍䕫教舞舉舜彭祖而\n任之四時先民治之流共工于幽州以變北狄放驩兜\n于崇山以變南蠻殺三苗于三危以變西戎殛鯀于羽\n山以變東夷其言不貳其徳不回四海之内舟輿所至\n莫不説夷\n宰我曰請問帝舜孔子曰蟜牛之孫瞽瞍之子也曰重\n華好學孝友聞于四海陶漁事親寛裕温良敦敏而知\n時畏天而愛民恤逺而親近承受大命依于倪皇叡明\n通知為天下王使禹敷土主名山川以利于民使后稷\n播種務勤嘉榖以作飲食羲和掌厯敬授民時使益行\n火以辟山萊伯夷主禮以節天下䕫作樂以歌籥舞和\n以鍾鼓臯陶作士忠信疏通知民之情契作司徒教民\n孝友敬政率經其言不惑其徳不慝舉賢而天下平南\n撫交趾大教鮮支渠搜氐羌\n北山戎發息慎東\n長夷鳥夷羽民\n舜之少也惡顇勞苦二十以孝聞乎天下三十在\n位嗣帝所五十乃死葬于蒼梧之野\n宰我曰請問禹孔子曰高陽之孫鯀之子也曰文命敏\n給克濟其徳不囘其仁可親其言可信聲為律身為度\n稱以上士亹亹穆穆為綱\n為紀廵九州通九道陂九澤度九山為神主為民父母\n左準繩右規矩履四時據四海平九州戴九天明耳目\n治天下舉臯陶與益以贊其身舉干戈以征不享不庭\n無道之民四海之内舟車所至莫不賓服\n孔子曰予大者如説民説至矣予也非其人\n也宰我曰予也不足誠也敬承命矣他日宰我以語人\n有為道諸夫子之所孔子曰吾欲以顔色取人于滅明\n邪改之吾欲以語言取人于予邪改之吾欲以容貌取\n人于師邪改之宰我聞之懼不敢見\n　　帝繫\n少典産軒轅是為黄帝\n黄帝産𤣥囂𤣥囂産蟜極蟜極産高辛是為帝嚳\n帝嚳産放勲是為帝堯\n黄帝産昌意昌意産高陽是為顓頊\n顓頊産窮蟬窮蟬産敬康敬康産句芒句芒産\n蟜牛蟜牛産瞽瞍瞽瞍産重華是為帝舜及産\n象敖\n顓頊産鯀鯀産文命是為禹\n黄帝居軒轅之丘娶于西陵氏西陵氏之子\n謂之嫘祖氏産青陽及昌意青陽降居泜水\n昌意降居若水昌意娶于蜀山氏蜀山氏之子謂\n之昌濮氏産顓頊\n顓頊娶于滕奔氏滕奔\n氏之子謂之女禄氏産老童\n老童娶于竭水氏竭水氏之子謂之高緺氏産重黎及\n吳囘吳囘氏産陸終陸終氏娶于鬼方氏鬼方氏之妹\n謂之女隤氏産六子孕而不粥三年啟其左\n脅六人出焉其一曰樊是為昆吾其二曰惠連是為參\n胡其三曰籛是為彭祖其四曰萊言是\n為云鄶人其五曰安是為曹姓其\n六曰季連是為芈姓季連産附祖氏附祖氏産\n穴熊季通之裔孫鬻熊\n九世至于渠\n\n渠有子三人其孟之名為無康為句亶王其中\n之名為紅為鄂王其季之名為疵為越章王\n\n昆吾者衞氏也參胡者韓氏\n也彭祖者彭氏也云鄶人者鄭氏也曹姓者邾氏也季\n連者楚氏也\n帝嚳卜其四妃之子而皆有天下上妃有邰氏之女也\n曰姜嫄氏産后稷次妃有娀氏之女也曰簡狄氏産契\n次妃陳鋒氏之女也曰慶都氏\n産帝堯次妃娵訾氏之女也曰常儀氏\n産帝摯\n帝堯娶于散宜氏散宜氏之子謂之\n女皇氏\n帝舜娶于帝堯帝堯之子謂之女匽\n氏\n鯀娶于有莘氏有莘氏之子謂之女志氏産\n文命\n禹娶于塗山氏塗山氏之子謂之女憍氏産啟\n　　勸學\n君子曰學不可以已矣青取之于藍而青于藍水則為\n冰而寒于水木直而中繩輮而為輪其曲中規槁暴不\n復挺者輮使之然也是故不升高山\n不知天之高也不臨深谿不知地之厚也不聞先王之\n遺道不知學問之大也於越戎貉之子生而同聲長而\n異俗者教使之然也是故木從繩則直金就礪則利君\n子博學而日參省已焉故知明則行\n無過詩云嗟爾君子無恒安息靖恭爾位好是正直神\n之聽之介爾景福神莫大于化道福莫長于无咎孔子\n曰吾嘗終日思矣不如湏㬰之所學吾嘗跂而望之不\n如升高而博見也升高而招非臂之長也而見者遠順\n風而呼非聲加疾也而聞者著假車馬者非利足也而\n致千里假舟檝者非能水也而絶江海君子之性非異\n也而善假于物也南方有鳥名曰􁐓鳩以羽為\n巢編之以髪繫之葦苕風至苕折子死卵破巢非不完\n也所繫者然也西方有木名曰射干莖長四寸生于高\n山之上而臨百仞之淵木莖非能長也所立者然也蓬\n生麻中不扶自直蘭氏之根懷氏之苞\n漸之滫中君子不近庻人不服質非不美也所漸者然\n也是故君子靖居恭學修身致志處必擇鄉游必就士\n所以防辟邪而道中正也物類之起必有\n所始榮辱之來各\n象其徳肉腐出蟲魚枯生蠧怠教忘身\n禍災乃作彊自取折柔自取束邪穢在身怨之所構\n布薪若一火就燥平地若一水就濕草木疇生禽獸羣\n居物各從其類也是故正鵠張\n而弓矢至焉林木茂而斧斤至焉樹成䕃而鳥息焉\n醯酸而蚋聚焉故言有召禍行有招辱君子慎其所立\n焉積土成山風雨興焉積水成川蛟龍生焉積善成徳\n神明自得聖心備矣是故不積\n跬步無以致千里不積小流無以成江海騏驥一躒不\n能千里駑馬無極功在不舍楔而舍之朽木不折楔而\n不舍金石可鏤夫螾無爪牙之利筋脉\n之彊上食晞土下飲黄泉者用心一也蟹二螯八足非\n虵䱇之穴而無所寄託者用心躁也\n是故無憤憤之志者無昭昭之明無緜緜之事者無赫\n赫之功行歧塗者不至事兩君者不容\n目不能兩視而明耳不能兩聽而聰騰虵無足而騰鼫\n鼠五伎而窮詩云鳲鳩在桑其子七兮淑人君子其儀\n一兮其儀一兮心若結兮君子其結于一也昔者瓠巴\n鼓瑟而沈魚出聽伯牙鼓琴而六馬仰秣\n夫聲無細而不聞行無隱而不形玉居山而木潤淵生\n珠而岸不枯為善而不積乎豈有不聞哉\n孔子曰鯉君子不可以不學見\n人不可以不飾不飾無貌無貌不敬不敬無禮無禮不\n立夫遠而有光者飾也近而逾明者學也譬之如洿邪\n水潦灟焉莞蒲生焉從上觀之誰知其非源泉也\n珠者陰之陽也故勝火玉者陽之陰也故勝水其化如\n神故天子藏珠玉諸侯藏金石大夫畜犬馬百姓藏布\n帛不然則强者能守之知者能秉之賤其所貴而貴其\n所賤不然矜寡孤獨不得焉\n子貢曰君子見大川必觀何也孔子曰夫水者君子比\n徳焉徧與之而無私似徳所及者生所不及者死似仁\n其流行庳下倨句皆循其理似義其赴百仞之谿不疑\n似勇淺者流行深淵不測似智弱約微通似察\n受惡不讓似包䝉不\n清以入鮮潔以出似善化以注量必平似正\n盈不求概似度萬折\n必以東似意\n是以君子見大川必觀焉\n"}
{"id": "KR1d0076_008", "series": "KR1d0076", "text": "　　子張問入官\n子張問入官于孔子孔子曰安身取譽為難也子張曰\n安身取譽如何孔子曰有善勿專\n　專謂自納于己\n教不能勿搢\n　勿搢家語為勿怠也進或聲誤為搢勿進嫌其倦也\n已過勿發失言勿踦\n　踦邪也出言既失勿為邪途以成之\n不善辭勿遂\n　人言不中勿貳遂之\n行事勿留\n　凡行政事勿稽留之\n君子入官自行此六路者則身安譽至而政從矣\n　上六者可以自通故稱路也\n且夫忿數者獄之所由生也距諫者慮之所以塞也慢\n易者禮之所以失也惰怠者時之所以後\n也奢侈者財之所以不足也\n　儉則有餘奢則不足\n專者事之所以不成也厯者獄之所由生也\n　厯厯亂也\n君子入官除七路者則身安譽至而政從矣\n　七者亦致亡之道\n故君子南面臨官大城而公治之\n　大城列國公無私也\n精知而略行之\n　精知者當先是二路略行者謂度時而施\n合是忠信攷是大倫存是美惡而進是利而除是害而\n無求其報焉而民情可得也\n　能合是六路之忠信及進除六路之利害施焉而不\n　求報則民情不失矣\n故臨之無抗民之志勝之無犯民之言\n　勝謂民辭情短\n量之無狡民之辭\n　狡害也猶言無害也\n養之無擾于時愛之勿寛于刑若此則\n身安譽至而民自得也故君子南面臨官所見邇故明\n不可蔽也\n　言所見先求于近者中庸曰舜其大知也與舜好問\n　而好察邇言也\n所求邇故不勞而得也\n　言所求自近始故詩曰無田甫田勞心忉忉\n所以治者約故不用衆而譽至也法象在内故不遠\n　言内有法象則百姓亦有禮度\n源泉不竭故天下積也\n　積謂歸湊也\n如木不寡短長人得其量\n　量而用之以泉木二用諭君子之政\n故治而不亂故六者貫乎心藏乎志\n　志者心之府也\n形乎色𤼵乎聲\n　聲言也\n若此則身安譽至而民自得也故君子南面臨官不治\n則亂至\n　民錯亂也\n亂至則爭爭之至又反于亂\n　亂反亂也\n是故寛裕以容其民慈愛以優柔之而民自得也已故\n躬行者政之始也\n　身行之也\n調悦者情之道也\n　言調悦者治人情之道也\n善政行易則民不怨\n　先王善政能躬行之使平易則民悦\n言調悦則民不辨法\n　謂不爭也周禮曰凡辨法者攷焉\n仁在身則民顯以佚之也財利之生微矣\n貪以不得善政必簡矣\n　初聞善政必記之\n茍以亂之善言必聽矣\n　聞善言始亦聽之也\n詳以失之\n　後政不行詳為漏失\n規諫日至煩以不聽矣\n　詩曰老夫灌灌小子蹻蹻也\n言之善者在所日聞行之善者在所能為\n　君子言之善者在于終日言之君子行之善者在其\n　能躬行記聽而失之則無益于言行也\n故上者民之儀也有司執政者民之表也\n邇臣便辟者羣臣僕之倫也\n　倫理也言是羣臣羣僕之綱理也\n故儀不正則民失誓表弊則百姓亂邇臣便辟不正亷\n而羣臣服汙矣\n　誓勑也服事也汙濫也言私謁也\n故不可不慎乎三倫矣故君子修身反道察説而邇道\n之服存焉\n　修身當本于道而省其説則近道之事存\n是故夫工女必自擇絲麻良工必自擇齎材\n　周禮巾車職曰毁折入齎于職幣家語為完材也\n賢君良上必自擇左右是故佚于取人\n勞于治事勞于取人佚于治事\n　郭象曰主上無為于親事而有為于用臣也\n故君子欲譽則謹其所便\n　便所便習\n欲名則謹于左右故上者辟如緣木者務高而畏下者\n滋甚\n　言在民上者譬若此淮南子曰君子之居民上也譬\n　以腐索御良馬\n六馬之離必于四面之衢\n　衢四達道\n民之離道必于上之佚政也故上者尊嚴而絶百姓者\n卑賤而神\n　孟子曰民為貴社稷次之君為輕也\n民而愛之則存惡之則亡也故君子南面臨官貴而不\n驕富恭有本能圖\n　本謂身也謂能謀其身也\n修業居乆而譚\n　譚誕也謂安縱也\n情邇暢而及乎遠察一而闗于多一物治而萬物不亂\n者以身為本者也故君子莅民不可以不知民之性達\n諸民之情\n　性謂仁義禮智之等情謂喜怒愛惡之屬性者生之\n　質情者人之欲詩云天生烝民有物有則\n既知其已生有習然後民特從命也\n　生謂性也習調節也\n故世舉則民親之\n　世舉言治\n政均則民無怨故君子莅民不臨以高不道以遠不責\n民之所不能今臨之明王之成功則民嚴而不迎也\n　明王之民比屋可封茍欲齊之則憚而不能迎致王\n　命\n道以數年之業則民疾\n　使成數年之業則民困矣\n疾則辟矣故古者冕而前旒所以蔽明也􁐔絖塞耳\n所以弇聰也故水至清則無魚人至察\n則無徒\n　禮緯含文嘉以懸絖垂旒為閑姦聲弇亂色令不惑\n　視聽則繅瑱之設兼此二事也􁐔莊子為黈黄也按\n　此記與莊説及著詩之義則人君以黄絖充耳大夫\n　以素皆尚以玉也然毛王之徒以為石飾玉及鄭謂\n　充耳為玉名義乖錯故未詳\n故枉而直之使自得之\n　民有邪枉教之使自得也孟子曰匡之直之使自得\n　之\n優而柔之使自求之\n　謂寛教之\n揆而度之使自索之\n　謂量民之材而施教之\n民有小罪必以其善以赦其過如死使之生\n\n　其善也若死而使之復生也\n是以上下親而不離故惠者政之始也政不正則不可\n教也不習則民不可使也故君子欲言之見信也者莫\n若先虚其内也\n　謂内外相應\n欲政之速行也者莫若以身先之也欲民之速服也者\n莫若以道御之也故不先以身雖行必遴矣\n\n　　遴吝\n不以道御之雖服必强矣故非忠信則無可以取親于\n百姓矣\n　此忠信寛于言行相顧也上無此條者以言行不違\n　在忠信之間\n外内不相應則無可以取信者矣四者治民之統也\n　四者謂以身先之以道御之忠信及外内相應\n　盛徳\n聖王之盛徳人民不疾六畜不疫五穀不災\n　隂陽順序故人物不害也\n諸侯無兵而正小民無刑而治蠻夷懷服\n　國語曰先王耀徳不觀兵\n古者天子常以季冬攷徳以觀治亂得失\n　辨其法政也\n凡徳盛者治也徳不盛者亂也徳盛者得之也徳不盛\n者失之也是故君子攷徳而天下之治亂得失可坐廟\n堂之上而知也\n　言不出户庭而周知海内之善惡也\n徳盛則修法徳不盛則飾政\n　法徳法政禁令\n法政而徳不衰故曰王也\n　王者往也民所歸也\n凡人民疾六畜疫五榖災者生于天道不順\n天道不順生于明堂不飾故有天災則飾明\n堂也\n　淮南子云明堂之廟行明堂之令以調隂陽之氣而\n　知四時之節以辟疾之災也\n凡民之為姦邪竊盜厯法妄行者生于不足\n　亂法者生于不知足\n不足生于無度量也無度量則小者偷惰\n大者侈靡而不知足\n　偷茍且惰懈惰\n故有度量則民足民足則無為姦邪竊盜厯法妄行者\n故有姦邪竊盜厯法妄行之獄則飾度量也凡不孝生\n于不仁愛也不仁愛生于喪祭之禮不明喪祭之禮所\n以教仁愛也致愛故能致喪祭春秋祭祀之不絶致思\n慕之心也\n　孝經曰春秋祭祀以時思之也\n夫祭祀致饋養之道也死且思慕饋養況于生而存乎\n故曰喪祭之禮明則民孝矣故有不孝之獄則飾喪祭\n之禮也\n　經解曰喪祭之禮廢則臣子之恩薄而倍死忘生者\n　衆\n凡弑上生于義不明義者所以等貴賤明尊卑貴賤有\n序民尊上敬長矣民尊上敬長而弑者寡有之也朝聘\n之禮所以明義也故有弑獄則飾朝聘之禮也\n　經解曰朝聘之禮廢則君臣之義失諸侯之行惡而\n　倍畔侵陵之敗起\n凡鬭辨生于相侵陵也相侵陵生于長幼無序\n而教以敬讓也故有鬭辨之獄則飾鄉飲酒之禮也\n　經解曰鄉飲酒之禮廢則長幼之序失而爭鬭之獄\n　煩\n凡淫亂生于男女無别夫婦無義昏禮享聘者所以别\n男女明夫婦之義也\n　享謂享婦及召族黨也\n故有淫亂之獄則飾昏禮享聘也\n　經解曰昏姻之禮廢則夫婦之道苦而淫辟之罪多\n故曰刑罰之所從生有源不務塞其源而務刑殺之是\n為民設䧟以賊之也\n　禮察曰禮禁將然之前法施已然之後也\n刑罰之源生于嗜慾好惡不節\n　總言百姓犯刑罰之所由\n故明堂天法也\n　天神所在也王者于此則天無私勤施之法\n禮度徳法也\n　禮謂三百三千也惟有仁徳也\n所以御民之嗜慾好惡以順天法以成徳法也\n　天地不可成順之而已其禮度則使成之\n刑罰者所以威不行徳法者也\n　天道遠不責之徳法不行則罰之\n故季冬聽獄論刑者所以正法也\n　嵗終聽不行徳法之刑為正徳法而論也\n法正論吏公行之是故古者天子孟春論吏徳行能功\n　攷羣臣之徳行能功\n能得徳法者為有徳\n　謂内外善也\n能行徳法者為有行\n　謂能皆行\n能理徳法者為有能\n　謂能綜理之而又弗盡行\n能成徳法者為有功\n　謂内外成之而未能善也\n故論吏而法行事治而功成季冬正法孟春論吏治國\n之要也\n　春論班賞冬攷量刑則莫不懲勸矣\n徳法者御民之銜勒也吏者轡也刑者\n筴也天子御者内史太史左右手也\n　太史内史皆宗伯之屬太史下大夫二人内史中大\n　夫一人俱親王之官也書曰太史内史云内史太史\n　左右手則太史為左史内史為右史焉\n古者以法為銜勒以官為轡以刑為筴以人為手故御\n天下數百年而不懈惰\n　史當字誤為人\n善御馬者正銜勒齊轡筴均馬力和馬心故口無聲手\n不摇筴不用而馬為行也善御民者正其徳法飭其官\n而均民力和民心故聽言不出于口刑不用而民治是\n以民徳美之夫民善其徳必稱其人故今之人稱五帝\n三王者依然若猶存者其法誠徳\n　法天法也\n其徳誠厚\n　謂禮度也\n夫民思其徳必稱其人朝夕祝之升聞于皇天上帝歆\n焉故永其世而豐其年不能御民者棄其徳法譬猶御\n馬棄轡勒而專以筴御馬馬必傷車必敗無徳法而專\n以刑法御民民必走國必亡\n　故淮南子曰舜無佚民造父無佚馬\n亡徳法民心無所法循迷惑失道\n　謂民\n上必以為亂無道\n　謂君\n茍以為亂無道刑罰必不克\n　又不能中\n成其無道上下俱無道故今之稱惡者必比之于夏桀\n殷紂何也曰法誠不徳其徳誠薄夫民惡之必朝夕祝\n之升聞于皇天上帝不歆焉故水旱竝興災害生焉故\n曰徳法者御民之本也古之御政以治天下者冢宰之\n官以成道司徒之官以成徳\n　天道發施故為道地理含藏故主徳道徳者包五性\n　内外之稱也天地之官尊故總焉\n宗伯之官以成仁\n　木為仁也\n司馬之官以成聖\n　聖通也夏氣物充達又征伐者所以平通天下\n司寇之官以成義\n　金為義\n司空之官以成禮\n　不主智者已兼司馬凡宗社之設城郭之度宫室之\n　量典服之制皆冬官所職也\n故六官以為轡司㑹均入以為軜\n　軜在軾前斂六轡之餘詩云鋈以觼軜司㑹冢宰之\n　屬中大夫二人㑹計也主天下之大計王制曰司㑹\n　以嵗之成質于天子也\n故御四馬執六轡御天地與人與事者亦有六政\n　六政謂道徳仁聖禮義也\n是故善御者正身同轡\n　詩云六轡既均\n均馬力齊馬心惟其所引而之\n　不違于節故任其馳\n以取長道遠行可以之急疾可以御\n　言皆從人心也\n天地與人事此四者聖人之所乗也\n　四者天地與人與事\n是故天子御者太史内史左右手也六官亦六轡也天\n子三公合以執六官\n　三公無官佐王論道而已\n均五政齊五法\n　五政謂天子公卿大夫士五法謂仁義禮智信\n以御四者故亦惟其所引而之以之道則國治\n　治典經邦國\n以之徳則國安\n　教典安邦國\n以之仁則國和\n　禮典和邦國\n以之聖則國平\n　政典平邦國\n以之義則國成\n　刑典詰邦國\n以之體則國定\n　體國經野事官之職\n此御政之體也過失也人情莫不有過過而改之是不\n過也是故官屬不理分職不明法政不一百事失紀曰\n亂也亂則飭冢宰地宜不殖財物不蕃萬民飢寒教訓\n失道風俗淫僻百姓流亡人民散敗曰危也危則飭司\n徒父子不親長幼無序君臣上下相乖曰不和也不和\n則飭宗伯賢能失官爵功勞失賞禄爵禄失則士卒疾\n怨兵弱不用曰不平也不平則飭司馬刑罰不中暴亂\n姦邪不勝曰不成也不成則飭司寇百度不審立事失\n理財物失量曰貧也貧則飭司空\n　冢宰掌六典司徒掌十二教宗伯掌五禮司馬掌九\n　伐司寇掌五刑小宰職曰一曰治職以平邦國以均\n　萬民以節財用二曰教職以安邦國以寧萬民以懷\n　賓客三曰禮職以和邦國以諧萬民以事鬼神四曰\n　政職以服邦國以正萬民以聚百物五曰刑職以詰\n　邦國以糾萬民以除盜賊六曰事職以富邦國以養\n　萬民以生百物司馬之屬司勲掌六鄉之賞田以等\n　其功又司士之官掌羣吏之數以詔其爵禄凡度量\n　財物攷工猶有其事\n故曰御者同是車馬或以取千里或數百里者所進退\n緩急異也治者同是法或以治或以亂者亦所進退緩\n急異也\n\n明堂者古有之也\n　明堂之作其代未得而詳也按淮南子言神農之世\n　祀于明堂明堂有蓋四方又漢武帝時有獻黄帝明\n　堂圖者四面無壁中有一殿然其由或始于此也\n凡九室一室而有四户八牖三十六户七十二牖以茅\n蓋屋\n　茅取其潔質也\n上圓下方明堂者所以明諸侯尊卑\n　明堂非所以朝諸侯于祀也諸侯亦備焉\n外水曰辟雍\n　韓詩説辟圓如璧雍以水不言圓言辟者取辟有徳\n　不言辟水言雍雍和也\n南蠻東夷北狄西戎\n　言四海之君于祭也各以其方列于水外\n明堂月令\n　于明堂之中施十二月之令\n赤綴户也白綴牖也\n　綴飾也\n二九四七五三六一八\n　記用九室謂法龜文故取此數以明其制也\n堂高三尺東西九筵南北七筵上圓下方九室十二堂\n室四户户二牖其宫方三百步在近郊近郊三十里\n　淳于登説明堂在國之陽三里之外七里之内丙巳\n　之地韓詩説明堂在南方七里之郊然三十里無所\n　取也再言方圓及户牖之數亦繁重\n或以為明堂者文王之廟也\n　明堂與文王之廟不為同處或説謬也\n朱草日生一葉至十五日生十五葉十六日一葉落終\n而復始也\n　孝經援神契曰朱草生蓂莢孳嘉禾成萐莆生蓂莢\n　堯時俠階而生以記朔也朱草可食王者慈仁則生\n　其形無記朔之狀蓋説不詳\n周時徳澤洽和蒿茂大以為宫柱名蒿宫也\n　晏子春秋曰明堂之制下之潤濕不及也上之寒暑\n　不入也木工不鏤示民知節也然或以蒿為柱表其\n　儉質也明堂别有圖論不復詳焉\n此天子之路寢也不齊不居其屋\n　路寢亦為此制\n待朝在南宫\n　將視朝時\n揖朝出其南門\n　周禮司士職曰正朝之位辨其貴賤之等王南向三\n　公北面東上孤東面北上卿大夫西面北上王族故士\n　虎士在路門之右南面東上太僕太右太僕從者在\n　路門之左南面西上司士擯孤卿特揖大夫以其等\n　旅揖士旁三揖王還揖門左揖門右太僕前正視朝\n　位王入内朝皆退也\n"}
{"id": "KR1d0076_009", "series": "KR1d0076", "text": "　千乗第六十七\n　四代第六十八\n　虞戴徳第六十九\n　誥志第七十\n　　千乗\n公曰千乗之國受命于天子通其四疆教其書社修其\n灌廟建其宗主設其四佐列其五官\n處其朝市為仁如何子曰不仁國不化公曰何如之謂\n仁子曰不淫于色子曰立妃設如太廟然乃中治中治\n不相陵不相陵斯庶嬪遧遧則事上靜靜斯潔信在中\n朝大夫必慎以恭出㑹謀事必敬以慎言長幼小大必\n中度此國家之所以崇也立子設如宗社\n宗社先示威威明顯見辨爵集徳是以母弟官子咸\n有臣志莫敢援于外大夫中婦私謁不行此所以使五\n官治執事正也夫政以教百姓百姓齊以\n嘉善故蠱佞不生此之謂良民國有道則民昌此國家\n之所以大遂也卿設如大門大門顯美小大尊卑中度\n開明閉幽内禄出災以順天道近者閑焉遠者稽焉君\n發禁宰受而行之以時通于地散布于小\n理天之災祥地寳豐省及民共饗其禄共任其\n災此國家之所以和也國有四輔輔卿也卿設如四體\n毋易事毋假名毋重食凡事尚賢進能使知事爵不世\n能官之不愆凡民戴名以能食力以時成\n以事立此所以使民讓也民咸孝弟而安讓此以怨省\n而亂不作也此國家之所以長也下無用\n則國家富上有義則國家治長有禮則民不爭立有神\n則國家敬兼而愛之則民無怨心以為典令\n則民不偷昔者先王本此六\n者而樹之徳此國家之所以茂也設其四\n佐而官之司徒典春以教民之不則治不若不令\n成長幼老疾孤寡以時通于四疆有闔而不\n通有煩而不治則民不樂生不利衣食凡民之藏貯以\n及山川之神明加于民者發圖功謀\n齋戒必敬㑹時必節日厯巫祝執伎以守\n官俟命而作祈王年禱民命及畜榖蜚征庶虞百草\n方春三月緩施生育動作百物于時有事享\n于皇祖皇考朝孤子八人以成春事司馬司夏以教士\n車甲凡士執伎論功修四衞强股肱質射御才武聰慧\n治衆長卒可以為儀綴于國出可以為\n率誘于軍旅四方諸侯之遊士國中賢餘秀與閱焉\n方夏三月養長秀蕃庶物于時有事享于\n皇祖皇考爵士之有慶者七人以成夏事司寇司秋以\n聽獄訟治民之煩亂執權變民中凡民之刑萌本以安\n閒作起不敬以欺惑憧愚作\n于財賄六畜五榖曰盜誘居室家及幼子曰不義\n子女專曰妖飭五兵及木石曰賊\n以中情出小曰間大曰講利辭以亂屬曰\n讒以財投長曰貸凡犯天子之禁陳刑制辟以追罔民\n之不率上教者夫是故一家三夫道行三\n人餘食哀樂平無獄方秋三月收斂以時于時有事嘗\n新于皇祖皇考食農夫九人以成秋事司空司冬以制\n度制地事準揆山林規表衍沃畜水行衰濯浸以節四\n時之事治地遠近以任民力以節民食太古食壯之食\n攻老之事公曰功事不少而餱糧不多乎子曰太古之\n民秀長以壽者食也在今之民羸醜以胔者事也太古\n無游民食節事時民各安其居樂其官\n服事信上上下交信地移民聚在今\n之世上治不平民治不和百姓不安其居不樂其官老\n疾用財壯狡用力于兹民游薄事貪食于兹民憂古者\n殷書為成男成女名屬升于公門此以氣食得節作事\n得時民勸有功夏服君事不及暍冬服君\n事不及凍是故年榖順成天之饑饉道\n無殣者在今之世男女屬散名不升于公門此以氣食\n不節作事不時天之饑饉于時委民不得\n以疾死是故立民之居必于中國之休地因寒暑之和\n六畜育焉五榖宜焉辨輕重制剛柔和五味以節食時\n事東辟之民曰夷精以僥至于大遠有不火食者矣南\n辟之民曰蠻信以朴至于大遠有不火食者矣西辟之\n民曰戎勁以剛至于大遠有不火食者矣北辟之民曰\n狄肥以戾至于大遠有不火食者矣及中國之民曰五\n方之民咸有安居和味咸有實用利\n器知通之信令之及量地度居有城郭立朝市地以度\n邑邑以度民以觀安危距封後利先慮乆固依固可守\n為奥可乆能節四時之事霜露時降方冬三月\n草木落庶虞藏五榖必入于倉于時有事蒸于皇祖皇\n考息國老六人以成冬事民咸知孤寡之必不末也\n咸知有大功之必進等也咸知用勞力\n之必以時息也推而内之水火入也弗之顧矣\n而况有强適在前有君長正之者乎公曰善哉\n　　四代\n公曰四代之政刑論其明者可以為法乎子曰何哉四\n代之政刑皆可法也公曰以我行之其可乎子曰否不\n可臣願君之立知而以觀聞也四代之政刑君若用之\n則緩急將有所不節不節君將約之約之卒將棄法棄\n法是無以為國家也公曰巧匠輔繩而斲胡為其棄法\n也子曰心未之度習未之狎此以數踰而\n棄法也夫規矩準繩鈞衡此昔者先王之所以為天下\n也小以及大近以知遠今日行之可以知古可以察今\n其此耶水火金木土榖此謂六府廢一不可進一不可\n民竝用之今日行之可以知古可以察今其此耶昔夏\n商之未興也伯夷謂此三常之眇\n公曰長國治民恒幹論政之大體以教民辨厯\n大道以時地性興民之陽徳以教民事上服周室之典\n以順事天子修政勤禮以交諸侯大節無廢小眇其後\n乎子曰否不可後也詩云東有開明于\n時雞三號以興庶虞動蜚征作嗇民執\n功百草咸淳地傾水流之是以天子盛服朝日于東堂\n以教敬示威于天下也是以祭祀昭有神明燕食昭有\n慈愛宗廟之事昭有義率禮朝廷昭有五官無廢甲胄\n之戒昭果毅以聽天子曰崩諸侯曰薨大夫曰卒士曰\n不禄庻人曰死昭哀哀慶無失節是以\n父慈子孝兄愛弟敬此昔先王之所先施于民也君而\n後此則為國家失本矣公曰善哉子察教我也子曰鄉\n也君之言善執國之節也君先眇而後善中備以君之\n言可以知古可以察今奐然而與民壹\n始公曰是非吾言也吾一聞于師也子\n吁焉其色曰嘻君行道矣公曰道耶子曰道也公曰吾\n未能知人未能取人子曰君何為不觀器視才公曰視\n可明乎子曰可以表儀公曰願學之子曰平原大藪瞻\n其草之高豐茂者必有怪鳥獸居之且草可財也\n如艾而夷之其地必宜五榖高山多\n林必有怪虎豹蕃孕焉深淵大川必有蛟龍焉民亦如\n之君察之此可以見器見才矣公曰吾猶未也子曰羣\n然戚然頤然睪然踖然柱然抽然首然僉然湛然淵淵\n然淑淑然齊齊然節節然穆穆然皇皇然見才色脩聲\n不視聞怪物怪命不改志舌不更氣君\n見之舉也得之取也有事事也事必與食食必與位無\n相越踰昔虞舜天徳嗣堯取相十有六人如此公曰嘻\n美哉子道廣矣吾恐惽而不能用也何以哉子曰由徳\n徑徑公曰請問圖徳何尚\n子曰聖知之華也知仁之實也仁信之器也信義之重\n也義利之本也委利生孽公曰嘻言之至也道天地以\n民輔之聖人何尚子曰有天徳有地徳有人徳此謂三\n徳三徳率行乃有陰陽陽曰徳隂曰刑公曰善哉再聞\n此矣陽徳何出子曰陽徳出禮禮出刑刑出慮慮則節\n事于近而揚聲于遠公曰善哉載事何以子曰徳以監\n位位以充局局以觀功功以養民民于此乎上公曰禄\n不可後乎子曰食為味味為氣氣為志發志為言發言\n定名名以出信信載義而行之禄不可後也公曰所謂\n民與天地相參者何謂也子曰天道以視地道以履人\n道以稽廢一曰失統恐不長饗國公愀然其色子曰君\n藏玉惟慎用之惟慎敬而勿愛民亦如\n之執事無貳五官有差喜無竝愛卑無加尊淺無測深\n小無招大此謂楣機楣機賓薦不䝉昔舜徴薦此道于\n堯堯親用之不亂上下公曰請問民徴子曰無以為也\n難行公曰願學之幾必能子曰貪于味不讓妨于政願\n富不乆妨于政慕寵假貴妨于政治民惡衆妨于政為\n父不慈妨于政為子不孝妨于政大縱耳目妨于政好\n色失志妨于政好見小利妨于政變從無節妨于政\n撓弱不立妨于政剛毅犯神妨于政鬼神\n過節妨于政幼勿與衆克勿與比依勿與謀放勿與游\n徼勿與事臣聞之弗薦非事君也君聞\n之弗用以亂厥徳臣將薦其簡者蓋人\n有可知者焉貌色聲衆有美焉必有美質在其中者矣\n貌色聲衆有惡焉必有惡質在其中者矣此皆伯夷之\n所後出也子曰伯夷曰建\n國建政修國修政公曰善哉\n　　虞戴徳\n公曰昔有虞戴徳何以深慮何及高舉安取子曰君已\n聞之惟丘無以更也君之聞而未成也\n黄帝慕修之曰明法于天\n明施教于民行此以上明于\n天化也開物畢起是故民聽命而弗\n改也公曰善哉以天教于民可以班乎子\n曰可哉雖可而弗由此上知所以行斧鉞也\n父之于子天也君之于臣天也有子不事父有臣\n不事君是非反天而倒行耶故有子不事父不順有臣\n不事君必刃順天作刑地生庶物是故聖人之教于民\n也率天而祖地能用民徳是以高舉不過\n天深慮不過地質知而好仁能用民力此以三常之禮\n明而名不蹇禮失則壞名失則惽是故上古不諱正天\n名也天子之官四通正地事也天子御珽諸侯御荼大\n夫服笏正民徳也斂此三者而一舉之戴天履地以順\n民事天子告朔于諸侯率天道而敬行之以示威于天\n下也諸侯内貢于天子率名斆地實也\n是以不至必誅諸侯相見卿為介以其教士畢行使仁\n守㑹朝于天子天子以嵗二月為壇于東郊建五色設\n五兵具五味陳六律奏五聲聽明教置\n離抗大侯規鵠豎物九卿佐三公三公\n佐天子天子踐位諸侯各以其屬就位乃升諸侯之教\n士教士執弓挾矢揖讓而升履物以射\n其心志端色容正時以斆伎時有慶\n以地不時有讓以地天下之有道也有天子存國之有\n道也君得其正家之不亂也有仁父存是故聖人之教\n于民也以其近而見者稽其遠而明者天事曰明地事\n曰昌人事曰樂比兩以慶違此三者謂之\n愚民愚民曰姦姦必誅是以天下平而國家治民亦無\n貸居小不約居大則治衆則集寡則繆祀則得\n福以征則服此惟官民之上徳也公曰三代之相授必\n更制典物道乎子曰否猷徳保保惽乎前以小繼大變\n民視也公曰善哉子之察教我也子曰丘\n于君惟無言言必盡于他人則否公曰教他人則如何\n子曰否丘則不能昔啇老彭及仲傀政之教大夫\n官之教士技之教庻人揚則抑抑則揚綴以徳行不任\n以言任庻人以言猶以夏后氏之袝懷袍\n褐也行不越境公曰善哉我則問政子\n事教我子曰君問已參黄帝之制制之大禮也公曰先\n聖之道斯為美乎子曰斯為美雖有美者必偏屬于斯\n昭天之福迎之以祥作地之穡制之以\n昌興民之徳守之以長公曰善哉\n　　誥志\n公曰誥志無荒以㑹民義齋戒必敬㑹時必節犧牲必\n全齊盛必潔上下禋祀外内無失節其可以省怨遠災\n乎子曰丘未知其可以省怨也公曰然則何以事神子\n曰以禮㑹時夫民見其禮則上不援不\n援則樂樂斯無憂此以怨省而亂不作也\n夫禮㑹其四時四孟四季五牲五榖\n順至必時其節丘未知其可以遠災也\n公曰然則為此何以子曰知仁合則天\n地成天地成則庶物時庶物時則民財􁐕\n民財􁐕以時作時作則節事節事以\n動衆則有極有極以使民則勸勸則有\n功有功則無怨無怨則嗣世乆世乆惟聖人\n是故政以勝衆非以陵衆衆以勝事非以傷事\n事以靖民非以徴民故地廣而民衆非以為災長之禄\n也丘聞周太史曰政不率天不由人則\n凡事易壞而難成虞史伯夷曰明孟也幽幼也明幽雌\n雄也雌雄迭興而順至正之統也日歸于西起明于東\n月歸于東起明于西虞夏之厯建正于孟春\n于時冰泮發蟄百草權輿瑞雉無釋\n物乃嵗俱生于東次順四時卒于\n冬方于時雞三號卒明載于青色撫十二\n月節卒于丑日月成嵗厯再閏以順天道此謂虞汁月\n天曰作明日與維天是戴地曰作昌日\n與維地是事人曰作樂日與維民是嬉\n民之動能不遠厥事民之妃色\n不遠厥徳此謂表裏時合物之所生而蕃昌之道如此\n天生物地養物物備興而時用常節曰聖人主祭于天\n曰天子天子崩步于四川伐于四山卒葬曰帝天作仁\n地作富人作治樂治不倦財富時節是故聖人嗣則治\n文王治以俟時湯治以伐亂禹治以移衆衆服以立天\n下堯貴以樂治時舉舜舜治以徳使力在國統民而恕\n在家撫官如國安之勿變勸\n之勿沮民咸廢惡而進良上誘善而行\n罰百姓盡于仁而遂安之此古之明制之治天下也仁\n者為聖貴次力次美次射御次古之治天下者必聖人\n聖人有國則日月不食星辰不孛\n海不運河不滿溢川澤不竭山不崩解陵不阤\n川谷不處深淵不涸于\n時龍至不閉鳯降忘翼鷙獸忘攫爪鳥忘距䗦蠆不螫\n嬰兒蟁䖟不食夭駒雒出服河出圖自上世以來莫不\n降仁國家之昌國家之臧信仁是故不賞不罰而民咸\n盡力車不建戈遠邇咸服𦙍使來往地濱\n畢極無怨無惡率惟懿徳此無空禮無\n空名賢人竝優殘毒以時省舉良良舉善善恤民使仁\n日斆仁賓\n"}
{"id": "KR1d0076_010", "series": "KR1d0076", "text": "　文王官人第七十一\n　諸侯遷廟第七十二\n　諸侯釁廟第七十三\n　　文王官人\n王曰太師慎維深思内觀民務察度情偽\n　謂視中觀隱也\n變官民能厯其才藝女維敬哉\n　試以衆位厯觀其才也\n女何慎乎非倫\n　倫理次也宜所慎\n倫有七屬屬有九用用有六徴一曰觀\n誠二曰攷志三曰視中四曰觀色五曰觀隱六曰揆徳\n　其說在下\n王曰於乎女因方以觀之富貴者觀其禮施也\n　觀其禮及其施曲禮曰積而能散\n貧窮者觀其有徳守也\n　觀其徳與其守孔子曰君子固窮\n嬖寵者觀其不驕奢也隱約者觀其不懾懼也\n　曲禮曰富貴而知好禮則不驕不淫貧賤而知好禮\n　則志不懾\n其少觀其恭敬好學而能弟也其壯觀其絜亷務行而\n勝其私也其老觀其憲慎强其所不足\n而不踰也\n　孔子射矍相之圃蓋觀者如堵牆使公罔之裘序㸃\n　揚觶而語公罔之裘揚觶而語曰幼壯孝弟耆耋好\n　禮不從流俗修身以俟死者不在此位也蓋去者半\n　處者半序㸃又揚觶而語曰好學不倦好禮不變旄\n　期稱道不亂者不在此位也蓋㢙有存者\n父子之間觀其孝慈也兄弟之間觀其和友也君臣之\n間觀其忠惠也\n　父慈子孝兄友弟和君惠臣忠也\n鄉黨之間觀其信憚也\n　信而敬憚\n省其居處觀其義方省其喪哀觀其貞良省其出入觀\n其交友省其交友觀其任亷\n　任以恩相親信也\n攷之以觀其信絜之以觀其知示之難\n以觀其勇煩之以觀其治淹之\n以利以觀其不貪藍之以樂以觀其不寧\n　藍猶濫也\n喜之以物以觀其不輕怒之以觀其重醉之以觀其不\n失也縱之以觀其常遠使之以觀其不貳邇之以觀其\n不倦探取其志以觀其情攷其隂陽以觀其誠\n　隂陽猶隱顯也\n覆其微言以觀其信曲省其行以觀其備\n此之謂觀誠也二曰方與之言以觀其志志殷而㴱\n　殷盛也㴱蓋深也\n其氣寛以柔其色儉而不謟其禮先人其言後人見其\n所不足曰日益者也\n　言日就益\n好臨人以色高人以氣賢人以言\n防其不足\n　不欲見之\n伐其所能曰日損者也其貌直而不侮\n其言正而不私不飾其美不隱其惡不防其過\n　如日月之食\n曰有質者也其貌固嫗其言工巧\n　嫗以耽色下人謂形柔而辭巧\n飾其見物務其小徴\n　有浮淺之事則工飾之而務尚其小成\n以故自說\n　言以事自解説\n曰無質者也喜怒以物而色不作煩亂之而志不營\n　營猶亂也\n深道以利而心不移\n　道也者導也\n臨懾以威而氣不卑曰平心而固守者也喜怒以物而\n變易知煩亂之而志不裕示之以利而易移臨懾以威\n而易懾曰鄙心而假氣者也執之以物\n而遫決驚之以卒而度料\n　言引之以卒然之事而能應時度焉\n不紊而性辨曰有慮者也難投以物\n　物事\n難説以言知一而不可以解也\n　言因一端\n困而不知其止無辨而自順曰愚戇者也\n\n　謂闇狼也\n營之以物而不虞\n　虞度也至則攻辨之不豫計度\n犯之以卒而不懼置義而不可遷臨之\n以貨色而不可營曰絜亷而果敢者也\n　果敢謂不虞不懼也絜亷謂不營于貨色在義而不\n　可遷則兼之也\n易移以言存志不能守固已諾無斷\n　言止慎諾于人又不能自裁斷\n曰弱志者也順與之弗為喜非奪之弗為怒沈靜而寡\n言多稽而儉貌\n　稽攷也\n曰質靜者也辨言而不固行自\n順而不讓失當而强之\n曰妬誣者也\n　謂妬賢誣善\n微情而能發\n　謂攻發幽賾也\n度察而能盡曰志治者也華而誣\n巧言令色足恭一也皆以無為有者也\n　子曰巧言令色鮮矣仁\n此之謂攷志也\n　攷度其志\n三曰誠在其中此見于外\n　此上之諸志\n以其見占其隱\n　按其陽察其隂\n以其細占其大\n　據其小省其大\n以其聲處其氣\n　聽處其聲氣也\n氣初生物\n　謂物在于胞胎\n物生有聲聲有剛有柔有濁有清有好有惡咸發于聲\n也心氣華誕者其聲流散心氣順信者其聲順節心氣\n鄙戾者其聲斯醜心氣寛柔者其聲温\n好\n　嘶當聲誤為斯春秋左傳曰蜂目豺聲忍人也夫音\n　之美惡尚通于金石而況于身乎\n信氣中易義氣時舒\n　義者剛其氣亦充故舒縱也\n智氣簡備\n　簡通\n勇氣壯直聽其聲處其氣攷其所為觀其所由\n以其前占其後\n　以前行占後行\n以其見占其隱以其小占其大此之謂視中也四曰民\n有五性喜怒欲懼憂也\n　喜怒欲懼憂以其俱生于人而有常故亦謂之性也\n　此五者之性人心兼盡\n喜氣内畜雖欲隱之陽喜必見怒氣内畜雖欲隱之陽\n怒必見欲氣内畜雖欲隱之陽欲必見懼氣内畜雖欲\n隱之陽懼必見憂悲之氣内畜雖欲隱之陽憂必見五\n氣誠于中發形于外民情不隱也喜色由然以生\n　由當為油油然新生好貌\n怒色拂然以侮欲色嫗然以偷\n　偷茍且也言惟求悦人\n懼色薄然以下憂悲之色纍然而靜\n　玉藻曰喪容纍纍也\n誠智必有難盡之色誠仁必有可尊之色誠勇必有難\n懾之色誠忠必有可親之色誠絜必有難汚之色誠靜\n必有可信之色質色皓然固以安偽色縵然亂以煩雖\n欲故之中色不聽也\n　言雖欲故隱之于中而無奈色見于外故子夏問孝\n　子曰色難是以君子戒慎不失色于人\n雖變可知此之謂觀色也五曰生民有霒陽\n　言人含隂陽之氣生而有知有知故生機偽也\n人多隱其情飾其偽以賴于物以攻其\n名也有隱于仁質者有隱于知理者有隱于文藝者有\n隱于亷勇者有隱于忠孝者有隱于交友者如此者不\n可不察也小施而好大得小讓而好大爭\n言願以為質\n　愿當聲誤為願也\n偽愛以為忠面寛而貌慈假節以示之\n　假節假仁質之節\n故其行以攻其名如此者隱于仁質也\n　故其行者故為是行\n推前恃忠府知物焉\n　謂有詢議之攻其所不知者則推援于人而恃以為\n　忠府而形貌又如曉然也\n首成功少其所不足\n　謂有先功者因首之有不足者因薄之詐以為知\n慮誠不及佯為不言内誠不足色示有餘故知以動人\n自執而不讓\n　及其不知也觀人之動止因執為意而不推讓于人\n　也\n錯辭而不遂莫知其情\n　本非其意故辭情不終詩云虵虵碩言出自口矣\n如是者隱于知理者也素動人以言\n　謂先徧習之及于衆前為方欲陳說也\n涉物而不終\n　務廣聞而不究其言也\n問則不對詳為不窮色示有餘有道而自順用\n之物窮則為深\n　妄言深遠\n如此者隱于文藝者也亷言以為氣\n　茍作亷言以見俠氣自然\n矯厲以為勇内恐外悻無\n所不至敬再其説\n　言茍自矯厲持以為勇終必恐懾而更至恭佞也\n以詐臨人如此者隱于亷勇者也自事其親好以告人\n乞言勞醉\n　醉言悴也\n而面于敬愛飾其見物故得其名名揚于外不誠于内\n伐名以事其親戚以故取利\n　以如此故要取其利\n分自其名以私其身如此者隱于忠孝者也隂行以取\n名\n　隂行謂竊求諸人也\n比周以相譽\n　迭相親比交相談譽\n明知賢可以徴與左右不同而交交必重己\n　言知其賢而不與交交必取其重己者也\n心説之而身不近之身近之而實不至而懽忠不盡懽\n忠盡見于衆而貌克\n　雖盡其忠懽及衆人之前猶相克爭\n如此者隱于交友者也此之謂觀隱也六曰言行不類\n終始相悖隂陽克易外内不合雖有隱節見行曰非誠\n質者也\n　隱節隱于仁質之等\n其言甚忠其行甚平其志無私施不在多靜而寡類\n　不好狎\n莊而安人曰有仁心者也\n事變而能治物善而能説浚窮而能達\n　浚深也\n錯身立方而能遂曰廣知者也少言而行\n恭儉以讓有知而不伐有施而不置\n　心不形于色也\n曰慎謙良者也微忽之言乆而可復\n　謂微細及忽然之語\n幽閒之行獨而不克\n　克好勝人也\n行其亡如其存\n　謂奉先君及祖考之教令\n曰順信者也貴富雖尊恭儉而能施衆强嚴威有禮而\n不驕曰有徳者也隱約而不懾安樂而不奢勤勞之不\n變喜怒之而度晰曰有守者也\n\n　晰明也有喜怒之來能置量度而明焉\n直方而不毁\n　不瓦合也\n亷絜而不戾强立而無私曰有經者\n也正靜以待命\n　命期命\n不召不至不問不言言不過行行不過道曰沈靜者也\n忠愛以事其親歡欣以致之盡力而不\n面敬以安人以故名不生焉曰忠孝\n者也合志而同方共其憂而任其難行忠\n信而不相疑迷隱遠而不相舍曰至友者也心色辭氣\n其入人甚俞\n　甚俞言無己\n進退工\n　工能也\n故其與人甚巧其就人甚速其叛人甚易曰位志者也\n　位志者言其不一如爵位及人志也位有高卑人各\n　有志也\n飲食以親貨賄以交接利以合故得望譽征利而依隱\n于物曰貪鄙者也\n　妄當聲誤為望征行也隱據也\n質不斷辭不至\n　言心既不能裁斷而辭又不及\n少其所不足謀而不已曰偽詐者也言行亟變從容謬\n易\n　安然反覆\n好惡無常行身不類曰無誠志者也小知而不大決小\n能而不大成顧小物而不知大論亟變而多私曰華誕\n者也規諫而不類\n　言能規諫而反不類\n道行而不平\n　言以道行復不平也\n曰巧名者也故事阻者不夷畸鬼者不仁\n　恃禱祀而不自修也\n面譽者不忠飾貌者不情隱節者不平\n　隱節者亦謂六隱之等\n多私者不義揚言者寡信此之謂揆徳\n　謂揆度于徳也\n王曰太師女推其往言以揆其來行聽其來言以省其\n往行\n　孔子曰始吾於人聽其言而信其行今吾於人聽其\n　言而觀其行也\n觀其陽以攷其隂察其内以揆其外是故隱節者可知\n偽飾無情者可辨質誠居善者可得忠惠守義者可見\n也王曰於乎敬哉女何慎乎非心何慎乎非人\n　言當内慎其心外慎于人\n人有六徴六徴既成以觀九用九用既立一曰取平仁\n而有慮者二曰取慈惠而有理者三曰取直愍而忠正\n者四曰取順直而察聽者五曰\n取臨事而絜正者六曰取慎察而絜亷者七曰取好謀\n而知務者八曰取接給而廣中者\n　接給謂應所問而勤廣中謂博于聞識也\n九曰取猛毅而度斷者此之謂九用也平仁而有慮者\n使是治國家而長百姓\n　國諸侯家采邑\n慈惠而有理者使是長鄉邑而治父子\n　鄉鄉遂邑公邑\n直愍而忠正者使是莅百官而察善否\n　于周禮則治官\n慎直而察聽者使是長民之獄訟出納辭令\n　于周禮則刑官\n臨事而絜正者使是守内藏而治出入\n　于周禮則天官\n慎察而絜㢘者使是分財臨貨主賞賜\n　于周禮則司祿司勲\n好謀而知務者使是治壤地而長百工\n　于周禮則遂人匠車之等\n接給而廣中者使是治諸侯而待賓客\n　于周禮則行人掌客\n猛毅而度斷者使是治軍事衞邊境\n　于周禮則政官也\n因方而用之此之謂官能也九用有徴乃任七屬一曰\n國則任貴\n　周禮曰長以貴得民\n二曰鄉則任貞\n　幹事曰貞周禮曰吏以治得民也\n三曰官則任長\n　周禮曰大事聽其長小事則專達\n四曰學則任師\n　周禮曰師以賢得民\n五曰族則任宗\n　周禮曰宗以族得民\n六曰家則任主\n　易曰家人有嚴君焉父母之謂也\n七曰先則任賢正月王親命七屬之人曰於乎慎維深\n思内觀民務本慎在人女平心去私慎用六證\n　六證六徴也\n論辨九用以交一人\n　一人文王自謂也\n予亦不私女廢朕命亂我法罪致不赦三戒然後及論\n　三戒之後亂法者則有司課其罪\n王親受而攷之然後論成\n　　諸侯遷廟\n成廟將遷之新廟君前徙三日齋祝宗人及從者皆齋\n　謂親過高祖則毁廟以昭穆遷之春秋榖梁傳曰作\n　主壞廟有時日于練焉壞廟壞廟之道易簷可也改\n　塗可也范甯云將納新神故示有所加焉鄭𤣥注士\n　虞禮曰練而後遷也禮志云遷廟者更釁其廟而移\n　故主焉按此篇成廟之文與榖梁相傅也\n徙之日君𤣥服從者皆𤣥服\n　周禮司服職曰公之服自衮冕而下如王之服侯伯\n　之服自鷩冕而下如公之服子男之服自毳冕而下\n　如侯伯之服孤之服自絺冕而下如子男之服卿大\n　夫之服自𤣥冕而下如孤之服玉藻曰君命屈狄再\n　命褘衣内司服職曰辨外内命婦之服鞠衣展衣緣\n　衣素紗其于祭也君與夫人皆申其服祭統曰公衮\n　冕立于阼夫人副褘立于東房是也臣及命婦助祭\n　于君皆盡其服自祭于家咸降一等隂爵不敢申也\n　雜記曰大夫冕而祭于公弁而祭于己士弁而祭于\n　公冠而祭于己特牲饋食禮曰主婦纚笄宵衣立于\n　房中是也然鄭氏頓貶公侯使一同𤣥冕以祭于己\n　非其差也且諸侯專國禮樂車服王命有之何獨抑\n　其服乎玉藻曰𤣥端以祭裨冕以朝孫炎云端當為\n　冕𤣥冕祭服之下也其祭先君亦裨冕矣孫説為合\n　下未即吉故略同爵弁也君命屈狄與再命褘衣者\n　謂其夫為君則命其妻以屈狄加再等之命則上公\n　夫人乃褘衣孫鄭等改鞠衣非也又云一命展衣者\n　此則申子男臣妻之服耳言小國臣妻一命者亦展\n　衣不命者則亦緣衣鄭𤣥又分公卿大夫及其妻為\n　三等而升降其服經云孤絺冕卿大夫𤣥冕何為易\n　之又命小國之卿及内子更同列國之卿孤絺冕與\n　鞠衣錯易其次尤非宜也\n從至于廟\n　廟殯宫\n羣臣如朝位\n　列于廟門外如路門之位\n君入立于阼階下西向有司如朝位\n　立于門内如門外之位\n宗人擯舉手曰有司具請升君升祝奉幣從在左北面\n　祝主辭故在左神將遷故出在户牖間南面矣\n再拜興祝聲三曰孝嗣侯某敢以嘉幣告于皇考某侯\n　言嗣以遷代不言國未忍有之也\n成廟將徙敢告\n　卒不奠幣者禮畢矣于此將有事于新廟\n君及祝再拜興祝曰請導君降立于階下奉衣服者皆\n奉以從祝\n　不言奉主而稱奉衣服者以毁易祖考誠人神之不\n　忍從祝者祝所以導神也言皆者衣服非一稱周禮\n　守祧職曰掌先王先公之廟祧其遺衣服藏焉\n奉衣服者降堂君及在位者皆辟也奉衣服者至碑君\n從有司皆以次從出廟門奉衣服者升車乃步君升車\n從者皆就車也\n　皆就車謂乗貳車者\n凡出入門及大溝渠祝下擯\n　神車祝為左故于步處則下\n至于新廟筵于户牖間\n　始自外來故先于堂\n樽于西序下\n　四時之祭在室筵奥中在堂筵序下是以設樽恒于\n　東方今惟布南面之席故置樽于西以因其便矣\n脯醢陳于房中\n　房西房也諸侯左右房也\n設洗當東榮南北以堂深\n　記因卿士當言東霤\n有司皆先入如朝位祝導奉衣服者乃入君從奉衣服\n者入門左\n　門左門西\n在位者皆辟也奉衣服者升堂皆反位君從升奠衣服\n于席上祝奠幣于几東君北向祝在左贊者盥升適房\n薦脯醢君盥酌奠于薦西反位君及祝再拜興祝聲三\n曰孝嗣侯某敢用嘉幣告于皇考某侯今月吉日可以\n徙于新廟敢告再拜君就東廂西面祝就西廂東面\n　東西侯也祝就西廂因其便也\n在位者皆反走辟如食間\n　走疾趨也\n擯者舉手曰請反位君反位祝從在左卿大夫及衆有\n司諸在位者皆反位祝聲三曰孝嗣侯某絜為而明薦\n之享\n　詩曰吉蠲為饎是用孝享\n君及祝再拜君反位\n　東郟之位\n祝徹反位\n　西郟之位\n擯者曰遷廟事畢請就燕君出廟門卿大夫有司執事\n者皆出廟門告事畢\n　事謂内主藏衣服斂幣徹几筵之等\n乃曰擇日而祭焉\n　所以安神\n　　諸侯釁廟\n成廟釁之以羊\n　廟新成而釁者尊而神之祭器名者成則釁之以豭\n　豚\n君𤣥服立于寢門内南向祝宗人宰夫雍人皆𤣥服\n　以神事故亦同爵弁小戴君朝服者謂不與也\n宗人曰請命以釁某廟君曰諾遂入雍人拭羊\n　拭捝\n乃行入廟門碑南北面東上\n　東上者宰夫也宰夫攝主也\n雍人舉羊升屋自中中屋南面刲羊血流于前乃降門\n以雞有司當門北面\n　有司宰夫祝宗人也\n雍人割雞屋下當門郟室割雞于室中有司亦北面也\n　郟室門郟之室一曰東西廂也釁東西室有司猶北\n　面統于廟也雜記曰雍人舉羊升屋自中中屋南向\n　刲羊血流于前乃降門郟室皆用雞先門而後郟室\n　其衈皆于屋下割雞門當門郟室中室有司皆鄉室\n　而立門則有司當門北面按小戴割雞亦于屋上記\n　者不同耳此不言衈略也\n既事宗人告事畢皆退反命于君君寢門中南向宗人\n曰釁某廟事畢君曰諾宗人請就燕君揖之乃退\n"}
{"id": "KR1d0076_011", "series": "KR1d0076", "text": "　　小辨\n公曰寡人欲學小辨以觀于政其可乎\n　小辨謂小辨給也\n子曰否不可社稷之主愛日\n　曽子曰君子愛日以學書云日昃不遑也\n日不可得學不可以小辨\n　不可輕有所學\n是故昔者先王學齊大道以觀于政天子學樂辨風\n　别四方之風也\n制禮以行政\n　政禁令也\n諸侯學禮辨官政以行事以尊事天子\n　官政不錯則百事不紊也\n大夫學徳别義\n　别猶辨也\n矜行以事君\n　矜猶莊也\n士學順\n　學順成之道\n辨言以遂志\n　致命遂志士之節也\n庶人聽長辨禁農以行力\n　辨禁識刑憲也\n如此猶恐不濟奈何其小辨乎公曰不辨則何以為政\n子曰辨而不小夫小辨破言小言破義小義破道道小\n不通通道必簡\n\n　簡約也言約而有統易曰乾以易知坤以簡能\n是故循弦以觀于樂足以辨風矣爾雅以觀于古足以\n辨言矣\n　邇近也謂依于雅頌孔子曰詩可以言可以怨邇之\n　事父遠之事君多識鳥獸草木之名也\n傳言以象反舌皆至可謂簡矣夫道不簡則不行不行\n則不樂\n　易曰簡則易從易從則有功有功則可大可大則賢\n　人之業\n夫奕十棊之變由\n不可既也而況天下之言乎\n　公于十棊之中變數尚不可盡天下之言其可窮乎\n　故至道以不言為辨\n曰微子之言吾壹樂辨言子曰辨言之樂不若治政之\n樂辨言之樂不下席治政之樂皇于四海夫政善則民\n説民説則歸之如流水親之如父母諸侯初入而後臣\n之安用辨言公曰然則吾何學而可子曰禮樂而力忠\n信君其習可乎公曰多與我言忠信而不可以入患\n　備與我言忠信而使不入于患\n子曰毋乃既不明忠信之備又倦其居\n則不可而行\n　謂言而不行\n明忠信之備而又能行之則可立待也君朝而行忠信\n百官承事忠滿于中而發于外刑于民而放于四海天\n下其孰能患之\n　言所推無不準\n公曰請學忠信之備子曰惟社稷之主實知忠信若丘\n也綴學之徒安知忠信公曰非吾子問之而焉也\n　焉問之乎\n子三辭將對公曰彊避\n　謂避彊也一曰公以夫子三辭欲避左右之彊者也\n子曰彊侍丘聞大道不隱\n　言不可隱蔽也\n丘言之君發之于朝行之于國一國之人莫不知何一\n之彊辟丘聞之忠有九知知忠必知中\n　能内思自盡也\n知中必知恕\n　能自盡知故能知人\n知恕必知外\n　内恕故外能處于度物也\n知外必知徳知徳必知政知政必知官知官必知事知\n事必知患知患必知備若動而無備患而弗知\n　死亡而弗知\n安與知忠信内思畢心曰知中中以應\n實曰知恕内恕外度曰知外外内參意曰知徳徳以柔\n政曰知政正義辨方曰知官官治物則曰知事事戒不\n虞曰知備毋患曰樂樂義曰終\n　于知事而越言知備者因義言之足明于上也\n　　用兵\n公曰用兵者其由不祥乎\n　祥善\n子曰胡為其不祥也聖人之用兵也以禁殘止暴于天\n下也\n　言非利金攘土將以存亡繼絶平天下之亂也\n及後世貪者之用兵也以刈百姓危國家也\n　刈翦\n公曰古之戎兵何世安起子曰傷害之生乆矣與民皆\n生\n　人含五常之氣生有喜則和親怒則離害其相害者\n　皆由兵也\n公曰蚩尤作兵歟子曰否蚩尤庶人之强者也\n\n　或云蚩尤古之諸侯妄耳一曰衆人之貪者也\n及利無義不顧厥親以喪厥身蚩尤惽慾而無厭者也\n何器之能作蜂蠆挾螫\n　言如蜂蠆之挾毒也\n而生見害\n　謂黄帝殺之于涿鹿之野\n而校以衞厥身者也\n　止教習干戈自衞身非作者也\n人生有喜怒故兵之作與民皆生聖人利用而弭之亂\n人興之喪厥身詩云魚在在藻厥志在餌\n　由心在于利用兵以取危蓋逸詩也\n鮮民之生矣不如死之乆矣\n　小雅蓼莪之三章也亦困于兵革之詩也\n校徳不塞嗣武于孫子\n　亦同上二章但用兵革喪除其徳不以塞亂而徒傳\n　續武事于子孫者也\n聖人愛百姓而憂海内及後世之人思其徳必稱其人\n故今之道堯舜禹湯文武者猶依然至\n今若存夫民思其徳必稱其人朝\n夕祝之升聞皇天上神歆焉故永其世而豐其年也夏\n桀商紂贏暴于天下暴極不辜殺戮無罪\n　詩云無罪無辜亂如此憮\n不祥于天粒食之民布散厥親\n　雖親莫能相養\n疏遠國老幼色是與\n　言疏遠老成而與幼色者若楚恭王遠申叔時而用\n　子反也\n而暴慢是親饞貸處榖\n　千乗曰以財投長曰貸榖禄也\n法言法行處辟\n　辟罪辟也\n殀賛天道逆亂四時禮樂不行而幼風是御\n　任童幼之人使專政\n厯失制\n　君臣昏亂時候錯緒\n攝提失方\n　攝提左右六星與斗杓相直恒指中氣尚書中候曰\n　攝提移居\n鄒大無紀\n　邦當字誤為鄒或陬聲誤為鄒也\n不頒朔于諸候\n　周禮太史正嵗年以序事頒之于官府及都鄙頒告\n　朔于邦國也\n玉瑞不行\n　玉者所以等神祇别人事其用自重焉\n諸侯力政不朝于天子\n　言以威力侵爭周書曰力爭則力政力政則無讓無\n　讓則無禮無禮則得所好民皆樂之乎\n六蠻四夷交伐于中國\n　周禮職方氏四夷八蠻七閩九貉五戎六狄此周所\n　服四海其種落之數也明堂位曰九夷八蠻六戎五\n　狄此朝明堂時來者國數也爾雅曰九夷八狄七戎\n　六蠻其夏之所服與殷之夷國東方十南方六西方\n　九北方十有三然鄭𤣥以四夷為四方九貉為九夷\n　又引爾雅其數不同及四六文闕而不定是終使學\n　者疑其所聞也\n于是降之災水旱臻焉霜雪大薄甘露不\n降百草蔫黄五榖不升民多夭疾六畜􁐖胔\n　瘁當字誤􁐖也瘁病也胔癭也\n此太上之不論不議也\n　帝皇之世無災疫故百姓不議\n殀傷厥身失墜天下夫天之報殃于無徳者也\n必與其民\n　故書曰天明威自我民明威也\n公懼焉曰在民上者可以無懼乎哉\n　　少閒\n公曰今日少閒我請言情于子子愀然變色\n遷席而辭曰君不可以言情于臣臣請言情于君君\n則不可公曰師之而不言情焉其私不同\n　言己師禮事夫子故不使言情也其私人不同于此\n　也\n子曰否臣事君而不言情于君則不臣君而言情于臣\n則不君有臣而不臣猶可有君而不\n君民無所錯手足公曰吾度其上下咸通之\n　使上下皆達也\n權其輕重居之\n　謂事役及刑罰\n準民之色目既見之鼓民之聲耳既聞之動民之徳心\n既和之通民之欲兼而壹之\n　言皆稱百姓之欲也\n愛民親賢而教不能民庶説乎子曰說則説矣可以為\n家不可以為國公曰可以為家胡為不可以為國國之\n民家之民也子曰國之民誠家之民也然其名異不可\n同也同名同食曰同等\n　名位不同禮亦異數\n惟不同等民以知極\n　周禮大司徒職曰以儀辨等則民不越也\n故天子昭百神于天地之間以示威于\n天下也\n　祭法曰有天下者事百神\n諸侯修禮于封内以事天子大夫修官守職以事其君\n士修四衞執技論力以聽乎大夫\n　四衞四方之職曲禮曰地廣大荒而不治此亦士之\n　辱也\n庶人仰視天文俯視地理力時使以聽乎父母\n　孝經曰用天之道分地之利謹身節用以養父母此\n　庶人之孝也\n此惟不同等民以可治也公曰善哉上與下不同乎子\n曰將以時同時不同\n　言有可同不可同也\n上謂之閑下謂之多疾\n　不正之政君謂之閑民謂之多疾同所惡也\n君時同于民布政也\n　施善政也\n民時同于君服聽也上下相報而終于施\n　施恩施也\n大猶已成發其小者遠猶已成發其近者\n　遠大之謀緣近小始\n將持重器先其輕者\n　將持重器必先效輕者亦以諭政也\n先清而後濁者天地也\n　清濁謂隂陽也\n天政曰正地政曰生人政曰辨\n　辨别\n茍本正則華英必得其節以秀孚矣\n　言專務其本則華英得隂陽之節而秀孚也\n此官民之道也\n　官人當取終始\n公曰善哉請少復進焉子曰昔堯取人以狀\n　觀其容狀施發\n舜取人以色禹取人以言湯取人以聲文王取人以度\n　觀其量度\n四代五王之取人以治天下如此\n　四代據文距殷或曰文王取人以度四代謂兼之也\n公曰嘻善之不同也\n　嘻嘆惜之聲公謂五王取人徳有不同也\n子曰何為其不同也公曰同乎子曰同公曰人狀可知\n乎\n　問四代以人狀得善之事\n子曰不可知也公曰五王取人各有以舉之胡為人之\n不可知也子曰五王取人比而視相而望五王取人各\n以己焉是以同狀\n　聖王通而虚已故于求人雖言色不同而善惡無異\n公曰以子相人何如子曰否丘則不能五王取人\n　言不能如五王\n丘也傳聞之以委于君丘則否\n\n　能傳聞而已不能如也\n亦又不能\n　又不能備聞也\n公曰我聞子之言始䝉矣\n　自言䝉亂\n子曰由君居之成于純胡為其䝉也\n　由用也言能居之則成純何為其䝉也\n雖古之治天下者豈生于異州哉昔虞舜以天徳嗣堯\n　凡質以天徳文以地徳禮緯含文嘉曰殷授天而王\n　周據地而王也\n布功散徳制禮朔方幽都來服南撫交趾出入日月莫\n不率俾\n　俾使\n西王母來獻其白琯粒食之民昭然明視\n　西王母神也其狀如人琯所以候氣漢明帝時于舜\n　廟下得玉琯一枚也\n民明教通于四海\n　民明于教夷夏同風\n海之外肅慎北發渠搜氐羌來服\n　北發北狄地名其地出迅走鹿周武王時肅慎貢楛\n　矢文麈渠搜貢露犬氐羌貢鸞鳥也\n舜崩有禹代興禹卒受命乃遷邑姚姓于\n陳\n　遷邑姚姓于陳謂改封虞氏後于陳因使氏焉春秋\n　左傳曰胙之以土命之氏\n作物配天修徳使力民明教通于四海海之外肅慎北\n發渠搜氐羌來服禹崩十有七世乃有末孫桀即位桀\n不率先王之明徳乃荒耽于酒淫泆于樂徳昏政亂作\n宫室高臺\n　淮南子云桀為璇宫瑶臺象箸玉杯也\n汙池土察\n　汙窪也察深也言洞地為池也\n以為民虐\n　逞其濫酷\n粒食之民惽焉幾亡乃有商履代興\n　履湯名論語曰履敢用𤣥牡王侯世家曰湯名天乙\n　白虎通曰湯王之後更定名為子孫法本名履也\n商履循禮法以觀天子天子不悦則嫌于死\n　成湯怒至于亂\n成湯卒受天命不忍天下粒食之民刈戮不得以疾死\n故乃放移夏桀散亡其佐\n　伐之于南巢放之于夏宫而去其臣佐\n乃遷姒姓于杞\n　封夏后氏之後于杞亦命氏焉\n發厥明徳順天嗇地作物配天制典\n慈民\n　發其明徳而順天之心嗇收也\n咸合諸侯作八政命于總章\n　八政洪範所云是也總章重屋之西堂于此命事取\n　萬物之成功也\n服禹功以修舜緒為副于天粒食之民昭然明視民明\n教通于四海海之外肅慎北發渠搜氐羌來服成湯既\n崩殷徳小破二十有二世乃有武\n丁即位開先祖之府取其明法以為君臣上下之節殷\n民更服近者説遠者至粒食之民昭然明\n視\n　武丁盤根弟小乙之子也有雊雉之變懼而修徳重\n　興殷道號為高宗\n武丁既崩殷徳大破九世乃有\n末孫紂即位紂不率先王之明徳乃上祖夏桀行荒耽\n于酒淫泆于樂徳昏政亂作宫室高臺\n　謂傾宫鹿臺之等也\n汙池土察以為民虐粒食之民忽然幾亡乃有周昌霸\n諸侯以佐之紂不説諸侯之聽于周昌則嫌于死乃退\n伐崇許魏以客事天子\n　許魏不在五伐蓋時小伐也客事天子謂忍而臣之\n　也\n文王卒受天命作物配天制法任地\n行三明親親尚賢民明教通于四海海之外肅慎\n北發渠搜氐羌來服君其志焉或徯將至也\n　君哀公也言今周衰之甚有繼之者將至也\n公曰大哉子之教我政也列五王之徳煩煩如繁諸乎\n　煩煩衆也如繁諸言如萬物之繁蕪也\n子曰君無譽臣臣之言未盡請盡臣之言君而財之\n曰于此有功匠焉\n　王非獨善言有師保\n有利器焉\n　言有先王之禮度也\n有措扶焉\n　謂股肱之良也\n以時令其藏必周密發而用之\n　易曰藏器于身待時而發\n可以知古可以察今可以事親可以事君可用于生又\n用之死吉凶竝興禍福相生\n　言識其竝興及相生之義老子曰禍兮福所倚福兮\n　禍所伏也\n卒反生福大徳配天\n　終為福徳以配于天\n公愀然其色\n　變容色也\n曰難立哉子曰臣願君之立知而以觀聞也\n　觀君博聞以立知焉\n時天之氣用地之財以生殺于民民之死不可以教\n　謂辜極可以茍免也\n公曰我行之其可乎子曰惟此在君\n　言行此在君也\n君曰足臣恐其不足\n　未足而君謂足則臣恐未足告以不足也\n君曰不足臣恐其足\n　寔足可行而君曰不足則臣云足所謂可否也\n舉其前必舉其後舉其左必舉其右君既教矣安能無\n善\n　君道之則民應以善\n公吁焉其色曰大哉子之教我制也政之豐也如木之\n成也子曰君知未成言未盡也凡草木根鞁傷則枝葉\n必徧枯\n　敗當字誤為鞁\n徧枯是為不實民亦如之\n　民以君為本\n上失政大及人畜榖\n　政敗失則傷及人物\n公曰所謂失政者若夏商之謂乎子曰否若夏商者天\n奪之魄不生徳焉\n　言天地絶夏商之餘民乃興商周之績春秋左傳曰\n　天奪其魄耳目有聰明謂之魄\n公曰然則何以謂失政子曰所謂失政者疆藪未虧\n\n　言疆域與草木皆未易常也\n人民未變鬼神未亡\n　民神猶依附之\n水土未絪\n　絪猶亂韓詩外傳曰隂陽相勝氛祲絪緼也\n糟者猶糟實者猶實\n　糟以諭惡實以諭善亦言善惡之物未錯亂也\n玉者猶玉\n　玉以諭善人言尚賢其賢\n血者猶血酒者猶酒\n　血憂色也酒以諭樂猶憂其可憂而樂其所樂\n優繼以湛政出自家門此之謂失政也\n　湛猶乆也言天下安然人物不札方優以佚樂繼之\n　由其失政也\n非天是反人自反臣故曰君無言情于臣君無假人器\n君無假人名\n　春秋左傳曰惟器與名不可以假人者也\n公曰善哉\n"}
{"id": "KR1d0076_012", "series": "KR1d0076", "text": "　　朝事\n古者聖王明義以别貴賤以序尊卑以體上下然後民\n知尊君敬上而忠順之行備矣是故古者天子之官有\n典命官掌諸侯之儀大行人掌諸侯之儀以等其爵故\n貴賤有别尊卑有序上下有差也典命諸侯之五儀諸\n臣之五等之命\n上公九命為伯其國家宫室車旌\n衣服禮儀皆以九為節諸侯諸伯七命其國家宫室車\n旌衣服禮儀皆以七為節子男五命其國家宫室車旌\n衣服禮儀皆以五為節王之三公八命其卿六命其大\n夫四命及其封也皆加一等其國家宫室車旌衣服禮\n儀亦如之凡諸侯之適子省于天子攝君則下其君之\n禮一等未省則以皮帛繼子男公之孤四命以皮帛視\n小國之君其卿二命其大夫再命士一命其宫室車旌\n衣服禮儀各視其命之數侯伯之卿大夫士亦如之子\n男之卿再命其大夫一命其士不命其宫室車旌衣服\n禮儀各如其命之數禮大行人以九儀别諸侯之命等\n諸臣之爵以同域國之禮而待其賓\n客上公之禮執桓圭九寸繅藉九\n寸冕服九章建常九旒樊纓九就貳車九乗介九人禮\n九牢其朝位賓主之間九十步饗禮九獻食禮九舉諸\n侯之禮執信圭七寸繅藉七寸冕服七章建常七旒樊\n纓七就貳車七乗介七人禮七牢其朝位賓主之間七\n十步饗禮七獻食禮七舉諸伯執躬圭其他皆如諸侯\n之禮諸子執榖璧五寸繅藉五寸冕服五章建常五旒\n樊纓五就貳車五乗介五人禮五牢其朝位賓主之間\n五十步饗禮五獻食禮五舉諸男執蒲璧其他皆如諸\n子之禮凡大國之孤執皮帛以繼小國之君諸侯之卿\n禮各下其君二等以下及大夫士皆如之天子之所以\n明章著此義者以朝聘之禮也是故千里之内嵗一見\n千里之外千五百里之内二嵗一見千五百里之外二\n千里之内三嵗一見二千里之外二千五百里之内四\n嵗一見二千五百里之外三千里之内五嵗一見三千\n里之外三千五百里之内六嵗一見各執其圭瑞服其\n服乗其輅建其旌旂施其樊纓從其貳車委積之以其\n牢禮之數所以明别義也然後天子冕而執鎮圭尺有\n二寸繅藉尺有二寸搢大圭乗大輅建大常十有二旒\n樊纓十有再就貳車十有二乗率諸侯而朝日東郊所\n以教尊尊也退而朝諸侯為壇三成宫旁一門天子南\n鄉見諸侯土揖庶姓時揖異姓天揖同姓所以别親疏\n外内也公侯伯子男各以其旂就其位諸公之國中階\n之前北面東上諸侯之國東階之東西面北上諸伯之\n國西階之西東面北上諸子之國門東北面東上\n諸男之國門西北面東上及其將幣也公于\n上等所以别貴賤序尊卑也奠圭降拜升成拜明臣禮\n也奉國地所出重物而獻之明臣職也肉袒入門而右\n以聽事也明臣禮職臣事所以教臣也率而祀天于南\n郊配以先祖所以教民報徳不忘本也率而享祀于太\n廟所以教孝也與之大射以攷其習禮樂而觀其徳行\n與之圖事以觀其能儐而禮之三饗三食三宴以與之\n習立禮樂是故一朝而近者三年逺者六年有徳焉禮\n樂為之益習徳行為之益修天子之命為之益行然後\n使諸侯世相朝交嵗相問殷相聘以習禮攷義正刑一\n徳以崇天子故曰朝聘之禮者所以正君臣之義也\n諸侯相朝之禮各執其圭瑞服其服乗其輅建其旌旂\n施其樊纓從其貳車委積之以其牢禮之數所以别義\n也介紹而相見君子于其所尊不敢質敬之至也君使\n大夫迎于境卿勞于道君親郊勞致館及將幣拜迎于\n大門外而廟受北面拜貺所以致敬也三讓而後升所\n以致尊讓也敬讓也者君子之所以相接也諸侯相接\n以敬讓則不相侵陵也此天子之所以養諸侯兵不用\n而諸侯自為正之具也君親致饔既還圭饗食\n致贈郊送所以相與習禮樂也諸侯相與習禮樂則徳\n行修而不流也故天子制之而諸侯務焉\n聘禮上公七介侯伯五介子男三介所以明貴賤也介\n紹而傳命君子于其所尊不敢質敬之至也三讓而後\n傳命三讓而後入門三揖而後至階三讓而後升所以\n致尊讓也君使士迎于境大夫郊勞君親拜迎于大門\n之内而廟受北面拜貺拜君命之辱所以致敬讓也致\n敬讓者君子之所以相接也故諸侯相接以敬讓則不\n相侵陵也卿為上擯大夫為承擯士為紹擯\n君親醴賓私覿致饔既\n還圭璋賄贈饗食燕所以明賓主君臣之義也\n故天子之制諸侯交嵗相問殷相聘相厲以禮使者聘\n而誤主君不親饗食所以恥厲之也諸侯相厲以禮則\n外不相侵内不相陵此天子所以養諸侯兵不用而諸\n侯自為正之具也以圭璋聘重禮也已聘而還圭璋輕\n財重禮之義也諸侯相厲以輕財重禮則作讓矣主國\n待客出入三積既客于舍五牢之具陳于内米三十車\n禾三十車蒭薪倍禾皆陳于外乗禽日五雙羣介皆既\n牢壹食再饗宴與時賜無數所以厚重禮也古之用財\n不能均如此然而用財如此其厚者言盡之于禮也盡\n之于禮則内君臣不相陵而外不相侵故天子制之而\n諸侯務焉\n古者大行人掌大賓之禮及大客之儀\n以親諸侯春朝諸侯而圖天下之事秋覲以比邦國之\n功夏宗以陳天下之謀冬遇以協諸侯之慮時㑹以發\n四方之禁殷同以施天下之政時聘以結諸侯之好殷\n眺以除邦國之慝間問以諭諸侯之志歸脤以交諸侯\n之福賀慶以贊諸侯之喜致禬以補諸侯之災天子之\n所以撫諸侯者嵗徧在三嵗徧眺五嵗徧省\n七嵗屬象胥喻言語叶辭令九嵗屬瞽史諭書名聽音\n聲十有一嵗建瑞節同度量成牢禮同數器修法則十\n有二嵗天子廵狩殷國是故諸侯上不敢侵陵下不敢\n暴小民然後諸侯之國札喪則令賻補之凶荒則令賙\n委之師役則令槁禬之有福事則令慶賀之有禍災則\n令哀弔之凡此五物者治其事故及其利害為一書其\n禮俗政事教治刑禁之逆順為一書其悖逆暴亂作慝\n欲犯令者為一書其札喪凶荒厄貧為一書其康樂和\n親安平為一書凡此五物者每國别異之天子以周知\n天下之政是故諸侯附于徳服于義則天下太平古者\n天子為諸侯不行禮義不修法度不附于徳不服于義\n故使射人以射禮選其徳行職方氏大行人以其治國\n選其能功諸侯之得失治亂定然後明九命之賞以勸\n之明九伐之法以震威之尚猶有不附于徳不服于義\n者則使掌交説之故諸侯莫不附于徳服于義者此天\n子之所以養諸侯兵不用而諸侯自為正之具也\n　　投壺\n投壺之禮主人奉矢司射奉中使人執壺主人請曰某\n有枉矢峭壺請樂賓賓曰子有旨酒嘉殽又重以樂敢\n辭主人曰枉矢峭壺不足辭也敢以請賓曰某賜旨酒\n嘉殽又重以樂敢固辭主人曰枉矢峭壺不足辭也敢\n固以請賓對曰某固辭不得命敢不敬從賓再拜受主\n人般還曰避主人阼階上再拜送賓般還曰避己拜受\n矢進即兩楹間退反位揖賓就筵司射進度壺反位設\n中執八算請于賓曰奏投壺之令曰順投為入比投不\n釋算勝飲不勝正爵既行請為勝者立馬三馬既立慶\n多馬請主人亦如之命弦者曰請奏貍首閒若一太師\n曰諾左右告矢具請拾投投入者則司射坐而釋一算\n焉賓黨于右主黨于左卒投司射執餘算曰左右卒投\n請數二算為純一純以取一算為竒有勝則司射以竒\n算告曰某黨賢于某黨賢若干純竒則曰竒鈞則曰左\n右鈞舉手曰請勝者之弟子為不勝者酌酌者曰諾已\n酌皆請舉酒當飲者皆跪奉觚曰賜灌勝者\n跪曰敬養司正曰正爵既行請為勝者立馬各直其算\n上一馬從二馬以慶慶禮曰三馬既立請慶多馬賓主\n人皆曰諾正爵既行請徹馬周則復始既算\n算多少視其坐矢八分堂上七扶堂\n中五扶庭下九扶算長尺二寸堂下司正司射庭長及\n冠士立者皆屬賓黨樂人及童子使者皆屬主黨降揖\n其阼階及樂事皆與射同節壺中置小豆為其矢躍而\n出也壺去席二矢半矢以柘者棘無去其皮大七分\n曽孫侯氏今日泰射\n四正具舉大夫君子凡以庶士小大莫處御于君所以\n燕以射則燕則譽質參既設執旌既載干侯既亢\n中獲既置\n壺脰脩七寸口徑二寸半壺高尺二寸受斗五升壺腹\n脩五寸\n弓既平張四侯且良決拾有常既順乃讓乃揖乃讓乃\n隮其堂乃節其行既志乃張射夫命射射者之聲獲者\n之旌既獲卒莫\n凡雅二十六篇其八篇可歌歌鹿鳴貍首鵲巢采蘩采\n蘋伐檀白駒騶虞八篇廢不可歌\n七篇商齊可歌也三篇間歌史辟史義史見史童史謗\n史賓拾聲叡挾\n魯命弟子辭曰無荒無慠無倨立無踰言若是者有常\n爵\n嗟爾不寧侯為爾不朝于王所故亢而射女强食食\n爾曽孫侯氏百福\n"}
{"id": "KR1d0076_013", "series": "KR1d0076", "text": "　　公冠\n公冠自為主迎賓揖升自阼立于席\n　入堂深異于士\n既醴降自阼\n　君尊故其降也不使就賓階也\n其餘自為主者其降也自西階以異\n　不敢終于正\n其餘皆與公同也\n　謂迎賓升阼之等\n公𤣥端與皮弁皆蹕\n　𤣥端緇布冠及𤣥冠之服也玉繅曰始冠緇布之冠\n　自諸侯下逹冠而弊之可二服皆鞸也古者田狩而\n　食其肉衣其皮先以兩皮如鞸以蔽其前後及後世\n　聖人易之以布帛猶存其皮前示不妄古尊祭服異\n　其名曰芾其制上廣一尺下廣二尺長三尺其頸五\n　寸肩革帶博二寸\n朝服素鞸\n　𤣥端諸侯之朝服皮弁天子朝服鞸從裳色皆素也\n公冠四加𤣥冕\n　四當為三𤣥當為衮字之誤\n饗之以三獻之禮\n　饗賓也士于賓以一獻之禮也\n無介\n　于饗而贊冠者退為衆賓者君禮于臣本無介也\n無樂\n　亦饗時也冠者成人代父始宜盡孝子之感不可以\n　歡樂取之孔子曰娶婦之家三日不舉樂思嗣親也\n　然則冠禮不舉樂同也春秋左氏傳曰以金石之樂\n　節之謂冠之時謂節也\n皆𤣥端\n　君臣同服\n其醻幣朱錦采四馬其慶也同\n　其慶賓亦如是\n太子儗焉\n　儗公禮也\n太子與庶子其冠皆自為主\n　主侯自主之重言太子誤也家語曰王太子庶子之\n　冠儗焉非也\n其禮與士同其饗賓也皆同\n　士冠禮記曰天子之元子猶士也天下無生而貴者\n　也\n成王冠周公使祝雍祝王\n　雍太祝當辭與王為祝辭于冠告焉\n曰達而勿多也\n　辭多則史少則必達\n祝雍曰使王近于民\n　視民如子\n逺于年嗇于時惠于財\n　反時惠施\n親賢使能\n陛下離顯先帝之光耀\n　離明也\n以承皇天嘉禄欽順仲春之吉日\n\n　古者冠以仲春\n遵並大道邠或\n　邠或當為芬彧聲字之誤也\n秉集萬福之休靈始加昭明之元服推逺\n稚免之幼志\n　免猶弱也\n崇積文武之寵徳\n　文皇帝武皇帝\n肅勤髙祖清廟\n　髙祖髙皇帝也\n六合之内靡不息陛下永永與天無極\n孝昭冠辭\n　漢孝昭帝冠辭\n皇皇上天昭臨下土集地之靈降甘風雨\n　禮運曰地秉隂竅于山川\n庶物羣生各得其所靡今靡古\n　言覆施均\n維予一人某敬拜皇天之祐\n　古祝辭則云嗣王某或曰一人某王者親告之辭也\n薄薄之土承天之神\n　薄旁薄也易曰乃順承天也\n興甘風雨庶卉百榖莫不茂者既安且寧維予一人某\n敬拜下土之靈維某年某月上日\n　年謂太嵗所在月正月也其天地祝辭皆爾省文過\n　于下明之也\n明光于上下勤施于四方旁作穆穆維予一人某敬拜\n迎于郊以正月朔日迎日于東郊\n　古者帝王以正月朝聘率有司迎日于東郊也所以\n　為萬品先而尊事天也\n　　本命\n分于道謂之命\n　道謂𡨕化自然之道也人資始焉\n　或分得其長或分得其短其中脩促謂之命\n　也孔子曰死生有命\n形于一謂之性\n　形法家也凡人禀于本則象之以仁受於金則象之\n　以義孔子曰天命之謂性性者資于未生之前發于\n　既生之後原其所始故于此言之\n化于隂陽象形而發謂之生\n　象微昧易曰男女構精萬物化生也\n化窮數盡謂之先\n　化窮者身也數盡者年也\n故命者性之終也\n　命初分于道則是生之始也分道則脩短已定故為\n　生之終是以始末舉也\n則必有終矣人生而不具者五目無見不能食不能行\n不能言不能化三月而徹盷\n　盷精也轉視貌或為徹也\n然後能有見八月生齒然後食朞而生臏然後能行三\n年瞦合然後能言\n　三月萬物一成朞年天道一備三年而天道大成故\n　因之以變化也\n十有六情通然後能化隂窮反陽陽窮反隂\n　夏至陽往隂動冬至隂消陽息\n是故隂以陽化陽以隂變故男以八月而生齒八嵗而\n齔一隂一陽然後成道\n　易曰一隂一陽之謂道也\n二八十六然後情通然後其施行\n　施道行也\n女七月生齒七嵗而齔二七十\n四然後其化成\n　化道成陽施而隂化亦天地之道也\n合于三也小節也\n　男女合于三十\n中古男三十而娶女二十而嫁合于五也中節也\n　合于五十\n太古男五十而室女三十而嫁備于三五合于八也\n　備三五十合于八十也不言大節省文按周禮媒氏\n　職曰令凡男三十而娶女二十而嫁内則曰二十而\n　冠三十而有室十五笄二十而嫁尚書大傳曰男三\n　十而娶女二十而嫁書曰有鰥在下曰虞舜喪服為\n　夫之姑姊妹之長殤然則古者皆以二十三十為婚\n　姻之年十六十四為嫁娶之期今有三十五十則非\n　也故譙周云師言此說似漢初學者所續焉\n八者維綱也天地以發明故聖人以合\n隂陽之數也\n　八為方維八卦之數也天地以之明聖人以之合隂\n　陽九六大衍之數也\n禮義者恩之主也冠昏朝聘喪祭賔主鄉飲酒軍旅此\n之謂九禮也\n　君臣冠昏朝聘五也喪祭七也鄉飲賓主八也軍旅\n　九也\n禮經三百\n　禮經統于心也\n威儀三千\n　曲禮也行于貌也\n機其文之變也\n　機危也謂二禮動行九事皆有其文每變不同也\n禮之象五行也其義四時也\n　象五行謂内外爵與五服義宜也\n故以四制有恩有義有節有權恩厚者其服重故為父\n斬衰三年以恩制者也門内之治恩掩義\n門外之治義斷恩資于事父以事君而敬同貴貴尊尊\n義之大者也故為君亦服斬衰三年以義制者也\n　貴貴謂為大夫君尊尊謂為天子諸侯也\n三日而食\n　食食粥也\n三月而沐\n　將虞時\n朞而練毁不滅性不以死傷生也喪不過三年苴衰不\n補\n　異于吉無飾也\n墳墓不坯同于丘陵除之日鼓素琴\n　漸有終因省哀\n示民有終也以節制者也資于事父以事母而愛同天\n無二日國無二君家無二尊以一治之也父在為母齊\n衰朞見無二尊也百制具不言具不言而事行者扶而\n起\n　謂天子諸侯\n言而後事行者杖而起\n　謂士大夫\n身自執事而後事行者面垢而已\n　謂庶人\n凡此以權制者也始死三日不怠三月不解朞悲號三\n年憂恩之殺也\n　東夷二連其不怠者哭不絶聲不解者不脫絰帶也\n聖人因殺以制節也\n　謂卒哭祥禫之變\n男者任也子者孶也男子者言任天地之道而長萬物\n之義也故謂之丈夫丈者長也夫者扶也言長萬物也\n知可為者知不可為者知可言者知不可言者知可行\n者知不可行者是故審倫而明其别謂之知所以正夫\n徳也女者如也子者孶也女子者言如\n男子之教而長其義理者也故謂之婦人婦人伏于人\n也是故無専制之義有三從之道在家從父適人從夫\n夫死從子無所敢自遂也\n　從其教令\n不出閨門事在饋食\n之間而已矣\n　易曰無攸遂在中饋詩曰無非無儀惟酒食是議也\n是故女日及乎閨門之内\n　専其志且逺嫌\n不百里而犇喪\n　言及日故絰成見星\n事無獨為行無獨成之道參知而後動可驗而後言宵\n行以燭宮事必量六畜蕃于宮中謂\n之信也\n　如此乃為信固也\n所以正婦徳也\n女有五不取逆家子不取亂家子不取\n　亂淫亂也\n世有刑人不取世有惡疾不取喪婦長子不取逆家子\n者為其逆徳也亂家子者為其亂人倫也世有刑人者\n為其棄于人也世有惡疾者為其棄于天也喪婦長子\n者為其無所受命也\n\n婦有七去不順父母去無子去淫去妒去有惡疾去多\n言去竊盗去不順父母為其逆徳也無子為其絶世也\n淫為其亂族也妒為其亂家也有惡疾為其不可與共\n粢盛也口多言為其離親也\n　詩云婦有長舌惟厲之階\n盗竊為其反義也\n婦有三不去有所取無所歸不去與更三年喪不去前\n貧賤後富貴不去\n大罪有五逆天地者罪及五世\n　欺造化及要君者\n誣文武者罪及四世\n　非聖人者\n逆人倫者罪及三世\n　非孝者此皆大亂之道也\n誣鬼神者罪及二世殺人者罪止其身\n　周書曰大命世小命身\n故大罪有五殺人為下\n　　易本命\n子曰夫易之生人禽獸萬物昆蟲各有以生\n　易說曰渾元之始是曰太易二象之所資萬品之所\n　生易曰易有太極是生兩儀兩儀生四象四象生八\n　卦易說曰太易者未見氣也太初者氣之始也太素\n　者質之始也禮運曰夫禮必本于太一分而為天地\n　轉而為隂陽變而為四時然禮易之說雖殊而會歸\n　一\n或竒或偶或飛或行而莫知其情惟達道徳者能原本\n之矣\n　孔子曰聖人智通于大道應化而不窮能測萬物之\n　情也\n天一地二人三三三而九九九八十一一主日\n　天之神日為尊\n日數十\n　甲乙之屬\n故人十月而生\n　萬類人為貴也\n八九七十二偶以承竒\n　貴偶用竒\n竒主辰\n　辰方主各三也\n辰主月月主馬\n　月契天駟于上馬統乾于下\n故馬十二月而生七九六十三三主斗\n　象次日月\n斗主狗\n　斗之次似狗故擇人也\n故狗三月而生六九五十四四知時時主豕\n　豕知時詩云有豕白蹢烝涉波矣\n故豕四月而生五九四十五五主音音主猨故猨五月\n而生四九三十六六主律律主禽鹿\n　麋鹿角長短大小似律\n故禽鹿六月而生也\n　麏麋之屬皆以六月生也宋均曰以所包者多故舉\n　禽獸之名雖有飛走之異實亦通也\n三九二十七七主星\n　二十八宿方各七\n星主虎\n　虎炳文似星也\n故虎七月而生二九十八八主風\n　風之大數盡于八也\n風主蟲\n　蟲有蟄見似風動息也\n故蟲八日化也\n　蟲多生非類也\n其餘各以其類也\n　謂貍兔魚鼈之屬各以其類化者然亦有本而生之\n　也\n鳥魚皆生于隂而屬于陽\n　生于隂者謂卵生也屬于陽者謂飛游于虚也\n故鳥魚皆卵魚遊于水鳥飛于雲\n　釋上事也\n故冬燕雀入于海化而為蚧\n　以同生于隂而屬于陽故有其形性也\n萬物之性各異類故蠶食而不飲蟬飲而不食蜉蝣不\n飲不食\n　淮南子曰蠶食而不飲三十二日而化蟬飲而不食\n　三十日而死蜉蝣不飲不食三日而終也\n介鱗夏食冬蟄\n　熊羆魚蛇之屬\n齕吞者八竅而卵生\n　鳥屬也凡物之有異類者韓詩外傳曰鶬鴿胎生孔\n　子渡江見而異之者乎\n咀噍者九竅而胎生\n　人及獸屬異物志又曰狸十有一種囊狸卵生也\n四足者無羽翼戴角者無上齒\n　董仲舒曰受于大者不取于小\n無角者膏\n　凝者為膏\n而無前齒\n　無前齒者齒盛于後不用前也\n有角者脂\n　釋者為脂\n而無後齒\n　齒盛于前不任後也\n晝生者類父夜生者類母\n　至隂至陽類甚多也至隂為男至陽為女者即隂窮\n　反陽陽窮反隂之類\n凡地東西為緯南北為經山為積徳川為積刑\n　山積陽川積隂陽為徳隂為刑\n髙者為生下者為死丘陵為牡谿谷為牝蜯蛤龜珠與\n月盛虚\n　月者太隂之精故龜蛤之屬因之以盛虧呂氏春秋\n　曰月望則蜯蛤實月虧則蜯蛤虚孝經爰神契曰月\n　虧于天則隂類消于淵也\n是故堅土之人肥虚土之人大\n　肥者象地堅實大者象地虚縱也\n沙土之人細\n　沙土養細乃薄也\n息土之人美耗土之人醜\n　息土為衍沃之田耗土為疏薄之地地有美惡故生\n　人有好醜也周禮大司徒職曰山林之民毛而方川\n　澤之民黒而津丘陵之民専而長墳衍之民晳而瘠\n　原隰之民豐肉而庳此大辨五土之分\n是故食水者善游能寒\n　魚鼈之屬\n食土者無心而不息\n　蚯蚓之屬不氣息也若魚無耳而聴蟋蟀無口而鳴\n　皆自然之性也\n食木者多力而拂\n　熊犀之屬拂戾也\n食草者善走而愚\n　麋鹿之屬\n食桑者有絲而蛾食肉者勇敢而悍\n　虎狼鷹鶻之屬\n食榖者智惠而巧食氣者神明而壽\n　王喬赤松之類也西極亦有食氣之民也\n不食者不死而神\n　伸于道者則神而常存也\n故曰有羽之蟲三百六十而鳯凰為之長有毛之蟲三\n百六十而麒麟為之長有甲之蟲三百六十而神龜為\n之長有鱗之蟲三百六十而蛟龍為之長倮之蟲三百\n六十而聖人為之長此乾坤之美類禽獸萬物之數也\n　三百六十乾坤之中央萬一千五百二十當萬物之\n　數也\n故帝王好壊巢破卵則鳯凰不翔焉好竭水摶魚則蛟\n龍不出焉好刳胎殺夭則麒麟不來焉好塡谿塞谷則\n神龜不出焉故王者動必以道静必以理動不以道靜\n不以理則自夭而不壽訞㜸數起神靈不見風雨不時\n暴風水旱竝興人民夭死五榖不滋六畜不蕃息\n"}
