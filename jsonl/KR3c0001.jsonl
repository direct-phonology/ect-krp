{"id": "KR3c0001_001", "series": "KR3c0001", "text": "氏牧民山髙乗馬輕重九府詳哉言之也又日將順其美匡救其惡故上下能相親愛豈管仲之謂乎九府書民閒無有山髙一名形勢凡管子書務富國安民道約言要可以繞合經義向謹第録上牧民第一經言一凡有地牧民者務在四時守在倉廪國多財則逺者來地辟舉則民留處倉廩實則知禮節衣食足則知榮辱上服度則六親固四維張則君令行故省刑之要在禁文巧守國之度在飾四維順民之經在明鬼神秪山川敬宗廟恭祖舊不務天時則財不生不務地利則倉廪不盈野蕪曠則民乃菅上無量則民乃妄文巧不禁則民乃淫不璋兩原則刑乃繁不明鬼神則陋民不悟不祗山川則威令不聞不敬宗廟則民乃上校不恭祖舊則孝悌不備四維不張國乃滅亡右國頌國有四維一維絶則傾二維絶則危三維絶則覆四維絶則滅傾可正也危可安也覆可起也滅不可復錯也何謂四維一曰禮二曰義三曰廉四曰恥禮不踰節義不自進廉不蔽惡恥不從枉故不踰節則上位安不自進則民無巧詐不蔽惡則行自全不從枉則邪事不生右四維政之所興在順民心政之所廢在逆民心民惡憂勞我佚樂之民惡貧賤我富貴之民惡危墜我存安之民惡滅絶我生育之能佚樂之則民爲之憂勞能富貴之則民爲之貧賤能存安之則民爲之危墜能生育之則民爲之滅絶故刑罰不足以畏其意殺戮不足以服其心故刑罰繁而意不恐則令不行矣殺戮衆而心不服則上位危矣故從其四欲則逺者自親行其四惡則近者叛之故知予之爲取者政之寶也右四順錯國於不傾之地積於不涸之倉藏於不竭之府下令於流水之原使民於不爭之官明必死之路開必得之門不為不可成不求不可得不處不可乆不行不可復錯國於不傾之地者授有德也積於不涸之倉者務五榖也藏於不竭之府者養桑麻育六畜也下令於流水之原者令順民心也使民於不爭之官者使各爲其所長也明必死之路者嚴刑罰也開必得之門者信慶賞也不爲不可成者量民力也不求不可得者不彊民以其所惡也不處不可乆者不偷取一丗也不行不可復者不欺其民也故授有德則國安務五榖則食足養桑麻育六畜則民富令順民心則威令行使民各爲其所長則用備嚴刑罰則民逺邪信慶賞則民輕難量民力則事無不成不彊異汝度賢者將不汝助言室滿室言堂滿堂是謂聖王城郭溝渠不足以固守兵甲彊力不足以應敵博地多財不足以有衆唯有道者能備患於未形也故禍不萌天下不患無臣患無君以使之天下不患無財患無人以分之故知時者可立以爲長無私者可置以爲政審於時而察於用而能備官者可奉以爲君也緩者後於事吝於財者失所親信小人者失士右六親五法形執第二經言二山髙而不崩則祈羊至矣淵深而不涸則沈王極矣天不變其常地不易其則春秋冬夏不更其節古今一也蛟龍得水而神可立也虎豹託幽而威可載也風雨無郷而怨怒不及也貴有以行令賤有以忘卑壽夭貧富無徒歸也銜命者君之尊也受辭者名之運也上無事則民自試抱蜀不言而廟堂旣脩鴻鵠鏘鏘唯民歌之濟濟多士殷民化之紂之失也飛蓬之間不在所賔燕雀之集道行不顧犧牷圭璧不足以享鬼神主功有素寶幣奚爲羿之道非射也造父之術非馭也奚仲之巧非斵削也召逺者使無爲焉親近者言無事焉唯夜行者獨有也平原之隰奚有於髙大山之隈奚有於深訾讆之人勿與任大譕臣者可與逺舉顧憂者可與致道其計也速而憂在近者往而勿召也舉長者可逺見也裁大者衆之所比也美人之懷定服而勿厭也必得之事不足賴也必諾之言不足信也小謹者不大立訾食者不肥體有無棄之言者必叅於天地也墜岸三仞人之所大難也而猿猱飲焉故曰伐矜好專舉事之禍也不行其野不違其馬能予而無取者天地之配也怠倦者不及無廣者疑神神者在内不及者在門在内者將假在門者將待曙戒勿怠後穉逢殃朝忘其事夕失其功邪氣襲内正色乃衰君不君則臣不臣父不父則子不子上失其位則下踰其節上下不和令乃不行衣冠不正則賔者不肅進退無儀則政令不行且懷且威則君道備矣莫樂之則莫哀之莫生之則莫死之往者不至來者不極道之所言者一也而用之者異有聞道而好爲家者一家之人也有聞道而好爲郷者一郷之人也有聞道而好爲國者一國之人也有聞道而好爲天下者天下之人也有聞道而好定萬物者天下之配也道往者其人莫往道來者其人莫來道之所設身之化也持滿者與天安危者與人失天之度雖滿必涸上下不和雖安必危欲王天下而失天之道天下不可得而王也得天之道其事若自然失天之道雖立不安其道旣得莫知其爲之其功旣成莫知其澤之藏之無形天之道也疑今者察之古不知來者視之往萬事之生也異趣而同歸古今一也生棟覆屋怨怒不及弱子下瓦慈母操箠天道之極逺者自親人事之起近親造怨萬物之於人也無私近也無私逺也巧者有餘而拙者不足其功順天者天助之其功逆天者天圍之天之所助雖小必大天之所圍雖成必敗順天者有其功逆天者懷其凶不可復振也烏鳥之狡雖善不親不重之結雖固必解道之用也貴其重也毋與不可毋彊不能毋告不知與不可疆不能告不知謂之勞而無功見與之交幾於不親見哀之役幾於不結見施之德幾於不報四方所歸心行者也獨王之國勞而多禍獨國之君卑而不威自媒之女醜而不信未之見而親焉可以往矣乆而不忘焉可以來矣日月不明天不易也山髙而不見地不易也言而不可復者君不言也行而不可再者君不行也凡言而不可復行而不可再者有國者之大禁也權脩第三經言三萬乘之國兵不可以無主土地博大野不可以無吏百姓殷衆官不可以無長操民之命朝不可以無政地博而國貧者野不辟也民衆而兵弱者民無取也故末産不禁則野不辟賞罰不信則民無取野不辟民無取外不可以應敵内不可以固守故曰有萬乘之號而無千乘之用而求權之無輕不可得也地辟而國貧者舟輿飾臺榭廣也賞罰信而兵弱者輕用衆使民勞也舟車臺榭廣則賦斂厚矣輕用衆使民勞則民力竭矣賦斂厚則下怨上矣民力竭則令不行矣下怨上令不行而求敵之勿謀已不可得也欲爲天下者必重用其國欲爲其國者必重用其民欲爲其民者必重盡其民力無以畜之則往而不可止也無以牧之則處而不可使也逺人至而不去則有以畜之也民衆而可一則有以牧之也見其可也喜之有徵見其不可也惡之有刑賞罰信於其所見雖其所不見其敢爲之乎見其可也喜之無徵見其不可也惡之無刑賞罰不信於其所見而求其所不見之爲之化不可得也厚愛利足以親之明智禮足以敎之上身服以先之審度量以閑之郷置師以說道之然后申之以憲令勸之以慶賞振之以刑罰故百姓皆說爲善則暴亂之行無由至矣地之生財有時民之用力有倦而人君之欲無窮以有時與有倦養無窮之君而度量不生於其閒則上下相疾也是以臣有殺其君子有殺其父者矣故取於民有度用之有止國雖小必安取於民無度用之不止國雖大必危地之不辟者非吾地也民之不牧者非吾民也凡牧民者以其所積者食之不可不審也其積多者其食多其積寡者其食寡無積者不食或有積而不食者則民離上有積多而食寡者則民不力有積寡而食多者則民多詐有無積而徒食者則民偷幸故離上不力多詐偷幸舉事不成應敵不用故曰察能授官班禄賜予使民之機也野與市爭民家與府爭貨金與粟爭貴郷與朝爭治故野不積草農事先也府不積貨藏於民也市不成肆家用足也朝不合衆郷分治也故野不積草府不積貨市不成肆朝不合衆治之至也人情不二故民情可得而御也審其所好惡則其長短可知也觀其交游則其賢不肖可察也二者不失則民能可得而官也地之守在城城之守在兵兵之守在人人之守在粟故地不辟則城不固有身不治奚待於人有人不治奚待於家有家不治奚待於郷有郷不治奚待於國有國不治奚待於天下天下者國之本也國者郷之本也郷者家之本也家者人之本也人者身之本也身者治之本也故上不好本事則末産不禁末産不禁則民緩於時事而輕地利輕地利而求田野之辟倉廪之實不可得也商賈在朝則貨財上流婦言人事則賞罰不信男女無別則民無廉恥貨財上流賞罰不信民無廉恥而求百姓之安難兵士之死節不可得也朝庭不肅貴賤不明長幼不分度量不審衣服無等上下凌節而求百姓之尊主政令不可得也上好詐謀閒欺臣下賦斂競得使民偷壹則百姓疾怨而求下之親上不可得也有地不務本事君國不能壹民而求宗廟社稷之無危不可得也上恃龜筮好用巫毉則鬼神驟祟故功之不立名之不章爲之患者三有獨王者有貧賤者有日不足者一年之計莫如樹榖十年之計莫如樹木終身之計莫如樹人一樹一穫者榖也一樹十穫者木也一樹百穫者人也我苟種之如神用之舉事如神唯王之門凡牧民者使士無邪行女無淫事士無邪行敎也女無淫事訓也敎訓成俗而刑罰省數也凡牧民者欲民之正也欲民之正則微邪不可不禁也微邪者大邪之所生也微邪不禁而求大邪之無傷國不可得也凡牧民者欲民之有禮也欲民之有禮則小禮不可不謹也小禮不謹於國而求百姓之行大禮不可得也凡牧民者欲民之有義也欲民之有義則小義不可不行小義不行於國而求百姓之行大義不可得也凡牧民者欲民之有廉也欲民之有廉則小廉不可不脩也小廉不脩於國而求百姓之行大廉不可得也凡牧民者欲民之有恥也欲民之有恥則小恥不可不飾也小恥不飾於國而求百姓之行大恥不可得也凡牧民者欲民之脩小禮行小義飾小廉謹小恥禁微邪此厲民之道也民之脩小禮行小義飾小廉謹小恥禁微邪治之本也凡牧民者欲民之可御也欲民之可御則法不可不審法者將立朝庭者也將立朝庭者則爵服不可不貴也爵服加于不義則民賤其爵服民賤其爵服則人主不尊人主不尊則令不行矣法者將用民力者也將用民力者則禄賞不可不重也禄賞加于無功則民輕其禄賞民輕其禄賞則上無以勸民上無以勸民則令不行矣法者將用民能者也將用民能者則授官不可不審也授官不審則民閒其治民閒其治則理不上通理不上通則下怨其上下怨其上則令不行矣法者將用民之死命者也用民之死命者則刑罰不可不審刑罰不審則有辟就有辟就則殺不辜而赦有罪殺不辜而赦有罪則國不免於賊臣矣故夫爵服賤禄賞輕民間其治賊臣首難此謂敗國之敎也立政第四經四言國之所以治亂者三殺戮刑罰不足用也國之所以安危者四城郭險阻不足守也國之所以富貧者五輕稅租薄賦斂不足恃也治國有三本而安國有四固而富國有五事五事五經也君之所審者三一曰德不當其位二曰功不當其禄三曰能不當其官此三本者治亂之原也故國有德義未明於朝者則不可加于尊位功力未見於國者則不可授與重禄臨事不信於民者則不可使任大官故徳厚而位卑者謂之過徳薄而位尊者謂之失寧過於君子而母失於小人過於君子其爲怨淺失於小人其爲祸深是故國有徳義未明於朝而處尊位者則良臣不進有功力未見於國而有重禄者則勞臣不勸有臨事不信於民而任大官者則材臣不用三本者審則下不敢求三本者不審則邪臣上通而便辟制威如此則明塞於上而治壅於下正道捐棄而邪事日長三本者審則便辟無威於國道塗無行禽䟽逺無蔽獄孤寡無隱治故曰刑省治寡朝不合衆右三本君之所愼者四一曰大德不至仁不可以授國柄二曰見賢不能讓不可與尊位三曰罰避親貴不可使主兵四曰不好本事不務地利而輕賦斂不可與都邑此四務者安危之本也故曰卿相不得衆國之危也大臣不和同國之危也兵主不足畏國之危也民不懷其産國之危也故大德至仁則操國得衆見賢能讓則大臣和同罰不避親貴則威行於鄰敵好本事務地利重賦斂則民懷其産四固君之所務者五一曰山澤不救於火草木不得成國之貧也二曰溝瀆不遂於隘鄣水不安其藏國之貧也三曰桑麻不殖於野五榖不冝其地國之貧也四曰六畜不育於家瓜瓠葷菜百果不備具國之貧也五曰工事競於刻鏤女事繁於文章國之貧也故曰山澤救於火草木殖成國之富也溝瀆遂於隘鄣水安其藏國之富也桑麻殖於野五榖冝其地國之富也六畜育於家瓜瓠葷菜百果備具國之富也工事無刻鏤女事無文章國之富也右五事分國以爲五郷郷爲之師分郷以爲五州州爲之長分州以爲十里里爲之尉分里以爲十游游爲之宗十家爲什五家爲伍什伍皆有長焉築障塞匿一道路博出入審閭閈愼筦鍵筦藏于里尉置閭有司以時開閉閭有司觀出入者以復于里尉凡出入不時衣服不中圈屬羣徒不順於常者閭有司見之復無時若在長家子弟臣妾屬役賔客則里尉以譙于游宗游宗以譙于什伍什伍以譙于長家譙敬而勿復一再則宥三則不赦凡孝悌忠信賢良儁材若在長家子弟臣妾屬役賔客則什伍以復于游宗游宗以復于里尉里尉以復于州長州長以計于郷師郷師以著于士師凡過黨其在家屬及于長家其在長家及于什伍之長其在什伍之長及于游宗其在游宗及于里尉其在里尉及于州長其在州長及于郷師其在郷師及于士師三月一復六月一計十二月一著凡上賢不過等使能不兼官罰有罪不獨及賞有功不專與孟春之朝君自聽朝論爵賞校官終五日季冬之夕君自聽朝論罰罪刑殺亦終五日正月之朔百吏在朝君乃出令布憲于國五郷之師五屬大夫皆受憲于太史大朝之日五郷之師五屬大夫皆身習憲于君前太史旣布憲入籍于太府憲籍分于君前五郷之師出朝遂于郷官致于郷屬及于游宗皆受憲憲旣布乃反致令焉然后敢就舎憲未布令未致不敢就舎就舎謂之留令死罪不赦五屬大夫皆以行車朝出朝不敢就舎遂行至都之日遂於廟致屬吏皆受憲憲旣布乃發使者致令以布憲之日蚤晏之時憲旣布使者以發然後敢就舎憲未布使者未發不敢就舎就舎謂之留令罪死不赦憲旣布有不行憲者謂之不從令罪死不赦考憲而有不合于太府之籍者曰侈專制不足曰虧令罪死不赦首憲旣布然后可以布憲右首憲凡將舉事令必先出曰事將爲其賞罰之數必先明之立事者謹守令以行賞罰計事致令復賞罰之所加有不合於令之所謂者雖有功利則謂之專制罪死不赦首事旣布然后可以舉事右首事脩火憲敬山澤林藪積草夫財之所出以時禁發焉使民於宫室之用薪蒸之所積虞師之事也決水潦通溝瀆修障防安水藏使時水雖過度無害于五榖歳雖凶旱有所秎穫司空之事也相高下視肥墝觀地冝明詔期前後農夫以時鈞脩焉使五榖桑麻皆安其處由田之事也行郷里視宫室觀樹蓺簡六畜以時鈞脩焉勸勉百姓使力作毋偷懷樂家室重去郷里郷師之事也論百工審時事辯功苦上完利監壹五郷以時鈞脩焉使刻鏤文采毋敢造於郷工師之事也右省官度爵而制服量禄而用財飲食有量衣服有制宫室有度六畜人徒有數舟車陳器有禁脩生則有軒冕服位榖禄田宅之分死則有棺槨絞衾壙壟之度雖有賢身貴體毋其爵不敢服其服雖有冨家多資毋其禄不敢用其財天子服文有章而夫人不敢以燕以饗廟將軍大夫以朝官吏以命士止于帶縁散民不敢服雜采百工商賈不得服長鬈貂刑餘戮民不敢服絻不敢畜連乘車右服制寢兵之說勝則險阻不守兼愛之說勝則士卒不戰全生之說勝則則廉恥不立私議自貴之說勝則上令不行羣徒比周之說勝則賢不肖不分金玉貨財之說勝則爵服下流觀樂玩好之說勝則姦民在上位請謁任舉之說勝則繩墨不正諂䛕飾過之說勝則巧佞者用右九敗期而致使而往百姓舎已以上爲心者敎之所期也始於不足見終於不可及一人服之萬人從之訓之所期也未之令而爲未之使而往上不加勉而民自盡竭俗之所期也好惡形於心百姓化于下罰未行而民畏恐賞未加而民勸勉誠信之所期也爲而無害成而不議得而莫之能爭天道之所期也爲之而成求之而得上之所欲小大必舉事之所期也令則行禁則止憲之所及俗之所被如百體之從心政之所期也右七觀乘馬第五經言五凡立國都非於大山之下必於廣川之上高毋近旱而水用足下毋近水而溝防省因天材就地利故城郭不必中規矩道路不必中準繩右立國無爲者帝爲而無以爲者王爲而不貴者霸不自以爲所貴則君道也貴而不過度則臣道也右大數地者政之夲也朝者義之理也市者貨之準也黃金者用之量也諸侯之地千乗之國者器之制也五者其理可知也爲之有道地者政之夲也是故地可以正政也地不平均和調則政不可正也政不正則事不可理也春秋冬夏隂陽之推移也時之短長隂陽之利用也日夜之易隂陽之化也然則隂陽正矣雖不正有餘不可損不足不可益也天地莫之能損益也然則可以正政者地也故不可不正也正地者其實必正長亦正短亦正小亦正大亦正長短小大盡正正不正則官不理官不理則事不治事不治則貨不多是故何以知貨之多也曰事治何以知事之治也曰貨多貨多事治則所求於天下者寡矣爲之有道右隂陽朝者義之理也是故爵位正而民不怨民不怨則不亂然后義可理理不正則不可以治而不可不理也故一國之人不可以皆貴皆貴則事不成而國不利也爲事之不成國之不利也使無貴者則民不能自理也是故辨於爵列之尊卑則知先後之序貴賤之義矣爲之有道右爵位市者貨之準也是故百貨賤則百利不得百利不得則百事治百事治則百用節矣是故事者生於慮成於務失於傲不慮則不生不務則不成不傲則不失故曰市者可以知治亂可以知多寡而不能爲多寡爲之有道右務市事黃金者用之量也辨於黃金之理則知侈儉知侈儉則百用節矣故儉則傷事侈則傷貨儉則金賤金賤則事不成故傷事侈則金貴金貴則貨賤故傷貨貨盡而後知不足是不知量也事巳而後知貨之有餘是不知節也不知量不知節不可謂之有道天下乘馬服牛而任之輕重有制有壹宿之行道之逺近有數矣是知諸侯之地千乘之國者所以知地之小大也所以知任之輕重也重而後損之是不知任也輕而後益之是不知器也不知任不知器不可謂之有道地之不可食者山之無木者百而當一涸澤百而當一地之無草木者百而當一樊棘雜處民不得入焉百而當一藪鎌纏得入焉九而當一蔓山其木可以爲材可以爲軸斤斧得入焉九而當一汎山其木可以爲棺可以爲車斤斧得入焉十而當一流水網罟得入焉五當一林其木可以爲棺可以爲車斤斧得入焉五而當一澤網罟得入焉五而當一命之曰地均以實數方六里命之曰暴五暴命之曰部五部命之曰聚聚者有市無市則民之五聚命之曰某郷四郷命之曰方官制也官成而立邑五家而伍十家而連五連而暴五暴而長命之曰某郷四郷命之曰都邑制也邑成而制事四聚爲一離五離爲一制五制爲一田二田爲一夫三夫爲一家事制也事成而制器方六里爲一乘之地也一乘者四馬也一馬其甲七其蔽五四乘其甲二十有八其蔽二十白徒三十人奉車兩器制也方六里一乘之地也方一里九夫之田也黃金一鎰百乘一宿之盡也無金則用其絹季絹三十三制當一鎰無絹則用其布經暴布百兩當一鎰一鎰之金食百乘之一宿則所市之地六步一㪷命之曰中歳有市無市則民不乏矣方六里名之曰社有邑焉名之曰央亦關市之賦黄金百鎰爲一篋其其貨一榖籠爲十篋其商苟在市者三十人其正月十二月黃金一鎰命之曰正分春曰書比立夏曰月程秋曰大稽與民數得亡三嵗脩封五嵗脩界十嵗更制經正也十仞見水不大潦五尺見水不大旱十一仞見水輕征十分去二三二則去三四四則去四五則去半比之於山五尺見水十分去一四則去三三則去二二則去一三尺而見水比之於澤距國門以外窮四竟之内丈夫二犁童五尺一犂以爲三日之功正月令農始作服于公田農耕及雪釋耕始焉芸卒焉士聞見博學意察而不爲君臣者與功而不與分焉賈知賈之貴賤日至於市而不爲官賈者與功而不與分焉工治容貌功能日至於市而不爲官工者與功而不與分焉不可使而爲工則視貸離之實而出夫粟是故智者知之愚者不知不可以敎民巧者能之拙者不能不可以敎民非一令而民服之也不可以爲大善非夫人能之也不可以爲大功是故非誠賈不得食于賈非誠工不得食于工非誠農不得食于農非信士不得立于朝是故官虚而其敢爲之請君有珍車珍甲而莫之敢有君舉事臣不敢誣其所不能君知臣臣亦知君知己也故臣莫敢不竭力俱操其誠以來道曰均地分力使民知時也民乃知時日之蚤晏日月之不足飢寒之至于身也是故夜寢蚤起父子兄弟不忘其功爲而不倦民不憚勞苦故不均之爲惡也地利不可竭民力不可殫不告之以時而民不知不道之以事而民不爲與之分貨則民知得正矣審其分則民盡力矣是故不使而父子兄弟不忘其功右士農工商聖人之所以爲聖人者善分民也聖人不能分民則猶百姓也於己不足安得名聖是故有事則用無事則歸之於民唯聖人爲善託業於民民之生也辟則愚閉則類上爲一下爲二右聖人時之處事精矣不可藏而舎也故曰今日不爲明日亡貨昔之日已往而不來矣右失時上地方八十里萬室之國一千室之都四中地方百里萬室之國一千室之都四下地方百二十里萬室之國一千室之都四以上地方八十里與下地方百二十里通於中地方百里右地里拘蜀絟暴比"}
{"id": "KR3c0001_002", "series": "KR3c0001", "text": "七法第版法第七七法第六經言六言是而不能立言非而不能廢有功而不能賞有罪而不能誅若是而能治民者未之有也是必立非必廢有功必賞有罪必誅若是安治矣未也是何也曰形勢器械未具猶之不治也形勢器械具四者備治矣不能治其民而能彊其兵者未之有也能治其民矣而不明于爲兵之數猶之不可不能彊其兵而能必勝敵國者未之有也能彊其兵而不明于勝敵國之理猶之不勝也兵不必勝敵國而能正天下者未之有也兵必勝敵國矣而不明正天下之分猶之不可故曰治民有器爲兵有數勝敵國有理正天下有分則象法化決塞心術計數根天地之氣寒暑之和水土之性人民鳥獸草木之生物雖不甚多皆均有焉而未甞變也謂之則義也名也時也似也類也比也狀也謂之象尺寸也繩墨也規矩也衡石也斗斛也角量也謂之法漸也順也靡也久也服也習也謂之化予奪也險易也利害也難易也開閉也殺生也謂之決塞實也誠也厚也施也度也恕也謂之心術剛柔也輕重也大小也實虚也逺近也多少也謂之計數不明於則而欲出號令猶立朝夕於運均之上檐竿而欲定其末不明於象而欲論材審用猶絶長以爲短續短以爲長不明於法而欲治民一衆猶左書而右息之不明於化而欲變俗易敎猶朝揉輪而夕欲乗車不明於決塞而欲歐衆移民猶使水逆流不明於心術而欲行令於人猶倍招而必拘之不明於計數而欲舉大事猶無舟檝而欲經於水險也故曰錯儀畫制不知則不可論材審用不知象不可和民一衆不知法不可變俗易敎不知化不可􁍰衆移民不知決塞不可布令必行不知心術不可舉事必成不知計數不可右四傷百匿傷上威姦吏傷官法姦民傷俗敎賊盜傷國衆衆傷則重在下法傷則貨上流敎傷則從令者不輯衆傷則百姓不安其居重在下則令不行貨上流則官徒毁從令者不輯則百事無功百姓不安其居則輕民處而重民散輕民處重民散則地不辟地不辟則六畜不育六畜不育則國貧而用不足國貧而用不足則兵弱而士不厲兵弱而士不厲則戰不勝而守不固戰不勝而守不固則國不安矣故曰常令不審則百匿勝官爵不審則姦吏勝符籍不審則姦民勝刑法不審則盜賊勝國之四經敗人君泄見危人君泄則言實之士不進言實之士不進則國之情僞不竭于上丗主所貴者實也所親者戚也所愛者民也所重者爵禄也亡君則不然致所貴非實也致所親非戚也致所愛非民也致所重非爵禄也故不爲重寶虧其命故曰令貴於寶不爲愛親危其社稷故曰社稷戚於親不爲愛人枉其法故曰法愛於人不爲重禄爵分其威故曰威重於爵禄不通此四者則反於無有故曰治人如治水潦養人如養六畜用人如用草木居身論道行理則群臣服敎百吏嚴斷莫敢開私焉論功計勞未甞失法律也便辟左右大族尊貴大臣不得増其功焉䟽逺卑賤隱不知之人不忘其勞故有罪者不怨上愛賞者無貪心則列陳之士皆輕其死而安難以要上事本兵之極也右百匿爲兵之數存乎聚財而財無敵存乎論工而工無敵存乎制器而器無敵存乎選士而士無敵存乎政敎而政敎無敵存乎服習而服習無敵存乎徧知天下而徧知天下無敵存乎明於機數而明於機數無敵故兵未出境而無敵者八是以欲正天下財不蓋天下不能正天下財蓋天下而工不蓋天下不能正天下工蓋天下而器不蓋天下不能正天下器蓋天下而士不蓋天下不能正天下士蓋天下而敎不蓋天下不能正天下敎蓋天下而習不蓋天下不能正天下習蓋天下而不徧知天下不能正天下徧知天下而不明於機數不能正天下故明於機數者用兵之勢也大者時也小者計也王道非廢也而天下莫敢窺者王者之正也衡庫者天子之禮也是故器成卒選則士知勝矣徧知天下審御機數則獨行而無敵矣所愛之國而獨利之所惡之國而獨害之則令行禁止是以聖王貴之勝一而服百則天下畏之矣立少而觀多則天下懷之矣罰有罪賞有功則天下從之矣故聚天下之精財論百工之銳器春秋角試以練精銳爲右成器不課不用不試不臧收天下之豪傑有天下之駿雄故舉之如飛鳥動之如雷電發之如風雨莫當其前莫害其後獨出獨入莫敢禁圉成功立事必順於理義故不理不勝天下不義不勝人故賢知之君必立於勝地故正天下而莫之敢御也右爲兵之數若夫曲制時舉不失天時母壙地利其數多少其要必出於計數故凡攻伐之爲道也計必先定于内然後兵出乎境計未定於内而兵出乎境是則戰之自勝攻之自毁也是故張軍而不能戰圍邑而不能攻得地而不能實三者見一焉則可破毁也故不明于敵人之政不能加也不明于敵人之情不可約也不明于敵人之將不先軍也不明于敵人之士不先陣也是故以衆撃寡以治撃亂以富擊貧以能撃不能以敎卒練士撃􁍰衆白徒故十戰十勝百戰百勝故事無備兵無主則不蚤知野不辟地無吏則無蓄積官無常下怨上而器械不功朝無政則賞罰不明賞罰不明則民幸生故蚤知敵人如獨行有蓄積則乆而不匱器械功則伐而不費賞罰明則人不幸人不幸則勇士勸之故兵也者審於地啚謀十官日量蓄積齊勇士徧知天下審御機數兵主之事也故有風雨之行故能不逺道里矣有飛鳥之舉故能不險山河矣有雷電之戰故能獨行而無敵矣有水旱之功故能攻國救邑有金城之守故能定宗廟育男女矣有一體之治故能出號令明憲法矣風雨之行者速也飛鳥之舉者輕也雷電之戰者士不齊也水旱之功者野不收耕不穫也金城之守者用貨財設耳目也一體之治者去竒說禁雕俗也不逺道里故能威絶域之民不險山河故能服恃固之國獨行無敵故令行而禁止故攻國救邑不恃權與之國故所指必聽定宗廟育男女天下莫之能傷然后可以有國制儀法出号令莫不嚮應然后可以治民一衆矣右選陳版法第七經言七凡將立事正彼天植風雨無違逺近髙下各得其嗣三經旣飭君乃有國喜無以賞怒無以殺喜以賞怒以殺怨乃起令乃廢驟令不行民心乃外外之有徒禍乃始牙衆之所忿置不能圖舉所美必觀其所終廢所惡必計其所窮慶勉敦敬以顯之冨禄有功以勸之爵貴有名以休之兼愛無遺謂君心先順敎萬民郷風旦暮利之衆乃勝任取人以已成事以質審用財愼施報察稱量故用財不可以嗇用力不可以苦用財嗇則費用力苦則勞民不足令乃辱民苦殃令不行施報不得禍乃始昌禍昌不寤民乃自啚正法直度罪殺不赦殺僇必信民畏而懼武威旣明令不再行頓卒怠倦以辱之罰罪宥過以懲之殺僇犯禁以振之植固不動倚邪乃恐倚革邪化令往民移法天合德象地無親叅於日月佐於四時恱在施有衆在廢私召逺在修近閉禍在除怨修長在乎任賢安髙在乎同利"}
{"id": "KR3c0001_003", "series": "KR3c0001", "text": "㓜官第八經言八若因夜虚守靜人物人物則皇五和時節君服黃色味甘味聽宫聲治和氣飲於黃后之井以倮獸之火㸑藏温濡行歐養坦氣修通凡物開靜形生理常至命尊賢授德則帝身仁行義服忠用信則王審謀章禮選士利械則霸定生處死謹賢修伍則衆信賞審罰爵材禄能則強計凡付終務本飭末則富明法審數立常備能則治同異分官則安通之以道畜之以惠親之以仁養之以義報之以德結之以信接之以禮和之以樂期之以事攻之以官發之以力威之以誠一舉而上下得終再舉而民無不從三舉而地辟散成四舉而農佚粟十五舉而務輕金九六舉而絜知事變七舉而外内爲用八舉而勝行威立九舉而帝事成形九本搏大人主之守也八分有職卿相之守也十官飾勝備威將軍之守也六紀審密賢人之守也五紀不解庶人之守也動而無不從静而無不同治亂之本三卑尊之交四富貧之終五盛衰之紀六安危之機七強弱之應八存亡之數九練之以散群傰署凡數財署殺僇以聚財勸勉以遷衆使二分具本發善必審於密執威必明於中此居啚方中春行冬政肅行秋政雷行夏政閹十二地氣發戒春事十二小卯出耕十二天氣下賜與十二義氣至修門閭十二淸明發禁十二始母合男女十二中卯十二下卯三卯同事八舉時節君服靑色味酸味聽角聲治慘氣用八數飲於靑后之井以羽獸之火爨藏不忍行歐養坦氣修通凡物開靜形生理合内空周外強國爲圈弱國爲屬動而無不從靜而無不同舉發以禮時禮必得和好不基貴賤無司事變日至此居於圖東方方外夏行春政風行冬政落重則雨雹行秋政水十二小郢至德十二絶氣下下爵賞十二中郢賜與十二中絶收聚十二大暑至盡善十二中暑十二小暑終三暑同事七舉時節君服赤色味苦味聽羽聲用七數飲於赤后之井以毛獸之火㸑藏薄純行篤厚坦氣修通凡物開靜形生理定府官明名分而審責於羣臣有司則下不乘上賤不乘貴法立數得而無比周之民則上尊而下卑逺近不乖此居於圖南方方外秋行夏政葉行春政華行冬政耗十二期風至戒秋事十二小卯薄百爵十二白露下收聚十二復理賜與十二始節賦事十二始卯合男女十二中卯十二下卯三卯同事九和時節君服白色味辛味聽商聲治濕氣用九數飲於白后之井以介蟲之火爨藏恭敬行搏銳坦氣修通凡物開靜形生理閒男女之畜修郷閭之什伍量委積之多寡定府官之計數養老弱而勿通信利周而無私此居於圖西方方外冬行秋政霧行夏政雷行春政烝泄十二始寒盡刑十二小榆賜予十二中寒收聚十二中榆大收十二寒至靜十二大寒之隂十二大寒終三寒同事六行時節君服黑色味鹹味聽徵聲治隂氣用六數飲於黑后之井以鱗獸之火爨藏慈厚行薄純坦氣修通凡物開靜形生理器成於僇敎行於鈔動靜不記行止無量戒審四時以別息異出入以兩易明養生以解固審取予以緫之一㑹諸侯令曰非玄帝之命母有一日之師役再㑹諸侯令曰養孤老食常疾收孤寡三㑹諸侯令曰田租百取五市賦百取二關賦百取一母乏耕織之器四㑹諸侯令曰修道路偕度量一稱數藪澤以時禁發之五㑹諸侯令曰修春秋冬夏之常祭食天壤山川之故祀必以時六㑹諸侯令曰以爾壤生物共玄官請四輔將以禮上帝七㑹諸侯令曰官處四體而無禮者流之焉莠命八㑹諸侯令曰立四義而毋議者尚之于玄官聽于三公九㑹諸侯令曰以爾封内之財物國之所有爲幣九㑹大命焉出常至千里之外二千里之内諸侯三年而朝習命二年三卿使四輔一年正月朔日令大夫來修受命三公二千里之外三千里之内諸侯五年而㑹至習命三年名卿請事二年大夫通吉凶十年重適入正禮義五年大夫請受變三千里之外諸侯丗一至置大夫以爲廷安入共受命焉此居於圖北方方外必得文威武官習勝務時因勝之終無方勝之幾行義勝之理名實勝之急時分勝之事察伐勝之行備具勝之原無象勝之本定獨威勝定計財勝定聞知勝定選士勝定制禄勝定方用勝定綸理勝定死生勝定成敗勝定依竒勝定實虚勝定盛衰勝舉機誠要則敵不量用利至誠則敵不校明名章實則士死節竒舉發不意則士歡用交物因方則械器備因能利備則求必得執務明本則士不偷備具無常無方應也聽於鈔故能聞未極視於新故能見未形思於濬故能知未始發於驚故能至無量動於昌故能得其寶立於謀故能實不可故也器成敎守則不逺道里號審敎施則不險山河博一純固則獨行而無敵愼號審章則其攻不待權與明必勝則慈者勇器無方則愚者智攻不守則拙者巧數也動愼十號明審九章飾習十器善習五官謹修三官必設常主計必先定求天下之精材論百工之銳器器成角試否臧收天下之豪傑有天下之稱材說行若風雨發如雷電此居於圖方中旗物尚靑兵尚矛刑則交寒害􁘸器成不守經不知敎習不著發不意經不知故莫之能圉發不意故莫之能應莫之能應故全勝而無害莫之能害故必勝而無敵四機不明不過九日而游兵驚軍障塞不審不過八日而外賊得閒由守不愼不過七日而内有讒謀詭禁不脩不過六日而竊盜者起死亡不食不過四日而軍財在敵此居於圖東方方外旗物尚赤兵尚㦸刑則燒交疆郊必明其一必明其將必明其政必明其士四者備則以治擊亂以成擊敗數戰則士疲數勝則君驕驕君使疲民則國危至善不戰其次一之大勝者積衆勝無非義者焉可以爲大勝大勝無不勝也此居於圖南方方外旗物尚白兵尚劒刑則詔昩斷絶始乎無端卒乎無窮始乎無端道也卒乎無窮德也道不可量德不可數不可量則衆強不能圖不可數則爲詐不敢郷兩者備施動靜有功畜之以道養之以德畜之以道則民和養之以德則民合故能習習故能偕偕習以悉莫能傷也此居於圖西方方外旗物尚黑兵尚脅盾刑則游仰灌流察數而知治審器而識勝明謀而適勝通德而天下定定宗廟育男女官四分則可以立威行德制法儀出號令至善之爲兵也非地是求也罰人是君立義而加之以勝至威而實之以德守之而後脩勝心焚海内民之所利立之所害除之則民人從立爲六千里之侯則大人從使國君得其治則人君從㑹請命於天地知氣和則生物從計緩急之事則危危而無難明於器械之利則渉難而不變察於先後之理則兵出而不困通於出入之度則深入而不危審於動靜之務則功得而無害也著於取與之分則得地而不執愼於號令之官則舉事而有功此居於圖北方方外㓜官圖第九經言九秋行夏政葉行春政華行冬政耗十二期風至戒秋事十二小夘薄百爵十二白露下收聚十二復理賜予十二始前節弟賦事十二始卯合男女十二中卯十二下卯三卯同事九和時節君服白色味辛味聽商聲治濕氣用九數飲於白后之井以介蟲之火爨藏恭敬行搏銳坦氣脩通凡物開靜形生理閒男女之畜修郷里之什伍量委積之多寡定府官之計數養老弱而勿通信利害而無私此居於圖西方方外右西方本圖旗物尚白兵尚劒刑則紹昩斷絶始乎無端卒乎無窮始乎無端道也卒乎無窮德也道不可量德不可數不可量則衆強不能圖不可數則爲詐不敢郷兩者備施動靜有功畜之以道養之以德畜之以道則民和養之以德則民合和合故能習習故能偕偕習以悉莫之能傷也此居於圖西方方外右西方副圖夏行春政風行冬政落重則雨雹行秋政水十二小郢至德十二絶氣下下爵賞十二中郢賜與十二中絶收聚十二大暑至盡善十二中暑十二小暑終三暑同事十舉時節君服赤色味苦味聽羽聲治陽氣用七數飲於赤后之井以毛獸之火爨藏薄純行篤厚坦氣修通凡物開靜形生理定府官明名分而審青於群臣有司則下不乘上賤不乘貴法立數得而無比周之民則上尊而下卑逺近不乖此居於圖南方方外右南方本圖若因處虚守静人物則皇五和時節君服黃色味甘味聽宫聲治和氣用五數飲於黃后之井以倮獸之火爨藏温儒行歐養坦氣修通凡物開靜形生理常至命尊賢授德則帝身仁行義服忠用信則王審謀章禮選士利械則霸定生處死謹賢修伍則衆信賞審罰爵材禄能則強計凡付終務本飾末則富明法審數立常備能則治同異分官則安通之以道畜之以惠親之以仁養之以義報之以德結之以信接之以禮和之以樂期之以事攻之以官發之以力威之以誠一舉而上下得終再舉而民無不從三舉而地辟散成四舉而農佚粟十五舉而務輕金九六舉而絜知事變七舉而内外爲用八舉而勝行威立九舉而帝事成形九本搏大人主之守也八分有職卿相之守也七官飾勝備威將軍之守也六紀審密賢人之守也五紀不解庶人之守也治亂之本三卑尊之交四富貧之終五盛衰之紀六安危之機七強弱之應八存亡之數九練之以散群傰署凡數財署殺僇以聚財勸勉以遷衆使二分具本發善必審於密執威必明於中此居圖方中右中方本圖冬行秋政霧行夏政雷行春政烝泄十二始寒盡刑十二小榆賜予十二中寒收聚十二中榆大收十二寒至靜十二大寒之隂十二大寒終三寒同事六行時節君服黑色味鹹味聽徵聲治隂氣用六數飲於黑后之井以鱗獸之火爨藏慈厚行薄純坦氣修通凡物開靜形生理器成於僇敎行於鈔動靜不記行止無量戒審四時以别息異出入以兩易明養生以解固審取與以緫之一㑹諸侯令曰非玄帝之命毋有一日之師役再㑹諸侯令曰養孤老食常疾收孤寡三㑹諸侯令曰田租百取五市賦百取二關賦百取一母乏耕織之器四㑹諸侯令曰修道路偕度量一稱數母征藪澤以時禁發之五㑹諸侯令曰修春秋冬夏之常祭食天壤山川之故祀必以時六㑹諸侯令曰以爾壤生物共玄官請四輔將以祀上帝七㑹諸侯令曰官處四體而無禮者流之焉莠命入㑹諸侯令曰立四義而無議者尚之于玄官聽於三公九㑹諸侯令曰以爾封内之財物國之所有爲幣九㑹大令焉出常至千里之外二千里之内諸侯三年而朝習命三年三卿使四輔一年正月朔日令大夫來修受命三公二千里之外三千里之内諸侯五年而㑹至習命三年名卿請事二年大夫通吉凶七年重適人正禮義五年大夫請變三千里之外諸侯丗一至置大夫以爲廷安入共受命焉此居於圖北方方外右北方本圖旗物尚赤兵尚㦸刑則燒交疆郊必明其一必明其將必明其政必明其士四者備則以治撃亂以成撃敗數戰則士疲數勝則君驕驕君使疲民則危國至善不戰其次一之大勝者積衆勝而無非義者焉可以爲大勝大勝無不勝也此居於圖南方方外右南方副圖必得文威武官習勝之務時因勝之終無方勝之幾行義勝之理名實勝之急時分勝之事察伐勝之行備具勝之原無象勝之本定獨威勝定計財勝定知聞勝定選士勝定制禄勝定方用勝定綸理勝定死生勝定成敗勝定依竒勝定實虚勝定盛衰勝舉機誠要則敵不量用利至誠則敵不校明名章實則士死節竒舉發不意則士歡用交物因方則械器備因能利備則求必得執務明本則士不偷備具無常無方應也聽於鈔故能聞無極視於新故能見未形思於濬故能知未始發於驚故能至無量動於昌故能得其寶立於謀故能實不可故也器成敎守則不逺道里號審教施則不險山河博一純固則獨行而無敵愼號審章則其攻不待權與明必勝則慈者勇器無方則愚者智攻不守則拙者巧數也動愼十號明審九章飾習十器善習五官謹修三官必設常主計必先定求天下之精材論百工之銳器器成角試否臧收天下之豪傑有天下之稱材說行若風雨發如雷電此居於圖方中右中方副圖旗物尚黑兵尚脅盾刑則游仰灌流察數而知治審器而識勝明謀而適勝通德而天下定定宗廟育男女官四分則可以立威行德制法儀出號令至善之爲兵也非地是求也罰人是君也立義而加之以勝至威而實之以德守之而後修勝心焚海内民之所利立之所害除之則民人從立爲六千里之侯則大人從使國君得其治則人君從㑹請命於天地知氣和則生物從計緩急之事則危危而無難明於器械之利則涉難而不變察於先後之理則兵出而不困通於出入之度則深入而不危審於動靜之務則功得而無害也著於取與之分則得地而不執愼於號令之官則舉事而有功此居於圖北方方外右北方副圖春行冬政肅行秋政雷行夏政則閹十二地氣發戒春事十二小卯出耕十二天氣下賜與十二義氣至修門閭十二淸明發禁十二始卯合男女十二中卯十二下卯三卯同事八舉時節君服靑色味酸味聽角聲治燥氣用八數飲於靑后之井以羽獸之火爨藏不忍行歐養坦氣修通凡物開靜形生理合内空周外強國爲圈弱國爲屬動而無不從靜而無不同舉發以禮時禮必得和好不基貴賤無司事變日至此居於圖東方方外右東方本圖旗物尚靑兵尚矛刑則交寒害􁘸器成不守經不知敎習不著發不意經不知故莫之能圉發不意故莫之能應莫之能應故全勝而無害莫之能圉故必勝而無敵四機不明不過九日而游兵驚軍障塞不審不過八日而外賊得聞由守不愼不過七日而内有讒謀詭禁不修不過六日而竊盜者起死亡不食不過四日而軍財在敵此居於圖東方方外右東方副圖五輔第十外言一古之聖王所以取明名廣譽厚功大業顯於天下不忘於後丗非得人者未之甞聞暴王之所以失國家危社稷覆宗廟滅於天下非失人者未之甞聞今有土之君皆處欲安動欲威戰欲勝守欲固大者欲王天下小者欲霸諸侯而不務得人是以小者兵挫而地削大者身死而國亡故曰人不可不務也此天下之極也曰然則得人之道莫如利之利之之道莫如敎之以政故善爲政者田疇墾而國邑實朝廷閒而官府治公法行而私曲止倉廩實而囹圄空賢人進而姧民退其君子上中正而下諂諛其士民貴武勇而賤得利其庶人好耕農而惡飲食於是財用足而飲食薪菜饒是故上必寛裕而有解舎下必聽從而不疾怨上下和同而有禮義故處安而動威戰勝而守固是以一戰而正諸侯不能爲政者田疇荒而國邑虚朝廷兇而官府亂公法廢而私曲行倉廪虚而囹圄實賢人退而姦民進其君子上諂諛而下中正其士民貴得利而賤武勇其庶人好飲食而惡耕農於是財用匱而食飲薪菜乏上彌殘苟而無解舎下愈覆鷙而不聽從上下交引而不和同故處不安而動不威戰不勝而守不固是以小者兵挫而地削大者身死而國亡故以此觀之則政不可不愼也徳有六興義有七體禮有八經法有五務權有三度所謂六興者何曰辟田疇利壇宅修樹蓺勸士民勉稼穡修牆屋此謂厚其生發伏利輸墆積修道途便關市愼將宿此謂輸之以財導水潦利陂溝決潘渚潰泥滯通鬱閉愼津梁此謂遺之以利薄徵斂輕征賦㢮刑罰赦罪戾宥小過此謂寛其政養長老慈㓜孤恤鰥寡問疾病弔禍喪此謂匡其急衣凍寒食飢渇匡貧窶賑罷露資乏絶此謂賑其窮凡此六者德之興也六者旣布則民之所欲無不得矣夫民必得其所欲然后聽上聽上然后政可善爲也故曰德不可不興也曰民知德矣而未知義然后明行以導之義義有七體七體者何曰孝悌慈惠以養親戚恭敬忠信以事君上中正比冝以行禮節整齊撙詘以辟刑僇纎嗇省用以備飢饉敦懞純固以備禍亂和協輯睦以備冠戎凡此七者義之體也夫民必知義然后中正中正然后和調和調乃能處安處安然后動威動威乃可以戰勝而守固故曰義不可不行也曰民知義矣而未知禮然后飾八經以導之禮所謂八經者何曰上下有義貴賤有分長㓜有等貧富有度凡此八者禮之經也故上下無義則亂貴賤無分則爭長㓜無等則倍貧富無度則失上下亂貴賤爭長㓜倍貧富失而國不亂者未之甞聞也是故聖王飭此八禮以導其民八者各得其義則爲人君者中正而無私爲人臣者忠信而不黨爲人父者慈惠以敎爲人子者孝悌以肅爲人兄者寛裕以誨爲人弟者比順以敬爲人夫者敦懞以固爲人妻者勸勉以貞夫然則下不倍上臣不殺君賤不踰貴少不陵長逺不閒親新不間舊小不加大淫不破義凡此八者禮之經也夫人必知禮然后恭敬恭敬然后尊讓尊讓然后少長貴賤不相踰越少長貴賤不相踰越故亂不生而患不作故曰禮不可不謹也曰民知禮矣而未知務然后布法以任力任力有五務五務者何曰君擇臣而任官大夫任官辯事官長任事守職士修身功材庶人耕農樹蓺君擇臣而任官則事不煩亂大夫任官辯事則舉措時官長任事守職則動作和士修身功材則賢良發庶人耕農樹蓺則財用足故曰凡此五者力之務也夫民必知務然后心一心一然后意專心一而意專然后功足觀也故曰力不可不務也曰民知務矣而未知權然后考三度以動之所謂三度者何曰上度之天祥下度之地冝中度之人順此所謂三度故曰天時不祥則有水旱地道不冝則有飢饉人道不順則有禍亂此三者之來也政召之曰審時以舉事以事動民以民動國以國動天下天下動然后功名可成也故民必知權然后舉錯得舉錯得則民和輯民和輯則功名立矣故曰權不可不度也故曰五經旣布然后逐姦民詰詐僞屏讒慝而毋聽淫辭毋作淫巧若民有淫行邪性樹爲淫辭作爲淫巧以上謟君上而下惑百姓移國動衆以害民務者其刑死流故曰凡人君之所以内失百姓外失諸侯兵挫而地削名卑而國虧社稷滅覆身體危殆非生於謟淫者未之甞聞也何以知其然也曰淫聲謟耳淫觀謟目耳目之所好謟心心之所好傷民民傷而身不危者未之甞聞也曰實壙虚墾田疇修牆屋則國家富節飲食撙衣服則財用足舉賢良務功勞布德惠則賢人進逐姧人詰詐僞去讒慝則姧人止修飢饉救災害賑罷露則國家定明王之務在於強本事去無用然後民可使富論賢人用有能而民可使治薄稅斂毋茍於民待以忠愛而民可使親三者霸王之事也事有本而仁義其要也今工以巧矣而民不足於備用者其恱在玩好農以勞矣而天下飢者其恱在珍怪方丈陳於前女以巧矣而天下寒者其恱在文繡是故博帶梨大袂列文繡染刻鏤削雕琢采關幾而不征市䣑而不稅古之良工不勞其知巧以爲玩好是故無用之物守法者不失傰"}
{"id": "KR3c0001_004", "series": "KR3c0001", "text": "宙合第十一外言二左操五音右執五味懷繩與准鉤多備規軸減溜大成是唯時德之節春采生秋采蓏夏處隂冬處陽大賢之德長明乃哲哲乃明奮乃苓明哲乃大行毒而無怒怨而無言欲而無謀大揆度儀若覺卧若晦明若敖之在堯也毋訪于佞毋蓄于諂毋育于凶毋監于讒不正廣其荒不用其區區鳥飛准繩讂充末衡易政利民母犯其凶毋邇其求而逺其憂髙爲其居危顚莫之救可淺可深可浮可沈可曲可直可言可黙天不一時地不一利人不一事可正而視定而履深而迹夫天地一險一易若鼓之有揨擿擋則撃天地萬物之橐宙合有橐天地左操五音右執五味此言君臣之分也君出令佚故立于左臣任力勞故立于右夫五音不同聲而能調此言君之所出令無妄也而無所不順順而令行政成五味不同物而能和此言臣之所任力無妄也而無所不得得而力務財多故君出令正其國而無齊其欲一其愛而無獨與是王施而無私則海内來賔矣臣任力同其忠而無爭其利不失其事而無有其名分敬而無妬則夫婦和勉矣君失音則風律必流流則亂敗臣離味則百姓不養百姓不養則衆散亡君臣各能其分則國寧矣故名之曰不德懷繩與准鉤多備規軸減溜大成是唯時德之節夫繩扶撥以爲正准壊險以爲平鉤入枉而出直此言聖君賢佐之制舉也博而不失因以備能而無遺國猶是國也民猶是民也桀紂以亂亡湯武以治昌章道以敎明法以期民之興善也如化湯武之功是也多備規軸者成軸也夫成軸之多也其處大也不究其入小也不塞猶迹求履之憲也夫焉有不適善適善備也僊也是以無乏故諭敎者取辟焉天淯陽無計量地化生無法崖所謂是而無非非而無是是非有必交來苟信是以有不可先規之必有不可識慮之然將卒而不戒故聖人博聞多見畜道以待物物至而對形曲均存矣減盡也溜發也言徧環畢莫不備得故曰減溜大成成功之術必有巨獲必周於德審於時時德之遇事之㑹也若合符然故曰是唯時德之節春采生秋采蓏夏處隂冬處陽此言聖人之動靜開闔詘信浧儒取與之必因於時也時則動不時則靜是以古之士有意而未可陽也故愁其治言含愁而藏之也賢人之處亂丗也知道之不可行則沈抑以辟罰靜黙以侔免辟之也猶夏之就凊冬之就温焉可以無及於寒暑之菑矣非爲畏死而不忠也夫強言以爲僇而功澤不加進傷爲人君嚴之義退害爲人臣者之生其爲不利彌甚故退身不舎端脩業不息版以待淸明故微子不與於紂之難而封於宋以爲殷主先祖不滅後丗不絶故曰大賢之德長明乃哲哲乃明奮乃苓明哲乃大行此言擅美主盛自奮也以琅湯凌轢人人之敗也常自此是故聖人著之簡筴傳以告後進曰奮盛苓落也盛而不落者未之有也故有道者不平其稱不滿其量不依其樂不致其度爵尊即肅士祿豐則務施功大而不伐業明而不矜夫名實之相怨久矣是故絶而無交惠者知其不可兩守乃取一焉故安而無憂毒而無怒此言止忿速濟沒法也怨而無言言不可不愼也言不周密反傷其身故曰欲而無謀言謀不可以泄謀泄菑極夫行忿速遂沒法賊發言輕謀泄菑必及於身故曰毒而無怒怨而無言欲而無謀大揆度儀若覺卧若晦明言淵色以自詰也靜默以審慮依賢可用也仁良旣明通於可不利害之理循發蒙也故曰若覺卧若晦明若敖之在堯也毋訪于佞言毋用佞人也用佞人則私多行毋蓄于諂言毋聽諂聽諂則欺上母育于凶言毋使暴使暴則傷民毋監于讒言毋聽讒聽讒則失士夫行私欺上傷民失士此四者用所以害君義失正也夫爲君上者旣失其義正而倚以爲名譽爲臣者不忠而邪以趨爵禄亂俗敗丗以偷安懐樂雖廣其威可須也故曰不正廣其荒是以古之人阻其路塞其遂守而物修故著之簡筴傳以告後丗人曰其爲怨也深是以威盡焉不用其區區者虚也人而無良焉故曰虚也凡堅解而不動陼隄而不行其於時必失失則廢而不濟失植之正而不􁅜不可賢也植而無能不可善也所賢美於聖人者以其與變隨化也淵泉而不盡微約而流施是以德之流潤澤均加于萬物故曰聖人叅于天地鳥飛准繩此言大人之義也夫鳥之飛也必還山集谷不還山則困不集谷則死山與谷之處也不必正直而還山集谷曲則曲矣而名繩焉以爲鳥起於北意南而至于南起於南意北而至于北茍大意得不以小缺爲傷故聖人美而著之曰千里之路不可扶以繩萬家之都不可平以准言大人之行不必以先帝常義立之謂賢故爲上者之論其下也不可以失此術也讂充言心也心欲忠未衡言耳目也耳目欲端中正者治之本也耳司聽聽必順聞聞審謂之聦目司視視必順見見察謂之明心司慮慮必順言言得謂之知聦明以知則博博而不惛所以易政也政易民利利乃勸勸則告聽不愼不審不聦不審不聦則繆視不察不明不察不明則過慮不得不知不得不知則昬繆過以惛則憂憂則所以伎苛伎苛所以險政政險民害害乃怨怨則凶故曰讂充未衡言易政利民也毋犯其凶言中正以蓄愼也毋邇其求言上之敗常貪於金玉馬女而吝愛於粟米貨財也厚藉斂于百姓則萬民懟怨逺其憂言上之亡其國也常邇其樂立優美而外淫于馳騁田獵内縱于美色淫聲下乃解怠惰失百吏皆失其端則煩亂以亡其國家矣髙爲其居危顚莫之救此言尊髙滿大而好矜人以麗主盛處賢而自予雄也故盛必失而雄必敗夫上旣主盛處賢以操士民國家煩亂萬民心怨此其必亡也猶自萬仞之山播而入深淵其死而不振也必故曰毋邇其求而逺其憂髙爲其居危顚莫之救也可淺可深可沈可浮可曲可直可言可黙此言指意要功之謂也天不一時地不一利人不一事是以著業不得不多人之名位不得不殊方明者察于事故不官于物而旁通于道道也者通乎無上詳乎無窮運乎諸生是故辯于一言察于一治攻于一事者可以曲說而不可以廣舉聖人由此知言之不可兼也故博爲之治而計其意知事之不可兼也故名爲之說而況其功嵗有春秋冬夏月有上下中旬日有朝暮夜有昏晨半星辰序各有其司故曰天不一時山陵岑巖淵泉閎流泉踰瀷而不盡薄承瀷而不滿髙下肥墝物有所冝故曰地不一利郷有俗國有法食飲不同味衣服異采丗用器械䂓矩繩准稱量數度品有所成故曰人不一事此各事之儀其詳不可盡也可正而視言察美惡審别良苦不可以不審操分不雜故政治不悔定而履言處其位行其路爲其事則民守其職而不亂故葆統而好終深而迹言明墨章書道德有常則後丗人人修理而不迷故名聲不息夫天地一險一易若鼓之有楟擿擋則擊言苟有唱之必有和之和之不差因以盡天地之道景不爲曲物直響不爲惡聲美是以聖人明乎物之性者必以其類來也故君子繩繩乎愼其所先天地萬物之橐也宙合有橐天地天地苴萬物故曰萬物之橐宙合之意上通於天之上下泉於地之下外出於四海之外合絡天地以爲一裹散之至于無閒不可名而山是大之無外小之無内故曰有橐天地其義不傳一典品之不極一薄然而典品無治也多内則富時出則當而聖人之道貴富以當奚謂當本乎無妄之治運乎無方之事應變不失之謂當變無不至無有應當本錯不敢忿故言而名之曰宙合樞言第十二外言三管子曰道之在天者日也其在人者心也故曰有氣則生無氣則死有名則治無名則亂治者以其名樞言曰愛之利之益之安之四者道之出帝王者用之而天下治矣帝王者審所先所後先民與地則得矣先貴與驕則失矣是故先王愼貴在所先所後人主不可以不愼貴不可以不愼民不可以不愼富愼貴在舉賢愼民在置官愼富在務地故人主之卑尊輕重在此三者不可不愼國有寶有器有用城郭險阻蓄藏寶也聖智器也珠玉末用也先王重其寶器而輕其用故能爲天下生而不死者二立而不立者四喜也者怒也者欲也者惡也者天下之敗也而賢者寶之爲善者非善也故善無以爲也故先王貴善王主積于民霸主積于將戰士衰主積于貴人亡主積于婦女珠玉故先王愼其所積疾之疾之萬物之師也爲之爲之萬物之時也強之強之萬物之脂也凡國有三制有制人者有爲人之所制者有不能制人人亦不能制者何以知其然德盛義尊而不好加名於人人衆兵強而不以其國造難生患天下有大事而好以其國後如此者制人者也德不盛義不尊而好加名于人人不衆兵不強而好以其國造難生患恃與國幸名利如此者人之所制也人進亦進人退亦退人勞亦勞人佚亦佚進退勞佚與人相胥如此者不能制人人亦不能制也愛人甚而不能利也憎人甚而不能害也故先王貴當貴周周者不出于口不見于色一龍一蛇一日五化之謂周故先王不以一過二先王不獨舉不擅功先王不約束不結紐約束則解結紐則絶故親不在約束結紐先王不貨交不列地以爲天下天下不可改也而可以鞭菙使也時也利也出爲之也餘目不明餘耳不聦是以能繼天子之容官職亦然時者得天義者得人旣時且義故能得天與人先王不以勇猛爲邊竟則邊竟安邊竟安則鄰國親鄰國親則舉當矣人故相憎也人之心悍故爲之法法出于禮禮出于治治禮道也萬物待治禮而后定凡萬物隂陽兩生而參視先王因其參而愼所入所出以卑爲卑卑不可得以尊爲尊尊不可得桀舜是也先王之所以最重也得之必生失之必死者何也唯無得之堯舜禹湯文武孝己斯待以成天下必待以生故先王重之一日不食比歳歉三日不食比歳飢五日不食比歳荒七日不食無國土十日不食無疇類盡死矣先王貴誠信誠信者天下之結也賢大夫不恃宗室士不恃外權坦坦之利不以功坦坦之備不爲用故存國家定社稷在卒謀之閒耳聖人用其心沌沌乎博而圜豚豚乎莫得其門紛紛乎若亂絲遺遺乎若有從治故曰欲知者知之欲利者利之欲勇者勇之欲貴者貴之彼欲貴我貴之人謂我有禮彼欲勇我勇之人謂我恭彼欲利我和之人謂我仁彼欲知我知之人謂我慜戒之戒之微而異之動作必思之無令人識之卒來者必備之信之者仁也不可欺者智也旣智且仁是謂成人賤固事貴不肖固事賢貴之所以能成其貴者以其貴而事賤也賢之所以能成其賢者以其賢而事不肖也惡者美之充也卑者尊之充也賤者貴之充也故先王貴之天以時使地以材使人以德使鬼神以祥使禽獸以力使所謂德者先之之謂也故德莫如先應適莫如後先王用一隂二陽者霸盡以陽者王以一陽二隂者削盡以隂者亡量之不以少多稱之不以輕重度之不以短長不審此三者不可舉大事能戒乎能勑乎能隱而伏乎能而稷乎能而麥乎春不生而夏無得乎衆人之用其心也愛者憎之始也德者怨之本也唯賢者不然先王事以合交德以合人二者不合則無成矣無親矣凡國之亡也以其長者也人之自失也以其所長者也故善游者死于梁也善射者死于中野命屬于食治屬于事無善事而有善治者自古及今未甞之有衆勝寡疾勝徐勇勝怯智勝愚善勝惡有義勝無義有天道勝無天道凡此七勝者貴衆用之終身者衆矣人主好佚欲亡其身失其國者殆其德不足以懐其民者殆明其刑而賤其士者殆諸侯假之威久而不知極已者殆身彌老不知敬其適子者殆蓄藏積陳朽腐不以與人者殆凡人之名三有治也者有恥也者有事也者事之名二正之察之五者而天下治矣名正則治名倚則亂無名則死故先王貴名先王取天下逺者以禮近者以體體禮者所以取天下逺近者所以殊天下之際日益之而患少者惟忠日損之而患多者惟欲多忠少欲智也爲人臣者之廣道也爲人臣者非有功勞于國也家富而國貧爲人臣者之大罪也爲人臣者非有功勞于國也爵尊而主卑爲人臣者之大罪也無功勞于國而貴富者其唯尚賢乎衆人之用其心也愛者憎之始也德者怨之本也其事親也妻子具則孝衰矣其事君也有好業家室富足則行衰矣爵禄滿則忠衰矣唯賢者不然故先王不滿也人主操逆人臣操順先王重榮辱榮辱在爲天下無私愛也無私憎也爲善者有福爲不善者有禍禍福在爲故先王重爲明賞不費明刑不暴賞罰明則德之至者也故先王貴明天道大而帝王者用愛惡愛惡天下可祕愛惡重閉必固釡鼓滿則人概之人滿則天概之故先王不滿也先王之書心之敬執也而衆人不知也故有事事也毋事亦事也吾畏事不欲爲事吾畏言不欲爲言故行年六十而老吃也"}
{"id": "KR3c0001_005", "series": "KR3c0001", "text": "大城不可以不完郭周不可以外通里域不可以橫通閭閈不可以毋闔宫垣關閉不可以不脩故大城不完則亂賊之人謀郭周外通則姦遁踰越者作里域橫通則攘奪竊盜者不止閭閈無闔外内交通則男女無别宫垣不備關閉不固雖有良貨不能守也故形勢不得爲非則姦邪之人慤愿禁罰威嚴則簡慢之人整齊憲令著明則蠻夷之人不敢犯賞慶信必則有功者勸敎訓習俗者衆則君民化變而不自知也是故明君在上位刑省罰寡非可刑而不刑非可罪而不罪也明君者閉其門塞其塗弇其迹使民母由接於淫非之地是以民之道正行善也若性然故罪罰寡而民以治矣行其田野視其耕芸計其農事而飢飽之國可以知也其耕之不深芸之不謹地冝不任草田多穢耕者不必肥荒者不必墝以人猥計其野草田多而辟田少者雖不水旱飢國之野也若是而民寡則不足以守其地若是而民衆則國貧民飢以此過水旱則衆散而不收彼民不足以守者其城不固民飢者不可以使戰衆散而不收則國爲丘墟故曰有地君國而不務耕芸寄生之君也故曰行其田野視其耕芸計其農事而飢飽之國可知也行其山澤觀其桑麻計其六畜之産而貧富之國可知也夫山澤廣大則草木易多也壤地肥饒則桑麻易殖也薦草多衍則六畜易繁也山澤雖廣草木毋禁壤地雖肥桑麻毋數薦草雖多六畜有征閉貨之門也故曰時貨不遂金玉雖多謂之貧國也故曰行其山澤觀其桑麻計其六畜之産而貧富之國可知也入國邑視宫室觀車馬衣服而侈儉之國可知也夫國城大而田野淺狹者其野不足以養其民城域大而人民寡者其民不足以守其城宫營大而室屋寡者其室不足以實其宫室屋衆而人徒寡者其人不足以處其室囷倉寡而臺榭繁者其藏不足以共其費故曰主上無積而宫室美氓家無積而衣服脩乘車者飾觀望步行者雜文采本資少而末用多者侈國之俗也國侈則用費用費則民貧民貧則姦智生姦智生則邪巧作故姦邪之所生生於匱不足匱不足之所生生於侈侈之所生生於毋度故曰審度量節衣服儉財用禁侈泰爲國之急也不通於若計者不可使用國故曰入國邑視宫室觀車馬衣服而侈儉之國可知也課凶饑計師役觀臺榭量國費而實虚之國可知也凡田野萬家之衆可食之地方五十里可以爲足矣萬家以下則就山澤可矣萬家以上則去山澤可矣彼野悉辟而民無積者國地小而食地淺也田半墾而民有餘食而粟米多者國地大而食地博也國地大而野不辟者君好貨而臣好利者也辟地廣而民不足者上賦重流其藏者也故曰粟行於三百里則國毋一年之積粟行於四百里則國毋二年之積粟行於五百里則衆有飢色其稼亡三之一者命曰小凶小凶三年而大凶大凶則衆有大遺苞矣什一之師什三毋事則稼亡三之一稼亡三之一而非有故蓋積也則道有損瘠矣什一之師三年不解非有餘食也則民有鬻子矣故曰山林雖近草木雖美宫室必有度禁發必有時是何也曰大木不可獨伐也大木不可獨舉也大木不可獨運也大木不可加之薄墻之上故曰山林雖廣草木雖美禁發必有時國雖充盈金玉雖多宫室必有度江海雖廣池澤雖博魚鼈雖多罔罟必有正舩網不可一財而成也非私草木愛魚鼈也惡廢民於生榖也故曰先王之禁山澤之作者博民於生榖也彼民非榖不食榖非地不生地非民不動民非作力毋以致財天下之所生生於用力用力之所生生於勞身是故主上用財毋巳是民用力毋休也故曰臺榭相望者其上下相怨也民毋餘積者其禁不必止衆有遺苞者其戰不必勝道有損瘠者其守不必固故令不必行禁不必止戰不必勝守不必固則危亡隨其後矣故曰課凶飢計師役觀臺榭量國費實虚之國可知也入州里觀習俗聽民之所以化其上而治亂之國可知也州里不鬲閭閈不設出入毋時早晏不禁則攘奪竊盜攻擊殘賊之民毋自勝矣食谷水巷鑿井場圃接樹木茂宫墻毁壊門戸不閉外内交通則男女之别毋自正矣郷毋長游里毋士舎時無㑹同喪蒸不聚禁罰不嚴則齒長輯睦毋自生矣故昬禮不謹則民不脩廉論賢不郷舉則士不及行貨財行於國則法令毁於官請謁得於上則黨與成於下郷官毋法制百姓羣徒不從此亡國弑君之所自生也故曰入州里觀習俗聽民之所以化其上者而治亂之國可知也入朝廷觀左右本求朝之臣論上下之所貴賤者而彊弱之國可知也功多爲上禄賞爲下則積勞之臣不務盡力治行爲上爵列爲下則豪桀材臣不務竭能便辟左右不論功能而有爵禄則百姓疾怨非上賤爵輕禄金玉貨財商賈之人不論而在爵禄則上令輕法制毁權重之人不論才能而得尊位則民倍本行而求外勢彼積勞之人不務盡力則兵士不戰矣豪桀材人不務竭能則内治不别矣百姓疾怨非上賤爵輕禄則上毋以勸衆矣上令輕法制毁則君毋以使臣臣毋以事君矣民倍本行而求外勢則國之情僞竭在敵國矣故曰入朝廷觀左右本朝之臣論上下之所貴賤者而彊弱之國可知也置法出令臨衆用民計其威嚴寛惠行於其民與不行於其民可知也法虚立而害䟽逺令一布而不聽者存賤爵禄而毋功者富然則衆必輕令而上位危故曰良田不在戰士三年而兵弱賞罰不信五年而破上賣官爵十年而亡倍人倫而禽獸行十年而滅戰不勝弱也地四削入諸侯𬒳也離本國徙都邑亡也有者異姓滅也故曰置法出令臨衆用民計威嚴寛惠而行於其民不行於其民可知也計敵與量上意察國本觀民産之所有餘不足而存亡之國可知也敵國彊而與國弱諫臣死而諛臣尊私情行而公法毁然則與國不恃其親而敵國不畏其彊豪傑不安其位而積勞之人不懷其禄恱商販而不務本貨則民偷處而不事積聚豪傑不安其位則良臣出積勞之人不懷其禄則兵士不用民偷處而不事積聚則囷倉空私廢上之制而道其所聞故下與官列法而上與君分威國家之危必自此始矣昔者聖王之治其民也不然廢上之法制者必負以恥財厚博惠以私親於民者正經而自正矣亂國之道易國之常賜賞恣於己者聖王之禁也聖王旣殁受之者衰君人而不能知立君之道以爲國本則大臣之贅下而射人心者必多矣君不能審立其法以爲下制則百姓之立私理而徑於利者必衆矣昔者聖王之治人也不貴其人博學也欲其人之和同以聽今也泰誓曰紂有臣億萬人亦有億萬之心武王有臣三千而一心故紂以億萬之心亡武王以一心存故有國之君苟不能同人心一國威齊士義通上之治以爲下法則雖有廣地衆民猶不能以爲安也君失其道則大臣比權重以相舉於國小臣必循利以相就也故舉國之士以爲亡黨行公道以爲私惠進則相推於君退則相譽於民各便其身而忘社稷以廣其居聚徒威羣上以蔽君下以索民此皆弱君亂國之道也故國之危也擅國權以深索於民者聖王之禁也其身毋任於上者聖王之禁也進則受禄於君退則藏禄於室毋事治職但力事屬私王官私君事去非其人而人私行者聖王之禁也脩行則不以親爲本治事則不以官爲主舉毋能進毋功者聖王之禁也交人則以爲已賜舉人則以爲己勞仕人則與分其禄者聖王之禁也交於利通而獲於貧窮輕取於其民而重致於其君削上以附下枉法以求於民者聖王之禁也用不稱其人家富於其列其禄甚寡而資財甚多者聖王之禁也拂丗以爲行非上以爲名常反上之法制以成羣於國者聖王之禁也飾於貧窮而發於勤勞權於貧賤身無職事家無常姓列上下之閒議言爲民者聖王之禁也壹士以爲亡資脩田以爲亡本則生之養私不死然後失矯以深與上爲市者聖王之禁也審飾小節以示民時言大事以動上逺交以踰羣假爵以臨朝者聖王之禁也卑身雜處隱行辟倚側入迎逺遁上而遁民者聖王之禁也詭俗異禮大言法行難其所爲而髙自錯者聖王之禁也守委閒居博分以致衆勤身遂行說人以貨財濟人以買譽其身甚靜而使人求者聖王之禁也行辟而堅言詭而辯術非而博順惡而澤者聖王之禁也以朋黨爲友以蔽惡爲仁以數變爲智以重斂爲忠以遂忿爲勇者聖王之禁也固國之本其身務往於上深附於諸侯者聖王之禁也聖王之身治丗之時德行必有所是道義必有所明故士莫敢詭俗異禮以自見於國莫敢布惠緩行脩上下之交以和親於民故莫敢超等踰官漁利蘇功以取順其君聖王之治民也進則使無由得其所利退則使無由避其所害必使反乎安其位樂其羣務其職榮其名而后止矣故踰其官而離其羣者必使有害不能其事而失其職者必使有恥是故聖王之敎民也以仁錯之以恥使之脩其能致其所成而止故曰絶而定靜而治安而尊舉錯而不變者聖王之道也凡君國之重器莫重於令令重則君尊君尊則國安令輕則君卑君卑則國危故安國在乎尊君尊君在乎行令行令在乎嚴罰罰嚴令行則百吏皆恐罰不嚴令不行則百吏皆喜故明君察於治民之本本莫要於令故曰虧令者死益令者死不行令者死留令者死不從令者死五者死而無赦惟令是視故曰令重而下恐爲上者不明令出雖自上而論可與不可者在下夫倍上令以爲威則行恣於已以爲私百吏奚不喜之有且夫令出雖自上而論可與不可者在下是威下繫於民也威下繫於民而求上之毋危不可得也令出而留者無罪則是敎民不敬也令出而不行者毋罪行之者有罪是皆敎民不聽也令出而論可與不可者在官是威下分也益損者毋罪則是敎民邪途也如此則巧佞之人將以成私爲交比周之人將以此阿黨取與貪利之人將以此收貨聚財懦弱之人將以此阿貴事富便辟伐矜之人將以此買譽成名故令一出示民邪途五衢而求上之毋危下之毋亂不可得也菽粟不足末生不禁民必有飢餓之色而工以雕文刻鏤相稺也謂之逆布帛不足衣服毋度民必有凍寒之傷而女以美衣錦繡綦組相稺也謂之逆萬乘藏兵之國卒不能野戰應敵社稷必有危亡之患而士以毋分役相稺也謂之逆爵人不論能禄人不論功則士無爲行制死節而羣臣必通外請謁取權道行事便辟以貴富爲榮華以相穉也謂之逆朝有經臣國以經俗民有經産何謂朝之經臣察身能而受官不誣於上謹於法令以治不阿黨竭能盡力而不尚得犯難離患而不辭死受禄不過其功服位不侈其能不以毋實虚受者朝之經臣也何謂國之經俗所好惡不違於上所貴賤不逆於令毋上拂之事毋下比之説毋侈泰之養毋踰等之服謹於鄉里之行而不逆於本朝之事者國之經俗也何謂民之經産畜長樹蓺務時殖穀力農墾草禁止末事者民之經産也故曰朝不貴經臣則便辟得進毋功虚取姦邪得行毋能上通則大臣不和臣下不順上令難行則應難不捷倉廩空虚財用不足則國毋以固守三者見一焉則敵國制之矣故國不虚重兵不虚勝民不虚用令不虚行凡國之重也必待兵之勝也而國乃重凡兵之勝也必待民之用也而兵乃勝凡民之用也必待令之行也而民乃用凡令之行也必待近者之勝也而令乃行故禁不勝於親貴罰不行於便辟法禁不誅於嚴重而害於䟽逺慶賞不施於卑賤而求令之必行不可得也能不通於官受禄賞不當於功號令逆於民心動靜詭於時變有功不必賞有罪不必誅令焉不必行禁焉不必止在上位無以使下而求民之必用不可得也將帥不嚴威民心不專一陳士不死制卒士不輕敵而求兵之必勝不可得也内守不能完外攻不能服野戰不能制敵侵伐不能威四鄰而求國之重不可得也德不加於弱小威不信於強大征伐不能服天下而求霸諸侯不可得也威有與兩立兵有與分爭德不能懷逺國令不能一諸侯而求王天下不可得也地大國富人衆兵彊此霸王之本也然而與危亡爲鄰矣天道之數人心之變天道之數至則反盛則衰人心之變有餘則驕驕則緩怠夫驕者驕諸侯驕諸侯者諸侯失於外緩怠者民亂於内諸侯失於外民亂於内天道也此危亡之時也若夫地雖大而不并兼不攘奪人雖衆不緩怠不傲下國雖富不侈泰不縱欲兵雖彊不輕侮諸侯動衆用兵必爲天下政理此正天下之本而霸王之主也凡先王治國之器三攻而毁之者六明王能勝其攻故不益於三者而自有國正天下亂王不能勝其攻故亦不損於三者而自有天下而亡三器者何也曰號令也斧鉞也禄賞也六攻者何也曰親也貴也貨也色也巧侫也玩好也三器之用何也曰非號令毋以使下非斧鉞毋以威衆非禄賞毋以勸民六攻之敗何也曰雖不聽而可以得存者雖犯禁而可以得免者雖毋功而可以得富者凡國有不聽而可以得存者則號令不足以使下有犯禁而可以得免者則斧鉞不足以威衆有毋功而可以得富者則禄賞不足以勸民號令不足以使下斧鉞不足以威衆禄賞不足以勸民若此則民毋爲自用民毋爲自用則戰不勝戰不勝而守不固守不固則敵國制之矣然則先王將若之何曰不爲六者變更於號令不爲六者疑錯於斧鉞不爲六者益損於禄賞若此則逺近一心逺近一心則衆寡同力衆寡同力則戰可以必勝而守可以必固非以并兼攘奪也以爲天下政治也此正天下之道也"}
{"id": "KR3c0001_006", "series": "KR3c0001", "text": "不法法則事毋常法不法則令不行令而不行則令不法也法而不行則脩令者不審也審而不行則賞罰輕也重而不行則賞罰不信也信而不行則不以身先之也故曰禁勝於身則令行於民矣聞賢而不舉殆聞善而不索殆見能而不使殆親人而不固殆同謀而離殆危人而不能殆廢人而復起殆可而不爲殆足而不施殆幾而不密殆人主不周密則正言直行之士而不止則刑罰侮令而不行則下凌上故未有能多求而多得者也未有能多禁而多止者也未有能多令而多行者也故曰上苛則下不聽下不聽而彊以刑罰則爲人上者衆謀矣爲人上而衆謀之雖欲毋危不可得也號令巳出又易之禮義巳行又止之度量巳制又遷之刑法巳錯又移之如是則慶賞雖重民不勸也殺戮雖繁民不畏也故曰上無固植下有疑心國無常經民力必竭數也明君在上位民毋敢立私議自貴者國毋怪嚴毋雜俗毋異禮士毋私議倨傲易令錯儀畫制作議者盡誅故彊者折銳者挫堅者破引之以繩墨繩之以誅僇故萬民之心皆服而從上推之而往引之而來彼下有立其私議自貴分爭而退者則令自此不行矣故曰私議立則主道卑矣況主倨傲易令錯儀畫制變易風俗詭服殊說猶立上不行君令下不合於郷里變更自爲易國之成俗者命之曰不牧之民不牧之民繩之外也繩之外誅使賢者食於能鬭士食於功賢者食於能則上尊而民從鬭士食於功則卒輕患而傲敵上尊而民從卒輕患而傲敵二者設於國則天下治而主安矣凡赦者小利而大害者也故乆而不勝其禍毋赦者小害而大利者也故乆而不勝其福故赦者犇馬之委轡毋赦者痤睢之礦石也爵不尊禄不重者不與圖難犯危以其道爲未可以求之也是故先王制軒冕足以著貴賤不求其美設爵禄所以守其服不求其觀也使君子食於道小人食於力君子食於道則上尊而民順小人食於力則財厚而養足上尊而民順財厚而養足四者備體則足上尊時而王不難矣文有三侑武毋一赦惠者多赦者也先易而後難乆而不勝其禍法者先難而後易乆而不勝其福故惠者民之仇讎也法者民之父母也太上以制制度其次失而能追之雖有過亦不甚矣明君制宗廟足以設賔祀不求其美爲宫室臺榭足以避燥濕寒暑不求其大爲雕文刻鏤足以辯貴賤不求其觀故農夫不失其時百工不失其功商無廢利民無游日財無砥墆故曰儉其道乎令未布而民或爲之而賞從之則是上妄予也上妄予則功臣怨功臣怨而愚民操事於妄作愚民操事於妄作則大亂之本也令未布而罰及之則是上妄誅也上妄誅則民輕生民輕生則暴人興曹黨起而亂賊作矣令巳布而賞不從則是使民不勸勉不行制不死節民不勸勉不行制不死節則戰不勝而守不固戰不勝而守不固則國不安矣令巳布而罰不及則是敎民不聽民不聽則彊者立彊者立則主位危矣故曰憲律制度必法道號令必著明賞罰必信密此正民之經也凡大國之君尊小國之君卑大國之君所以尊者何也曰爲之用者衆也小國之君所以卑者何也曰爲之用者寡也然則爲之用者衆則尊爲之用者寡則卑則人主安能不欲民之衆爲己用也使民衆爲己用柰何曰法立令行則民之用者衆矣法不立令不行則民之用者寡矣故法之所立令之所行者多而所廢者寡則民不誹議民不誹議則聽從矣法之所立令之所行與其所廢者鈞則國毋常經國毋常經則民妄行矣法之所立令之所行者寡而所廢者多則民不聽民不聽則暴人起而姦邪作矣計上之所以愛民者爲用之愛之也爲愛民之故不難毁法虧令則是失所謂愛民矣夫以愛民用民則民之不用明矣夫至用民者殺之危之勞之飢之渴之用民者將致之此極也而民毋可與慮害己者明王在上道法行於國民皆舎所好而行所惡故善用民者軒冕不下儗而斧鉞不上因如是則賢者勸而暴人止賢者勸而暴人止則功名立其後矣蹈白刃受矢后入水火以聽上令上令盡行禁盡止引而使之民不敢轉其力推而戰之民不敢愛其死不敢轉其力然后有功不敢愛其死然後無敵進無敵退有功是以三軍之衆皆得保其首領父母妻子完安於内故民未甞可與慮始而可與樂成功是故仁者知者有道者不與大慮始國無以小與不幸而削亡者必主與大臣之德行失於身也官職法制政敎失於國也諸侯之謀慮失於外也故地削而國危矣國無以大與幸而有功名者必主與大臣之德行得於身也官職法制政敎得於國也諸侯之謀慮得於外也然后功立而名成然則國何可無道人何可無求得道而導之得賢而使之將有所大期於興利除害期於興利除害莫急於身而君獨甚傷也必先令之失人主失令而蔽已蔽而刦已刦而弑凡人君之所以爲君者勢也故人君失勢則臣制之矣勢在下則君制於臣矣勢在上則臣制於君矣故君臣之易位勢在下也在臣期年臣雖不忠君不能奪也在子期年子雖不孝父不能服也故春秋之記臣有弑其君子有弑其父者矣故曰堂上逺於百里堂下逺於千里門廷逺於萬里今步者一日百里之情通矣堂上有事十日而君不聞此所謂逺於百里也步者十日千里之情通矣堂下有事一月而君不聞此所謂逺於千里也步者百日萬里之情通矣門廷有事期年而君不聞此所謂逺於萬里也故請入而不出謂之滅出而不入謂之絶入而不至謂之侵出而道止謂之壅滅絶侵擁之君者非杜其門而守其戸也爲政之有所不行也故曰令重於寳社稷先於親戚法重於民威權貴於爵禄故不爲重寶輕號令不爲親戚後社稷不爲愛民枉法律不爲爵禄分威權故曰勢非所以予人也政者正也正也者所以正定萬物之命也是故聖人精德立中以生正明正以治國故正者所以止過而逮不及也過與不及也皆非正也非正則傷國一也勇而不義傷兵仁而不法傷正故軍之敗也生於不義法之侵也生於不正故言有辯而非務者行有難而非善者故言必中務不茍爲辯行必思善不苟爲難規矩者方圜之正也雖有巧目利手不如拙規矩之正方圜也故巧者能生規矩不能廢規矩而正方圜雖聖人能生法不能廢法而治國故雖有明智髙行倍法而治是廢規矩而正方圜也一曰凡人君之德行威嚴非獨能盡賢於人也曰人君也故從而貴之不敢論其德行之髙卑有故爲其殺生急於司命也富人貧人使人相畜也貴人賤人使人相臣也人主操此六者以畜其臣人臣亦望此六者以事其君君臣之㑹六者謂之謀六者在臣期年臣不忠君不能奪在子期年子不孝父不能奪故春秋之記臣有弑其君子有弑其父者得此六者而君父不智也六者在臣則主蔽矣主蔽者失其令也故曰令入而不出謂之蔽令出而不入謂之壅令出而不行謂之牽令入而不至謂之瑕牽瑕蔽壅之事君者非敢杜其門而守其戸也爲令之有所不行也此其所以然者由賢人不至而忠臣不用也故人主不可以不愼其令令者人主之大寶也一曰賢人不至謂之蔽忠臣不用謂之塞令而不行謂之障禁而不止謂之逆蔽塞障逆之君者不敢杜其門而守其戸也爲賢者之不至令之不行也凡民從上也不從口之所言從情之所好者也上好勇則民輕死上好仁則民輕財故上之所好民必甚焉是故明君知民之必以上爲心也故置法以自治立儀以自正也故上不行則民不從彼民不服法死制則國必亂矣是以有道之君行法脩制先民服也凡論人有要矜物之人無大士焉彼矜者滿也滿者虛也滿虚在物在物爲制也矜者細之屬也凡論人而逺古者無髙士焉旣不知古而易其功者無智士焉徳行成於身而逺古卑人也事無資遇時而簡其業者愚士也釣名之人無賢士焉釣利之君無王主焉賢人之行其身也忘其有名也王主之行其道也忘其成功也賢人之行王主之道其所不能已也明君公國一民以聽於丗忠臣直進以論其能明君不以禄爵私所愛忠臣不誣能以干爵禄君不私國臣不誣能行此道者雖未大治正民之經也今以誣能之臣事私國之君而能濟功名者古今無之誣能之人易知也臣度之先王者舜之有天下也禹爲司空契爲司徒臯陶爲李后稷爲田此四士者天下之賢人也猶尚精一德以事其君今誣能之人服事任官皆兼四賢之能自此觀之功名之不立亦易知也故列尊禄重無以不受也勢利官大無以不從也以此事君此所謂誣能簒利之臣者也丗無公國之君則無直進之士無論能之主則無成功之臣昔者三代之相授也安得二天下而殺之貧民傷財莫大於兵危國憂主莫速於兵此四患者明矣古今莫之能廢也兵當廢而不廢則古今惑也此二者不廢而欲廢之則亦惑也此二者傷國一也黃帝唐虞帝之隆也資有天下制在一人當此之時也兵不廢今徳不及三帝天下不順而求廢兵不亦難乎故明君知所擅知所患國治而民務積此所謂擅也動與靜此所患也是故明君審其所擅以備其所患也猛毅之君不免於外難懦弱之君不免於内亂猛毅之君者輕誅輕誅之流道正者不安道正者不安則材能之臣去亡矣彼智者知吾情僞爲敵謀我則外難自是至矣故曰猛毅之君不免於外難懦弱之君者重誅重誅之過行邪者不革行邪者乆而不革則羣臣比周羣臣比周則蔽美揚惡蔽美揚惡則内亂自是起矣故曰懦弱之君不免於内亂明君不爲親戚危其社稷社稷戚於親不爲君欲變其令令尊於君不爲重寳分其威威貴於寳不爲愛民虧其法法愛於民明一者皇察道者帝通德者王謀得兵勝者霸故夫兵雖非備道至徳也然而所以輔王成霸今代之用兵者不然不知兵權者也故舉兵之日而境内貧戰不必勝勝則多死得地而國敗此四者用兵之禍者也四禍其國而無不危矣大度之書曰舉兵之日而境内不貧戰而必勝勝而不死得地而國不敗爲此四者若何舉兵之日而境内不貧者計數得也戰而必勝者法度審也勝而不死者敎器備利而敵不敢校也得地而國不敗者因其民因其民則號制有發也敎器備利則有制也法度審則有守也計數得則有明也治衆有數勝敵有理察數而知理審器而識勝明理而勝敵定宗廟遂男女官四分則可以定威德制法儀出號令然後可以一衆治民兵無主則不蚤知敵野無吏則無蓄積官無常則下怨上器械不巧則朝無定賞罰不明則民輕其産故曰早知敵則獨行有蓄積則乆而不匱器械巧則伐而不費賞罰明則勇士勸也三官不繆五敎不亂九章著明則危危而無害窮窮而無難故能致逺以數縱彊以制三官一曰鼓鼓所以任也所以起也所以進也二曰金金所以坐也所以退也所以免也三曰旗旗所以立兵也所以利兵也所以偃兵也此之謂三官有三令而兵法治也五敎一曰敎其目以形色之旗二曰敎其身以號令之數三曰敎其足以進退之度四曰敎其手以長短之利五曰敎其心以賞罰之誠五敎各習而士負以勇矣九章一曰舉日章則畫行二曰舉月章則夜行三曰舉龍章則行水四曰舉虎章則行林五曰舉鳥章則行陂六曰舉蛇章則行澤七曰舉鵲章則行陸八曰舉狼章則行山九曰舉􁱽章則載食而駕九章旣定而動靜不過三官五敎九章始乎無端卒乎無窮始乎無端者道也卒乎無窮者德也道不可量德不可數也故不可量則衆彊不能圖不可數則僞詐不敢嚮兩者備施則動靜有功徑乎不知發乎不意徑乎不知故莫之能禦也發乎不意故莫之能應也故全勝而無害因便而敎准利而行敎無常行無常兩乃備施動乃有功器成敎施追亡逐遁若飄風擊剌若雷電絶地不守恃固不拔中處而無敵令行而不留器成敎施散之無方聚之不可計敎器備利進退若雷電而無所疑匱一氣專定則傍通而不疑厲士利械則涉難而不匱進無所疑退無所匱敵乃爲用凌山阮不待鈎梯歷水谷不須舟檝徑於絶地攻於恃固獨出獨入而莫之能止寳不獨入而莫之能止寳不獨見故莫之能斂無名之至盡盡而不意故不能疑神畜之以道則民和養之以德則民合和合故能諧諧故能輯諧輯以悉莫之能傷定一至行二要縱三權施四敎發五機設六行論七數守八應審九器章十號故能全勝大勝無守也故能守勝數戰則士罷數勝則君驕夫以驕君使罷民則國安得無危故至善不戰其次一之破大勝彊一之至也亂之不以變乘之不以詭勝之不以詐一之實也近則用實逺則施號力不可量彊不可度氣不可極德不可測一之原也衆若時雨寡若飄風一之終也利適器之至也用敵敎之盡也不能致器者不能利適不能盡敎者不能用敵不能用敵者窮不能致器者困逺用兵則可以必勝出入異塗則傷其敵深入危之則士自脩士自脩則同心同力善者之爲兵也使敵若據虚若搏景無設無形焉無不可以成也無形無爲焉無不可以化也此之謂道矣若亡而存若後而先威不足以命之"}
{"id": "KR3c0001_007", "series": "KR3c0001", "text": "大匡第十八内言一齊僖公生公子諸兒公子糺公子小白使鮑叔傅小白鮑叔辭稱疾不出管仲與召忽往見之曰何故不出鮑叔曰先人有言曰知子莫若父知臣莫若君今君知臣之不肖也是以使賤臣傅小白也賤臣知棄矣召忽曰子固辭無出吾權任子以死亡必免子鮑叔曰子如是何不免之有乎管仲曰不可持社稷宗廟者不讓事不廣閒將有國者未可知也子其出乎召忽曰可吾三人者之於齊國也譬之猶鼎之有足也去一焉則必不立矣吾觀小白必不爲後矣管仲曰不然也夫國人憎惡糺之母以及糺之身而憐小白之無母也諸兒長而賤事未可知也夫所以定齊國者非此二公子者將無己也小白之爲人無小智惕而有大慮非夷吾莫容小白天不幸降禍加殃于齊糺雖得立事將不濟非子定社稷其將誰也召忽曰百歳之後吾君卜世犯吾君命而廢吾所立奪吾糺也雖得天下吾不生也兄與我齊國之政也受君令而不改奉所立而不濟是吾義也管仲曰夷吾之爲君臣也將承君命奉社稷以持宗廟豈死一糺哉夷吾之所死者社稷破宗廟滅祭祀絶則夷吾死之非此三者則夷吾生夷吾生則齊國利夷吾死則齊國不利鮑叔曰然則奈何管子曰子出奉令則可鮑叔許諾乃出奉令遂傅小白鮑叔謂管仲曰何行管仲曰爲人臣者不盡力於君則不親信不親信則言不聽言不聽則社稷不定夫事君者無二心鮑叔許諾僖公之母弟夷仲年生公孫無知有寵於僖公衣服禮秩如適僖公卒以諸兒長得為君是爲襄公襄公立后絀無知無知怒公令連稱管至父戍葵丘曰爪時而往及爪時而來期戌公問不至請代不許故二人因公孫無知以作亂魯桓公夫人文姜齊女也公將如齊與夫人皆行申俞諌曰不可女有家男有室無相瀆也謂之有禮公不聽遂以文姜㑹齊侯於濼文姜通於齊侯桓公聞責文姜文姜告齊侯齊侯怒饗公使公子彭生乗魯侯脅之公薨于車竪曼曰賢者死忠以振疑百姓寓焉智者究理而長慮身得免焉今彭生二於君無盡言而䛕行以戲我君使我君失親戚之禮命又力成吾君之禍以構二國之怨彭生其得免乎禍理屬焉夫君以怒遂禍不畏惡親聞容昬生無醜也豈及彭生而能止之哉魯若有誅必以彭生爲說二月魯人告齊曰寡君畏君之威不敢寧居來脩舊好禮成而不反無所歸死請以彭生除之齊人為殺彭生以謝于魯五月襄公田于貝丘見豕彘從者曰公子彭生也公怒曰公子彭生安敢見射之豕人立而啼公懼墜於車下傷足亡屨反誅屨於徒人費不得也鞭之見血費走而出遇賊於門脅而束之費祖而示之背賊信之使費先入伏公而出鬭死于門中石之紛如死于階下孟陽代君寢于牀賊殺之曰非君也不類見公之足于户下遂殺公而立公孫無知也鮑叔牙奉公子小白奔莒管夷吾召忽奉公子糺奔魯九年公孫無知虐於雍廩雍廩殺無知也桓公自莒先入魯人伐齊納公子糺戰於乾時管仲射桓公中鈎魯師敗績桓公踐位於是刼魯使魯殺公子糺桓公問於鮑叔曰將何以定社稷鮑叔曰得管仲與召忽則社稷定矣公曰夷吾與召忽吾賊也鮑叔乃告公其故圖公曰然則可得乎鮑叔曰若亟召則可得也不亟不可得也夫魯施伯知夷吾為人之有慧也其謀必將令魯致政於夷吾夷吾受之則彼知能弱齊矣夷吾不受彼知其將反於齊也必將殺之公曰然則夷吾將受魯之政乎其否也鮑叔對曰不受夫夷吾之不死糺也為欲定齊國之社稷也今受魯之政是弱齊也夷吾之事君無二心雖知死必不受也公曰其於我也曽若是乎鮑叔對曰非為君也為先君也其於君不如親糺也糺之不死而況君乎君若欲定齊之社稷則亟迎之公曰恐不及奈何鮑叔曰夫施伯之為人也敏而多畏公若先反恐注怨焉必不殺也公曰諾施伯進對魯君曰管仲有急其事不濟今在魯君其致魯之政焉若受之則齊可弱矣若不受則殺之殺之以說於齊也與同怒尚賢於己君曰諾魯未及致政而齊之使至曰夷吾與召忽也寡人之賊也今在魯寡人願生得之若不得也是君與寡人賊比也魯君問施伯施伯曰君與之臣聞齊君惕而亟驕雖得賢庸必能用之乎及齊君之能用之也管子之事濟也夫管仲天下之大聖也今彼反齊天下皆鄉之豈獨魯乎今若殺之此鮑叔之友也鮑叔因此以作難君必不能待也不如與之魯君乃遂束縛管仲與召忽管仲謂召忽曰子懼乎召忽曰何懼乎吾不蚤死將咠有所定也令既定矣令子相齊之左必令忽相齊之右雖然殺君而用吾身是再辱我也子為生臣忽為死臣忽也知得萬乗之政而死公子糺可謂有死臣矣子生而霸諸侯公子糺可謂有生臣矣死者成行生者成名名不兩立行不虚至子其勉之死生有分矣乃行入齊境自刎而死管仲遂入君子聞之曰召忽之死也賢其生也管仲之生也賢其死也或曰明年襄公逐小白小白走莒三年襄公薨公子糺踐位國人召小白鮑叔曰胡不行矣小白曰不可夫管仲知召忽强武雖國人召我我猶不得入也鮑叔曰管仲得行其知於國國可謂亂乎召忽强武豈能獨圖我哉小白曰夫雖不得行其知豈且不有焉乎召忽雖不得衆其反豈不足以圖我哉鮑叔對曰夫國之亂也智人不得作内事朋友不能相合摎而國乃可圖也乃命車駕鮑叔御小白乗而出於莒小白曰夫二人者奉君令吾不可以試也乃將下鮑叔履其足曰事之濟也在此時事若不濟老臣死之公子猶之免也乃行至於邑郊鮑叔令車二十乗先十乗後鮑叔乃告小白曰夫國之疑二三子莫忍老臣事之未濟也老臣是以塞道鮑叔乃誓曰事之濟也聽我令事之不濟也免公子者為上死者為下吾以五乗之實距路鮑叔乃為前驅遂入國逐公子糺管仲射小白中鈎管仲與公子糺召忽遂走魯桓公踐位魯伐齊納公子糺而不能桓公二年踐位召管仲管仲至公問曰社稷可定乎管仲對曰君霸王社稷定君不霸王社稷不定公曰吾不敢至於此其大也定社稷而巳管仲又請君曰不能管仲辭於君曰君免臣於死臣之幸也然臣之不死糺也為欲定社稷也社稷不定臣禄齊國之政而不死糺也臣不敢乃走出至門公召管仲管仲反公汗出勿巳其勉霸乎管仲再拜稽首而起曰今日君成霸臣貪承命趨立於相位乃令五官行事異日公告管仲曰欲以諸侯之閒無事也小脩兵革管仲曰不可百姓病公先與百姓而藏其兵與其厚於兵不如厚於人齊國之社稷未定公未始於人而始於兵外不親於諸侯内不親於民公曰諾政未能有行也二年桓公彌亂又告管仲曰欲繕兵管仲又曰不可公不聽果爲兵桓公與宋夫人飲舡中夫人蕩舡而懼公公怒出之宋受而嫁之蔡侯明年公怒告管仲曰欲伐宋管仲曰不可臣聞内政不脩外舉事不濟公不聽果伐宋諸侯興兵而救宋大敗齊師公怒歸告管仲曰請脩革吾士不練吾兵不實諸侯故敢救吾讎内脩兵管仲曰不可齊國危矣内奪民用士勸於勇外亂之本也外犯諸侯民多怨也爲義之士不入齊國安得無危鮑叔曰公必用夷吾之言公不聽乃令四封之内脩兵關市之征侈之公乃遂用以勇授禄鮑叔謂管仲曰異日者公許子霸今國彌亂子將何如管仲曰吾君惕其智多誨姑少胥其自及也鮑叔曰比其自及也國無闕亡乎管仲曰未也國中之政夷吾尚微爲焉亂乎尚可以待外諸侯之佐既無有吾二人者未有敢犯我者明年朝之爭禄相刺裚而刎頸者不絶鮑叔謂管仲曰國死者衆矣毋乃害乎管仲曰安得已然此皆其貪民也夷吾之所患者諸侯之爲義者莫肯入齊齊之為義者莫肯仕此夷吾之所患也若夫死者吾安用而愛之公又内脩兵三年桓公將伐魯曰魯與寡人近於是其救宋也疾寡人且誅焉管仲曰不可臣聞有土之君不勤於兵不忌於辱不輔其過則社稷安勤於兵忌於辱輔其過則社稷危公不聽興師伐魯造於長勺魯莊公興師逆之大敗之桓公曰吾兵猶尚少吾參圍之安能圉我四年脩兵同甲十萬車五千乗謂管仲曰吾士既練吾兵既多寡人欲服魯管仲喟然嘆曰齊國危矣君不競於徳而競於兵天下之國帶甲十萬者不鮮矣吾欲發小兵以服大兵内失吾衆諸侯設備吾人設詐國欲無危得已乎公不聽果伐魯魯不敢戰去國五十里而為之關魯請比於關内以從于齊齊亦母復侵魯桓公許諾魯人請盟曰魯小國也固不帶劒今而帶劒是交兵聞於諸侯君不如己請去兵桓公曰諾乃令從者毋以兵管仲曰不可諸侯加忌於君君如是以退可君果弱魯君諸侯又加貪於君後有事小國彌堅大國設備非齊國之利也桓公不聽管仲又諌曰君必不去魯胡不用兵曹劌之爲人也堅强以忌不可以約取也桓公不聽果與之遇莊公自懐劒曹劌亦懐劒踐壇莊公抽劔其懐曰魯之境去國五十里亦無不死而已左椹桓公右自承曰均之死也戮死於君前管仲走君曹劌抽劒當兩階之閒曰二君將改圖無有進者管仲曰君與地以汶爲竟桓公許諾以汶為竟而歸桓公歸而脩於政不脩於兵革自圉辟人以過弭師五年宋伐𣏌桓公謂管仲與鮑叔曰夫宋寡人固欲伐之無若諸侯何夫𣏌明王之後也今宋伐之予欲救之其可乎管仲對曰不可臣聞内政之不脩外舉義不信君將外舉義以行先之則諸侯可令附桓公曰於此不救後無以伐宋管仲曰諸侯之君不貪於土貪於土必勤於兵勤於兵必病於民民病則多詐夫詐密而後動者勝詐則不信於民夫不信於民則亂内動則危於身是以古之人聞先王之道者不􁓨於兵桓公曰然則奚若管仲對曰以臣則不而令人以重幣使之使之而不可君受而封之桓公問鮑叔曰奚若鮑叔曰公行夷吾之言公乃命曹孫宿使於宋宋不聽果伐𣏌桓公築縁陵以封之予車百乗甲一千明年狄人伐邢邢君出致於齊桓公築夷儀以封之予車百乗卒千人明年狄人伐衛衛君出致於虚桓公且封之隰朋賔胥無諌曰不可三國所以亡者絶以小今君蘄封亡國國盡若何桓公問管仲曰奚若管仲曰君有行之名安得有其實君其行也公又問鮑叔鮑叔曰君行夷吾之言桓公築楚丘以封之與車三百乗甲五千既以封衛明年桓公問管仲將何行管仲對曰公内脩政而勸民可以信於諸侯矣君許諾乃輕稅㢮關市之征爲賦禄之制旣已管仲又請曰問病臣願賞而無罰五年諸侯可令傅公曰諾旣行之管仲又請曰諸侯之禮令齊以豹皮往小侯以鹿皮報齊以馬往小侯以犬報桓公許諾行之管仲又請賞於國以及諸侯君曰諾行之管仲賞於國中君賞於諸侯諸侯之君有行事善者以重幣賀之從列士以下有善者衣裳賀之凡諸侯之臣有諌其君而善者以璽問之以信其言公既行之又問管仲曰何行管仲曰隰朋聦明捷給可令爲東國賔胥無堅强以良可以爲西土衛國之敎危傅以利公子開方之爲人也慧以給不能久而樂始可游於衛魯邑之教好邇而訓於禮季友之爲人也恭以精博於糧多小信可游於魯楚國之教巧文以利不好立大義而好立小信䝉孫博於教而文巧於辭不好立大義而好結小信可游於楚小侯既服大侯既附夫如是則始可以施政矣君曰諾乃游公子開方於衛游季友於魯游䝉孫於楚五年諸侯附狄人伐桓公告諸侯曰請救伐諸侯許諾大侯車二百乗卒二千人小侯車百乗卒千人諸侯皆許諾齊車千乗卒可致縁陵戰於後故敗狄其車甲與貨小侯受之大侯近者以其縣分之不踐其國北州侯莫來桓公遇南州侯於召陵曰狄爲無道犯天子令以伐小國以天子之故敬天之命令以救伐北州侯莫至上不聽天子令下無禮諸侯寡人請誅於北州之侯諸侯許諾桓公乃北伐令支下鳬之山斬孤竹遇山戎顧問管仲曰將何行管仲對曰君教諸侯爲民聚食諸侯之兵不足者君助之發如此則始可以加政矣桓公乃告諸侯必足三年之食安以其餘脩兵革兵革不足以引其事告齊齊助之發旣行之公又問管仲曰何行管仲對曰君㑹其君臣父子則可以加政矣公曰㑹之道奈何曰諸侯無專立妾以爲妻毋專殺大臣無國勞毋專予禄士庶人毋專棄妻毋曲隄毋貯粟毋禁材行此卒歳則始可以罰矣君乃布之於諸侯諸侯許諾受而行之卒嵗呉人伐穀桓公告諸侯未徧諸侯之師竭至以待桓公桓公以車千乗㑹諸侯於竟都師未至呉人逃諸侯皆罷桓公歸問管仲曰將何行管仲曰可以加政矣曰從今以往二年適子不聞孝不聞愛其弟不聞敬老國良三者無一焉可誅也諸侯之臣及國事三年不聞善可罰也君有過大夫不諫士庶人有善而大夫不進可罰也士庶人聞之吏賢孝悌可賞也桓公受而行之近侯莫不請事兵車之㑹六乗車之㑹三饗國四十有二年桓公踐位十九年㢮關市之征五十而取一賦禄以粟案田而稅二歳而稅一上年什取三中年什取二下年什取一歳飢不稅歳飢㢮而稅桓公使鮑叔識君臣之有善者晏子識不仕與耕者之有善者髙子識工賈之有善者國子爲李隰朋爲東國賔胥無爲西土弗鄭爲宅凡仕者近公不仕與耕者近門工賈近市三十里驕行此三者為下令晏子進貴人之子出不仕處不華而友有少長為上舉得二為次得一為下士處靖敬老與貴交不失禮行此三者爲上舉得二爲次得一為下耕者農農用力應於父兄事賢多行此三者爲上舉得二爲次得一為下令髙子進工賈應於父兄事長養老承事敬行此三者為上舉得二者爲次得一者為下令國子以情斷獄三大夫既已選舉使縣行之管仲進而舉言上而見之於君以卒年君舉管仲告鮑叔曰勸國家不得成而悔從政不治不能野原又多而發訟驕凡三者有罪無赦告晏子曰貴人子處華下交好飲食行此三者有罪無赦士出入無常不敬老而營富行此三者有罪無赦耕者出入不應於父兄用力不農不事賢行此三者有罪無赦告國子曰工賈出入不應父兄承事不敬而違老治危行此三者有罪無赦凡於父兄無過州里稱之吏進之君用之有善無賞有過無罰吏不進廉意於父兄無過於州里莫稱吏進之君用之善為上賞不善吏有罰君謂國子凡貴賤之義入與父俱出與師俱上與君俱凡三者遇賊不死不知賊則無赦斷獄情與義易義與禄易易禄可無斂有可無赦"}
{"id": "KR3c0001_008", "series": "KR3c0001", "text": "管仲會國用三分二在賔客其一在國管仲懼而復之公曰吾子猶如是乎四鄰賔客入者說出者譽光名滿天下入者不說出者不譽汙名滿天下壤可以爲粟木可以爲貨粟盡則有生貨散則有聚君人者名之爲貴財安可有管仲曰此君之明也公曰民辦軍事矣則可乎對曰不可甲兵未足也請薄刑罰以厚甲兵於是死罪不殺刑罪不罰使以甲兵贖死罪以犀甲一㦸刑罰以脅盾一㦸過罰以金軍無所計而訟者成以束矢公曰甲兵既足矣吾欲誅大國之不道者可乎對曰愛四封之内而后可以惡竟外之不善者安卿大夫之家而后可以危救敵之國賜小國地而后可以誅大國之不道者舉賢良而后可以廢慢法鄙賤之民是故先王必有置也而后必有廢也必有利也而后必有害也桓公曰昔三王者旣弑其君今言仁義則必以三王爲法度不識其故何也對曰昔者禹平治天下及桀而亂之湯放桀以定禹功也湯平治天下及紂而亂之武王伐紂以定湯功也且善之伐不善也自古至今未有改之君何疑焉公又問曰古之亡國其何失對曰計得地與寳而不計失諸侯計得財委而不計失百姓計見親而不計見棄三者之屬一足以削遍而有者亡矣古之隳國家隕社稷者非故且爲之也必少有樂焉不知其䧟於惡也桓公謂管仲曰請致仲父公與管仲父而將飲之掘新井而柴焉十日齋戒召管仲管仲至公執爵夫人執尊觴三行管仲趨出公怒曰寡人齋戒十日而飲仲父寡人自以爲脩矣仲父不告寡人而出其故何也鮑叔隰朋趨而出及管仲於途曰公怒管仲反入倍屏而立公不與言少進中庭公不與言少進傅堂公曰寡人齋戒十日而飲仲父自以爲脱於罪矣仲父不告寡人而出未知其故也對曰臣聞之沉於樂者洽於憂厚於味者薄於行慢於朝者緩於政害於國家者危於社稷臣是以敢出也公遽下堂曰寡人非敢自爲脩也仲父年長雖寡人亦衰矣吾願一朝安仲父也對曰臣聞壯者無怠老者無偷順天之道必以善終者也三王失之也非一朝之萃君柰何其偷乎管仲走出君以賔客之禮再拜送之明日管仲朝公曰寡人願聞國君之信對曰民愛之鄰國親之天下信之此國君之信公曰善請問信安始而可對曰始於爲身中於爲國成於爲天下公曰請問爲身對曰道血氣以求長年長心長徳此爲身也公曰請問爲國對曰逺舉賢人慈愛百姓外存亡國繼絶世起諸孤薄稅斂輕刑罰此爲國之大禮也法行而不苛刑廉而不赦有司寛而不凌菀濁困滯皆法度不亡往行不來而民游世矣此爲天下也桓公自莒反于齊使鮑叔牙爲宰鮑叔辭曰臣君之庸臣也君有加惠於其臣使臣不凍飢則是君之賜也若必治國家則非臣之所能也其唯管夷吾乎臣之所不如管夷吾者五寛惠愛民臣不如也治國不失秉臣不如也忠信可結於諸侯臣不如也制禮義可法於四方臣不如也介胄執枹立於軍門使百姓皆加勇臣不如也夫管仲民之父母也將欲治其子不可棄其父母公曰管夷吾親射寡人中鈎殆於死今乃用之可乎鮑叔曰彼爲其君動也君若宥而反之其爲君亦猶是也公曰然則爲之柰何鮑叔曰君使人請之魯公曰施伯魯之謀臣也彼知吾將用之必不吾予也鮑叔曰君詔使者曰寡君有不令之臣在君之國願徇於國爲羣臣僇若不生得是君與寡君賊比也非弊邑之君所謂也使臣不能受命於是魯君乃不殺遂生束縛而柙以予齊鮑叔受而哭之三舉施伯從而笑之謂大夫曰管仲必不死夫鮑叔之忍不僇賢人其智稱賢以自成也鮑叔相公子小白先入得國管仲召忽奉公子糺後入與魯以戰能使魯敗功足以得天與失天其人事一也今魯懼殺公子糺召忽囚管仲以予齊鮑叔知無後事必將勤管仲以勞其君願以顯其功衆必予之有得力死之功猶尚可加也顯生之功將何如是昭徳以貳君也鮑叔之知不是失也至於堂阜之上鮑叔祓而浴之三桓公親迎之郊管仲詘纓捷衽使人操斧而立其後公辭斧三然後退之公曰垂䙬下衽寡人將見管仲再拜稽首曰應公之賜殺之黄泉死且不朽公遂與歸禮之於廟三酌而問為政焉曰昔先君襄公高臺廣池湛樂飲酒田獵罼弋不聽國政卑聖侮士唯女是崇九妃六嬪陳妾數千食必粱肉衣必文繡而戎士凍飢戎馬待游車之弊戎士待陳妾之餘倡優侏儒在前而賢大夫在後是以國家不日益不月長吾恐宗廟之不掃除社稷之不血食敢問為之柰何管子對曰昔吾先王周昭王穆王世法文武之逺迹以成其名合羣國比校民之有道者設象以為民紀式美以相應比綴以書原本窮末勸之以慶賞糺之以刑罰糞除其顛旄賜予以鎭撫之以爲民終始公曰為之柰何管子對曰昔者聖王之治其民也參其國而伍其鄙定民之居成民之事以為民紀謹用其六秉如是而民情可得而百姓可御桓公曰六秉者何也管子曰殺生貴賤貧富此六秉也桓公曰叅國柰何管子對曰制國以爲二十一鄉商工之鄉六士農之鄉十五公帥十一鄉高子帥五鄉國子帥五鄉叅國故爲三軍公立三官之臣市立三鄉工立三族澤立三虞山立三衡制五家為䡄䡄有長十䡄為里里有司四里為連連有長十連為鄉鄉有良人三鄉一帥桓公曰五鄙柰何管子對曰制五家為䡄䡄有長六䡄為邑邑有司十邑為率率有長十率為鄉鄉有良人三鄉爲屬屬有帥五屬一大夫武政聽屬文政聽鄉各保而聽母有滛泆者桓公曰定民之居成民之事柰何管子對曰士農工商四民者國之石民也不可使雜處雜處則其言哤其事亂是故聖王之處士必於閒燕處農必就田壄處工必就官府處商必就市井今夫士羣萃而州處間燕則父與父言義子與子言孝其事君者言敬長者言愛㓜者言弟旦昔從事於此以教其子弟少而習焉其心安焉不見異物而遷焉是故其父兄之教不肅而成其子弟之學不勞而能夫是故士之子常為士今夫農羣萃而州處審其四時權節具備其械器用比耒耜穀芨及寒擊槀除田以待時乃耕深耕均種疾耰先雨芸耨以待時雨時雨既至挾其槍刈耨鎛以旦暮從事於田壄稅衣就功别苗莠列䟽遬首戴苧蒲身服襏襫沾體塗足暴其髪膚盡其四支之力以疾從事於田野少而習焉其心安焉不見異物而遷焉是故其父兄之教不肅而成其子弟之學不勞而能是故農之子常爲農樸野而不慝其秀才之能為士者則足頼也故以耕則多粟以士則多賢是以聖王敬畏戚農有司見之而不以告其罪五有司巳於事而竣今夫工羣萃而州處相良材審其四時辨其功苦權節其用論比計制斷器尚完利相語以事相示以功相陳以巧相高以知事旦昔從事於此以教其子弟少而習焉其心安焉不見異物而遷焉是故其父兄之教不肅而成其子弟之學不勞而能夫是故工之子常為工今夫商羣萃而州處觀凶飢審國變察其四時而監其鄉之貨以知其市之賈負任擔荷服牛輅馬以周四方料多少計貴賤以其所有易其所無買賤鬻貴是以羽旄不求而至竹箭有餘於國竒怪時來珍異物聚旦昔從事於此以教其子弟相語以利相示以時相陳以知賈少而習焉其心安焉不見異物而遷焉是故其父兄之教不肅而成其子弟之學不勞而能夫是故商之子常爲商相地而衰其政則民不移矣正旅舊則民不惰山澤各以其時至則民不茍陵陸丘井田疇均則民不惑無奪民時則百姓富犧牲不勞則牛馬育桓公又問曰寡人欲脩政以干時於天下其可乎管子對曰可公曰安始而可管子對曰始於愛民公曰愛民之道奈何管子對曰公修公族家修家族使相連以事相及以祿則民相親矣放舊罪修舊宗立無後則民殖矣省刑罰薄賦斂則民富矣鄉建賢士使教於國則民有禮矣出令不改則民正矣此愛民之道也公曰民富而以親則可以使之乎管子對曰舉財長工以止民用陳力尚賢以勸民知加刑無苛以濟百姓行之無私則足以容衆矣出言必信則令不窮矣此使民之道也桓公曰民居定矣事已成矣吾欲從事於天下諸侯其可乎管子對曰未可民心未吾安公曰安之柰何管子對曰脩舊法擇其善者舉而嚴用之慈於民予無財寛政役敬百姓則國富而民安矣公曰民安矣其可乎管仲對曰未可君若欲正卒伍修甲兵則大國亦將正卒伍修甲兵君有征戰之事則小國諸侯之臣有守圉之備矣然則難以速得意於天下公欲速得意於天下諸侯則事有所隱而政有所寓公曰為之奈何管子對曰作内政而寓軍令焉為高子之里為國子之里為公里三分齊國以為三軍擇其賢民使為里君鄉有行伍卒長則其制令且以田獵因以賞罰則百姓通於軍事矣桓公曰善於是乎管子乃制五家以爲䡄䡄爲之長十䡄爲里里有司四里爲連連爲之長十連爲郷郷有良人以爲軍令是故五家爲䡄五人爲伍䡄長率之十䡄爲里故五十人爲小戎里有司率之四里爲連故二百人爲卒連長率之十連爲郷故二千人爲旅郷良人率之五郷一師故萬人一軍五郷之師率之三軍故有中軍之鼓有高子之鼓有國子之鼓春以田曰蒐振旅秋以田曰獮治兵是故卒伍政定於里軍旅政定於郊内敎旣成令不得遷徙故卒伍之人人與人相保家與家相愛少相居長相游祭祀相福死喪相恤禍福相憂居處相樂行作相和哭泣相哀是故夜戰其聲相聞足以無亂晝戰其目相見足以相識驩欣足以相死是故以守則固以戰則勝君有此敎士三萬人以横行於天下誅無道以定周室天下大國之君莫之能圉也正月之朝鄉長復事公親問焉曰於子之鄉有居處為義好學聦明質仁慈孝於父母長弟聞於鄉里者有則以告有而不以告謂之蔽賢其罪五有司已於事而竣公又問焉曰於子之鄉有拳勇股肱之力䈥骨秀出於衆者有則以告有而不以告謂之蔽才其罪五有司已於事而竣公又問焉曰於子之鄉有不慈孝於父母不長弟於鄉里驕躁滛暴不用上令者有則以告有而不以告謂之下比其罪五有司已於事而竣於是乎鄉長退而脩徳進賢明公親見之遂使役之官公令官長期而書伐以告且令選官之賢者而復之曰有人居我官有功休徳維順端慤以待時使使民恭敬以勸其稱秉言則足以補官之不善政公宣問其鄉里而有考驗乃召而與之坐省相其質以叅其成功成事可立而時設問國家之患而不肉退而察問其鄉里以觀其所能而無大過登以為上卿之佐名之曰三選高子國子退而脩鄉鄉退而脩連連退而脩里里退而脩䡄䡄退而脩家是故匹夫有善故可得而舉也匹夫有不善可得而誅也政旣成鄉不越長朝不越爵罷士無伍罷女無家士三出妻逐於境外女三嫁入於舂穀是故民皆勉為善士與其為善於鄉不如為善於里與其為善於里不如為善於家是故士莫敢言一朝之便皆有終歲之計莫敢以終嵗為議皆有終身之功正月之朝五屬大夫復事於公擇其寡功者而譙之曰列地分民者若一何故獨寡功何以不及人教訓不善政事其不治一再則宥三則不赦公又問焉曰於子之屬有居處為義好學聦明賢仁慈孝於父母長弟聞於鄉里者有則以告有而不以告謂之蔽賢其罪五有司已事而竣公又問焉曰於子之屬有拳勇股肱之力秀出於衆者有則以告有而不以告謂之蔽才其罪五有司已事而竣公又問焉曰於子之屬有不慈孝於父母不長弟於鄉里驕躁滛暴不用上令者有則以告有而不以告者謂之下比其罪五有司已事而竣於是乎五屬大夫退而脩屬屬退而脩連連退而脩鄉鄉退而脩卒卒退而脩邑邑退而脩家是故匹夫有善可得而舉匹夫有不善可得而誅政成國安以守則固以戰則彊封内治百姓親可以出征四方立一霸王矣桓公曰卒伍定矣事已成矣吾欲從事於諸侯其可乎管子對曰未可若軍令則吾既寄諸内政矣夫齊國寡甲兵吾欲輕重罪而移之於甲兵公曰為之柰何管子對曰制重罪入以兵甲犀脅二㦸輕罪入蘭盾鞈革二㦸小罪入以金鈞分宥薄罪入以半鈞無坐抑而訟獄者正三禁之而不直則入一束矢以罰之美金以鑄戈劒矛㦸試諸狗馬惡金以鑄斤斧鉏夷鋸􁒯試諸木土桓公曰甲兵大足矣吾欲從事於諸侯可乎管仲對曰未可治内者未具也為外者未備也故使鮑叔牙為大諫王子城父為將弦子旗為理寗戚為田隰朋為行曹宿孫處楚商容處宋季勞處魯徐開封處衛匽尚處燕審友處晉又游士八千人奉之以車馬衣裘多其資粮財幣足之使出周游於四方以號召收求天下之賢士飾玩好使出周游於四方鬻之諸侯以觀其上下之所貴好擇其沈亂者而先政之公曰外内定矣可乎管子對曰未可鄰國未吾親也公曰親之奈何管子對曰審吾疆場反其侵地正其封界毋受其貨財而美為皮幣以極聘頫於諸侯以安四鄰則鄰國親我矣桓公曰甲兵大足矣吾欲南伐何主管子對曰以魯為主反其侵地常潛使海於有弊渠彌於有陼綱山於有牢桓公曰吾欲西伐何主管子對曰以衛為主反其侵地吉臺原姑與㭍里使海於有弊渠彌於有陼綱山於有牢桓公曰吾欲北伐何主管子對曰以燕為主反其侵地柴夫吠狗使海於有弊渠彌於有陼綱山於有牢四鄰大親既反其侵地正其封疆地南至于岱隂西至於濟北至於海東至于紀隨地方三百六十里三歲治定四嵗教成五歲兵出有敎士三萬人革車八百乗諸侯多沈亂不服於天子於是乎桓公東救徐州分吳半存魯蔡陵割越地南據宋鄭征伐楚濟汝水踰方地望文山使貢絲于周室成周反胙於隆嶽荆州諸侯莫不來服中救晉公禽狄王敗胡貉破屠何而騎寇始服北伐山戎制泠支斬孤竹而九夷始聽海濵諸侯莫不來服西征攘白狄之地遂至于西河方舟投柎乗浮濟河至于石沈縣車束馬踰大行與卑耳之貉拘秦夏西服流沙西虞而秦戎始從故兵一出而大功十二故東夷西戎南蠻北狄中國諸侯莫不賔服與諸侯飾牲為載書以誓要于上下薦神然後率天下定周室大朝諸侯於陽榖故兵車之㑹六乗車之㑹三九合諸侯一匡天下甲不解壘兵不解翳弢無弓服無矢寢武事行文道以朝天子葵丘之會天子使大夫宰孔致胙於桓公曰余一人之命有事於文武使宰孔致胙且有後命曰以爾自見有者雖曰受命無乃失諸乎桓公懼出見客曰天威不違顔咫尺小白承天子之命而毋不拜恐顛蹶於下以為天子羞遂下拜登受賞服大路龍旗九游渠門赤旂天子致胙於桓公而不受天下諸侯稱順焉桓公憂天下諸侯魯有夫人慶父之亂而二君弑死國絶無後桓公聞之使高子存之男女不淫馬牛選具執玉以見請為關内之侯而桓公不使也狄人攻邢桓公築夷儀以封之男女不淫馬牛選具執玉以見請為關内之侯而桓公不使也狄人攻衛衛人出旅於曹桓公城楚丘封之其畜以散亡故桓公予之繫馬三百匹天下諸侯稱仁焉於是天下之諸侯知桓公之為已勤也是以諸侯之歸之也譬若市人桓公知諸侯之歸己也故使輕其幣而重其禮故使天下諸侯以疲馬犬羊為幣齊以良馬報諸侯以縷帛布鹿皮四分以為幣齊以文錦虎豹皮報諸侯之使垂櫜而入攟載而歸故鈞之以愛致之以利結之以信示之以武是故天下小國諸侯既服桓公莫敢之倍而歸之喜其愛而貪其利信其仁而畏其武桓公知天下小國諸侯之多與己也於是又大施忠焉可為憂者為之憂可為謀者為之謀可為動者為之動伐譚萊而不有也諸侯稱仁焉通齊國之魚鹽東萊使關市幾而不正壥而不稅以為諸侯之利諸侯稱寛焉築蔡鄢陵培夏靈父丘以衛戎狄之地所以禁暴於諸侯也築五鹿中牟鄴蓋與社丘以衛諸夏之地所以示勸於中國也敎大成是故天下之於桓公逺國之民望如父母近國之民從如流水故行地兹逺得人彌衆是何也懷其文而畏其武故殺無道定周室天下莫之能圉武事立也定三革偃五兵朝服以濟河而無怵愓焉文事勝也是故大國之君慙媿小國諸侯附比是故大國之君事如臣僕小國諸侯驩如父母夫然故大國之君不尊小國諸侯不卑是故大國之君不驕小國諸侯不懾於是列廣地以益狹地損有財以與無財周其君子不失成功周其小人不失成命夫如是居處則順出則有成功不稱動甲兵之事以遂文武之近於天下桓公能假其羣臣之謀以益其智也其相曰夷吾大夫曰寗戚隰朋賔胥無鮑叔牙用此五子者何功度義光徳繼法紹終以遺後嗣貽孝昭穆大霸天下名聲廣裕不可掩也則唯有明君在上察相在下也初桓公郊迎管子而問焉管仲辭讓然後對以叅國伍鄙立五鄉以崇化建五屬以厲武寄兵於政因罰備器械加兵無道諸侯以事周室桓公大説於是齋戒十日將相管仲管仲曰斧鉞之人也幸以獲生以屬其腰領臣之祿也若知國政非臣之任也公曰子大夫受政寡人勝任子大夫不受政寡人恐崩管仲許諾再拜而受相三日公曰寡人有大邪三其猶尚可以為國乎對曰臣未得聞公曰寡人不幸而好田晦夜而至禽側田莫不見禽而後反諸侯使者無致百官有司無所復對曰惡則惡矣然非其急者也公曰寡人不幸而好酒日夜相繼諸侯使者無所致百官有司無所復對曰惡則惡矣然非其急者也公曰寡人有汙行不幸而好色而姑姉有不嫁者對曰惡則惡矣然非其急者也公作色曰此三者且可則惡有不可者矣對曰人君唯僾與不敏為不可僾則亡衆不敏不及事公曰善吾子就舎異日請與吾子圖之對曰時可將與夷吾何待異日乎公曰奈何對曰公子舉為人博聞而知禮好學而辭遜請使游於魯以結交焉公子開方為人巧轉而兊利請使游於衛以結交焉曹孫宿其為人也小廉而苛􁇜足恭而辭結正荆之則也請使往游以結交焉遂立行三使者而後退相三月請論百官公曰諾管仲曰升降揖讓進退閑習辨辭之剛柔臣不如隰朋請立為大行墾草入邑辟土聚粟多衆盡地之利臣不如寗戚請立為大司田平原廣牧車不結轍士不旋踵鼔之而三軍之士視死如歸臣不如王子城父請立為大司馬決獄折中不殺不辜不誣無罪臣不如賔骨無請立為大司理犯君顔色進諫必忠不辟死亡不撓富貴臣不如東郭牙請立以為大諫之官此五子者夷吾一不如然而以易夷吾夷吾不為也君若欲治國彊兵則五子者存矣若欲霸王夷吾在此桓公曰善鞈􁒯"}
{"id": "KR3c0001_009", "series": "KR3c0001", "text": "霸形第二十二内言五桓公在位管仲隰朋見立有閒有貳鴻飛而過之桓公嘆曰仲父今彼鴻鵠有時而南有時而北有時而往有時而來四方無逺所欲至而至焉非唯有羽翼之故是以能通其意於天下乎管仲隰朋不對桓公曰二子何故不對管子對曰君有霸王之心而夷吾非霸王之臣也是以不敢對桓公曰仲父胡為然盍不當言寡人其有鄉乎寡人之有仲父也猶飛鴻之有羽翼也若濟大水有舟楫也仲父不一言敎寡人寡人之有耳將安聞道而得度哉管子對曰君若將欲霸王舉大事乎則必從其本事矣桓公變躬遷席拱手而問曰敢問何謂其本管子對曰齊國百姓公之本也人甚憂飢而稅斂重人甚懼死而刑政險人甚傷勞而上舉事不時公輕其稅斂則人不憂飢緩其刑政則人不懼死舉事以時則人不傷勞桓公曰寡人聞仲父之言此三者聞命矣不敢擅也將薦之先君於是令百官有司削方墨筆明日皆朝於太廟之門朝定令於百吏使稅者百一鍾孤㓜不刑澤梁時縱關譏而不征市書而不賦近者示之以忠信逺者示之以禮義行此數年而民歸之如流水此其後宋伐杞狄伐邢衛桓公不救祼體紉匈稱疾召管仲曰寡人有千嵗之食而無百嵗之夀今有疾病姑樂乎管子曰諾於是令之縣鍾磬之榬陳歌舞竽瑟之樂日殺數十牛者數旬羣臣進諫曰宋伐杞狄伐邢衛君不可不救桓公曰寡人有千嵗之食而無百嵗之夀今又疾病姑樂乎且彼非伐寡人之國也伐鄰國也子無事焉宋已取相狄已拔邢衛矣桓公起行筍虡之閒管子從至大鍾之西桓公南面而立管仲北鄉對之大鍾鳴桓公視管子曰樂夫仲父管子對曰此臣之所謂哀非樂也臣聞之古者之言樂於鍾磬之閒者不如此言脫於口而令行乎天下游鍾磬之閒而無四面兵革之憂今君之事言脫於口令不得行於天下在鍾磬之閒而有四面兵革之憂此臣之所謂哀非樂也桓公曰善於是伐鍾磬之縣併歌舞之樂宫中虚無人桓公曰寡人以伐鍾磬之縣併歌舞之樂矣請問所始於國將爲何行管子對曰宋伐𣏌狄伐邢衞而君之不救也臣請以慶臣聞之諸侯爭於彊者勿與分於彊今君何不定三君之處哉於是桓公曰諾因命以車百乗卒千人以縁陵封𣏌車百乗卒千人以夷儀封邢車五百乗卒五千人以楚丘封衞桓公曰寡人以定三君之居處矣今又將何行管子對曰臣聞諸侯貪於利勿與分於利君何不發虎豹之皮文錦以使諸侯令諸侯以縵帛鹿皮報桓公曰諾於是以虎豹皮文錦使諸侯諸侯以縵帛鹿皮報則令固始行於天下矣此其後楚人攻宋鄭燒􁃚熯焚鄭地使城壞者不得復築也屋之燒者不得復葺也令其人有喪雌雄居室如烏䑕處穴要宋田夾塞兩川使水不得東流東山之西水深滅垝四百里而後可田也楚欲吞宋鄭而畏齊曰思人衆兵彊能害己者必齊也於是乎楚王號令於國中曰寡人之所明於人君者莫如桓公所賢於人臣者莫如管仲明其君而賢其臣寡人願事之誰能為我交齊者寡人不愛封侯之君焉於是楚國之賢士皆抱其重寳幣帛以事齊桓公之左右無不受重寳幣帛者於是桓公召管仲曰寡人聞之善人者人亦善之今楚王之善寡人一甚矣寡人不善將拂於道仲父何不遂交楚哉管子對曰不可楚人攻宋鄭燒􁃚熯焚鄭地使城壞者不得復築也屋之燒者不得復葺也令人有喪雌雄居室如鳥鼠處穴要宋田夾塞兩川使水不得東流東山之西水深滅垝四百里而后可田也楚欲吞宋鄭思人衆兵彊而能害己者必齊也是欲以文克齊而以武取宋鄭也楚取宋鄭而不止禁是失宋鄭也禁之則是又不信於楚也知失於内兵困於外非善舉也桓公曰善然則若何管子對曰請興兵而南存宋鄭而令曰無攻楚言與楚王遇至於遇上而以鄭城與宋水為請楚若許則是我以文令也楚若不許則遂以武令焉桓公曰善於是遂興兵而南存宋鄭與楚王遇於召陵之上而令於遇上曰母貯粟毋曲隄無擅廢適子無置妾以為妻因以鄭城與宋水為請於楚楚人不許遂退七十里而舎使軍人城鄭南之地立百代城焉曰自此而北至於河者鄭自城之而楚不敢隳也東發宋田夾兩川使永復東流而楚不敢塞也遂南伐及踰方城濟於汝水望汶山南致楚越之君而西伐秦北伐狄東存晉公於南北伐孤竹還存燕公兵車之會六乗車之會三九合諸侯反位已霸修鍾磬而復樂管子曰此臣之所謂樂也霸言第二十三内言六霸王之形象天則地化人易代創制天下等列諸侯賔屬四海時匡天下大國小之曲國正之彊國弱之重國輕之亂國并之暴王殘之僇其罪卑其列維其民然后王之夫豐國之謂霸兼正之國之謂王夫王者有所獨明徳共者不取也道同者不王也夫爭天下者以威易危暴王之常也君人者有道霸王者有時國修而鄰國無道霸王之資也夫國之存也鄰國有焉國之亡也鄰國有焉鄰國有事鄰國得焉鄰國有事鄰國亡焉天下有事則聖王利也國危則聖人知矣夫先王所以王者資鄰國之舉不當也舉而不當此鄰敵之所以得意也夫欲用天下之權者必先布徳諸侯是故先王有所取有所與有所詘有所信然後能用天下之權夫兵幸於權權幸於地故諸侯之得地利者權從之失地利者權去之夫爭天下者必先爭人明大數者得人審小計者失人得天下之衆者王得其半者霸是故聖王卑禮以下天也夫明王之所輕者馬與玉其所重者政與軍若失主不然輕與人政而重予人馬輕予人軍而重予人玉重宫門之營而輕四竟之守所以削也夫權者神聖之所資也獨明者天下之利器也獨斷者微密之營壘也此三者聖人之所則也聖人畏微而愚人畏明聖人之憎惡也内愚人之憎惡也外聖人將動必知愚人至危易辭聖人能輔時不能違時知者善謀不如當時精時者日少而功多夫謀無主則困事無備則廢是以聖王務具其備而慎守其時以備待時以時興事時至而舉兵絶堅而攻國破大而制地大本而小摽埊近而攻逺以大牽小以彊使弱以衆致寡徳利百姓威振天下令行諸侯而不拂近無不服逺無不聽夫明王爲天下正理也案彊助弱圉暴止貪存亡定危繼絶世此天下之所載也諸侯之所與也百姓之所利也是故天下王之知蓋天下繼最一世材振四海王之佐也千乗之國可得其守諸侯可得而臣天下可得而有也萬乗之國失其守國非其國也天下皆理已獨亂國非其國也諸侯皆令已獨孤國非其國也鄰國皆險已獨易國非其國也此三者亡國之徴也夫國大而政小者國從其政國小而政大者國益大大而不爲者復小彊而不理者復弱衆而不理者復寡貴而無禮者復賤重而凌節者復輕富而驕肆者復貧故觀國者觀君觀軍者觀將觀備者觀野其君如明而非明也其將如賢而非賢也其人如耕者而非耕也三守既失國非其國也地大而不為命曰土滿人衆而不理命曰人滿兵威而不止命曰武滿三滿而不止國非其國也地大而不耕非其地也卿貴而不臣非其卿也人衆而不親非其人也夫無土而欲富者憂無徳而欲王者危施薄而求厚者孤夫上夾而下苴國小而都大者弑主尊臣卑上威下敬令行人服理之至也使天下兩天子天下不可理也一國而兩君一國不可理也一家而兩父一家不可理也夫令不高不行不搏不聽堯舜之人非生而理也桀紂之人非生而亂也故理亂在上也夫霸王之所始也以人為本本理則國固本亂則國危故上明則下敬政平則人安士敎和則兵勝敵使能則百事理親仁則上不危任賢則諸侯服霸王之形徳義勝之智謀勝之兵戰勝之地形勝之動作勝之故王之夫善用國者因其大國之重以其勢小之因彊國之權以其勢弱之因重國之形以其勢輕之弱國衆合彊以攻弱以圖霸彊國少合小以攻大以圖王彊國衆而言王勢者愚人之智也彊國少而施霸道者敗事之謀也夫神聖視天下之形知動靜之時視先後之稱知禍福之門彊國衆先舉者危後舉者利彊國少先舉者王後舉者亡戰國衆後舉可以霸戰國少先舉可以王夫王者之心方而不最列不讓賢賢不齒弟擇衆是貪大物也是以王之形大也夫先王之爭天下也以方心其立之也以整齊其理之也以平易立政出令用人道施爵禄用地道舉大事用天道是故先王之伐也伐逆不伐順伐險不伐易伐過不伐及四封之内以正使之諸侯之會以權致之近而不服者以地患之逺而不聽者以刑危之一而伐之武也服而舍之文也文武具滿徳也夫輕重彊弱之形諸侯合則彊孤則弱驥之材而百馬伐之驥必罷矣彊最一伐而天下共之國必弱矣彊國得之也以收小其失之也以恃彊小國得之也以制節其失之也以離彊夫國小大有謀彊弱有形服近而彊逺王國之形也合小以攻大敵國之形也以負海攻負海中國之形也折節事彊以避罪小國之形也自古以至今未嘗有能先作難違時易形以立功名者無有常先作難違時易形無不敗者也夫欲臣伐君正四海者不可以兵獨攻而取也必先定謀慮便地形利權稱親與國視時而動王者之術也夫先王之伐也舉之必義用之必暴相形而知可量力而知攻攻得而知時是故先王之伐也必先戰而后攻先攻而后取地故善攻者料衆以攻衆料食以攻食料備以攻備以衆攻衆衆存不攻以食攻食食存不攻以備攻備備存不攻釋實而攻虚釋堅而攻膬釋難而攻易夫摶國不在敦古理世不在善攻霸王不在成曲夫舉失而國危刑過而權倒謀易而禍反計得而彊信功得而名從權重而令行固其數也夫爭彊之國必先爭謀爭刑爭權令人主一喜一怒者謀也令國一輕一重者刑也令兵一進一退者權也故精於謀則人主之願可得而令可行也精於刑則大國之地可奪彊國之兵可圉也精於權則天下之兵可齊諸侯之君可朝也夫神聖視天下之刑知世之所謀知兵之所攻知地之所歸知令之所加矣夫兵攻所憎而利之此鄰國之所不親也權動所惡而實寡歸者彊擅破一國彊在後世者王擅破一國彊在鄰國者亡問第二十四内言七凡立朝廷問有本紀爵授有徳則大臣興義祿予有功則士輕死節上帥士以人之所戴則上下和授事以能則人上功審刑當罪則人不易訟無亂社稷宗廟則人有所宗毋遺老忘親則大臣不怨舉知人急則衆不亂行此道也國有常經人知終始此霸王之術也然後問事事先大功政自小始問死事之孤其未有田宅者有乎問少仕而未勝甲兵者幾何人問死事之寡其餼廪何如問國之有功大者何官之吏也問州之大夫也何里之士也今吏亦何以明之矣問刑論有常以行不可改也今其事之久留也何若問五官有度制官都其有常斷今事之稽也何待問獨夫寡婦孤寡疾病者幾何人也問國之棄人何族之子弟也問鄉之良家其所牧養者幾何人矣問邑之貧人債而食者幾何家問理園圃而食者幾何家人之開田而耕者幾何家士之身耕者幾何家問鄉之貧人何族之别也問宗子之牧昆弟者以貧從昆弟者幾何家餘子仕而有田邑今入者幾何人子弟以孝聞於鄉里者幾何人餘子父母存不養而出離者幾何人士之有田而不使者幾何人吏惡何事士之有田而不耕者幾何人身何事君臣有位而未有田者幾何人外人之來從而未有田宅者幾何家國子弟之游于外者幾何人貧士之受責於大夫者幾何人官賤行書身士以家臣自代者幾何人官承吏之無田餼而徒理事者幾何人羣臣有位事官大夫者幾何人外人來游在大夫之家者幾何人鄉子弟力田為人率者幾何人國子弟之無上事衣食不節率子弟不田弋獵者幾何人男女不整齊亂鄉子弟者有乎問人之貸粟米有别劵者幾何家問國之伏利其可應人之急者幾何所也人之所害於鄉里者何物也問士之有田宅身在陳列者幾何人餘子之勝甲兵有行伍者幾何人問男女有巧伎能利備用者幾何人處女操工事者幾何人冗國所開口而食者幾何人問一民有幾年之食也問兵車之計幾何乗也牽家馬軛家車者幾何乗處士修行足以教人可使帥衆莅百姓者幾何人士之急難可使者幾何人工之巧出足以利軍伍處可以修城郭補守備者幾何人城粟軍粮其可以行幾何年也吏之急難可使者幾何人大夫䟽器甲兵兵車旌旗鼓鐃帷幕帥車之載幾何乗䟽藏器弓弩之張衣夾鋏鈎弦之造戈㦸之緊其厲何若其冝修而不修者故何視而造修之官出器處器之具冝起而未起者何待鄉師車輜造脩之具其繕何若工尹伐材用毋於三時羣材乃植而造器定冬皃良備用必足人有餘兵詭陳之行以慎國常時簡稽帥馬牛之肥膌其老而死者皆舉之其就山藪林澤食薦者幾何出入死生之會幾何若夫城郭之厚薄溝壑之淺深門閭之尊卑冝脩而不脩者上必幾之守備之伍器物不失其具滛雨而各有處藏問兵官之吏國之豪士其急難足以先後者幾何人夫兵事者危物也不時而勝不義而得未為福也失謀而敗國之危也愼謀乃保國問所以敎選人者何事問執官都者其位事幾何年矣所辟草萊有益於家邑者幾何矣所封表以益人之生利者何物也所築城郭脩牆閉絶通道阨闕深防溝以益人之地守者何所也所捕盜賊除人害者幾何矣制地君曰理國之道地徳為首君臣之禮父子之親覆育萬人官府之藏彊兵保國城郭之險外應四極具取之地而市者天地之財具也而萬人之所和而利也正是道也民荒無苛人盡地之職一保其國各主異位毋使讒人亂普而徳營九軍之親關者諸侯之陬隧也而外財之門戶也萬人之道行也明道以重告之征於關者勿征於市征於市者勿征於關虚車勿索徒負勿入以來逺人十六道同身外事謹則聽其名視其名視其色是其事稽其德以觀其外則無敦於權人以困貌德國則不惑行之職也問於邊吏曰小利害信小怒傷義邊信傷德厚和構四國以順貌德后鄉四極令守法之官日行度必明失經常􁃚"}
{"id": "KR3c0001_010", "series": "KR3c0001", "text": "戒第二十六内言九桓公將東游問於管仲曰我游猶軸轉斛南至琅邪司馬曰亦先王之游已何謂也管仲對曰先王之游也春出原農事之不本者謂之游秋出補人之不足者謂之夕夫師行而糧食其民者謂之亡從樂而不反者謂之荒先王有游夕之業於人無荒亡之行於身桓公退再拜命曰寳法也管仲復於桓公曰無翼而飛者聲也無根而固者情也無方而富者生也公亦固情謹聲以嚴尊生此謂道之榮桓公退再拜請若此言管仲復於桓公曰任之重者莫如身塗之畏者莫如口期而逺者莫如年以重任行畏塗至逺期唯君子乃能矣桓公退再拜之曰夫子數以此言者敎寡人管仲對曰滋味動静生之養也好惡喜怒哀樂生之變也聦明當物生之徳也是故聖人齊滋味而時動静御正六氣之變禁止聲色之淫邪行亡乎體違言不存口静然定生聖也仁從中出義從外作仁故不以天下為利義故不以天下為名仁故不代王義故七十而致政是故聖人上徳而下功尊道而賤物道徳當身故不以物惑是故身在草茅之中而無懾意南面聽天下而無驕色如此而后可以為天下王所以謂徳者不動而疾不相告而知不為而成不召而至是徳也故天不動四時云下而萬物化君不動政令陳下而萬功成心不動使四枝耳目而萬物情寡交多親謂之知人寡事成功謂之知用聞一言以貫萬物謂之知道多言而不當不如其寡也博學而不自反必有邪孝弟者仁之祖也忠信者交之慶也内不考孝弟外不正忠信澤其四經而誦學者是亡其身者也桓公明日弋在廩管仲隰朋朝公望二子㢮弓脫釬而迎之曰今夫鴻鵠春北而秋南而不失其時夫唯有羽翼以通其意於天下乎今孤之不得意於天下非皆二子之憂也桓公再言二子不對桓公曰孤既言矣二子何不對乎管仲對曰今夫人患勞而上使不時人患飢而上重斂焉人患死而上急刑焉如此而又近有色而逺有徳雖鴻鵠之有翼濟大水之有舟楫也其將若君何桓公蹵然逡遁管仲曰昔先王之理人也蓋人有患勞而上使之以時則人不患勞也人患飢而上薄斂焉則人不患飢矣人患死而上寛刑焉則人不患死矣如此而近有德而逺有色則四封之内視君其猶父母邪四方之外歸君其猶流水乎公輟射援綏而乗自御管仲爲左隰朋叅乗朔月三日進二子於里官再拜頓首曰孤之聞二子之言也耳加聦而視加明於孤不敢獨聽之薦之先祖管仲隰朋再拜頓首曰如君之王也此非臣之言也君之敎也於是管仲與桓公盟誓為令曰老弱勿刑叅宥而后弊關幾而不正市正而不布山林梁澤以時禁發而不正也草封澤鹽者之歸之也譬若市人三年敎人四年選賢以爲長五年始興車踐乗遂南伐楚門傅施城北伐山戎出冬䓗與戎叔布之天下果三匡天子而九合諸侯桓公外舎而不鼎饋中婦諸子謂宫人盍不出從乎君將有行宫人皆出從公怒曰孰謂我有行者宫人曰賤妾聞之中婦諸子公召中婦諸子曰女焉聞吾有行也對曰妾人聞之君外舍而不鼎饋非有内憂必有外患今君外舍而不鼎饋君非有内憂也妾是以知君之將有行也公曰善此非吾所與女及也而言乃至焉吾是以語女吾欲致諸侯而不至為之奈何中婦諸子曰自妾之身之不為人持接也未嘗得人之布織也意者更容不審邪明日管仲朝公告人不知也大仁也哉其朋乎公又問曰不幸而失仲父也二三大夫者其猶能以國寧乎管仲對曰君請矍巳乎鮑叔牙之為人也好直賔咠無之爲人也好善寗戚之為人也能事孫在之為人也善言公曰此四子者其孰能一人之上也寡人并而臣之則其不以國寧何也對曰鮑叔之為人好直而不能以國詘賔胥無之爲人也好善而不能以國詘寗戚之為人能事而不能以足息孫在之為人善言而不能以信黙臣聞之消息盈虚與百姓詘信然后能以國寧勿已者朋其可乎朋之爲人也動必量力舉必量技言終喟然而歎曰天之生朋以為夷吾舌也其身死舌焉得生哉管仲曰夫江黃之國近於楚為臣死乎君必歸之楚而寄之君不歸楚必私之私之而不救也則不可救之則亂自此始矣桓公曰諾管仲又言曰東郭有狗嘊嘊旦暮欲齧我猳而不使也今夫易牙子之不能愛將安能愛君君必去之公曰諾管子又言曰北郭有狗嘊嘊旦暮欲齧我猳而不使也今夫竪刁其身之不愛焉能愛君君必去之公曰諾管子又言曰西郭有狗嘊嘊旦暮欲齧我猳而不使也今夫衛公子開方去其千乗之太子而臣事君是所願也得於君者是將欲過其千乗也君必去之桓公曰諾管子遂卒卒十月隰朋亦卒桓公去易牙豎刁衞公子開方五味不至於是乎復反易牙官中亂復反豎刁利言卑辭不在側復反衞公子開方桓公内不量力外不量交而力伐四鄰公薨六子皆求立易牙與衞公子内與豎刁因共殺羣吏而立公子無虧故公死七日不斂九月不葬孝公犇宋宋襄公率諸侯以伐齊戰于甗大敗齊師殺公子無虧立孝公而還襄公立十三年桓公立四十二年凡兵主者必先審知地圖轘轅之險濫車之水名山通谷經川陵陸丘阜之所在苴草林木蒲葦之所茂道里之逺近城郭之大小名邑廢邑困殖之地必盡知之地形之出入相錯者盡藏之然后可以行軍襲邑舉錯知先後不失地利此地圖之常也人之衆寡士之精麤器之功苦盡知之此乃知形者也知形不如知能知能不如知意故主兵必叅具者也主明相知將能之謂參具故將出令發士期有日數矣宿定所征伐之國使羣臣大吏父兄便辟左右不能議成敗人主之任也論功勞行賞罰不敢蔽賢有私行用貨財供給軍之求索使百吏肅敬不敢解怠行邪以待君之令相室之任也繕器械選練士爲敎服連什伍徧知天下審御機數此兵主之事也㕘患第二十八短語二凡人主者猛毅則伐懦弱則殺猛毅者何也輕誅殺人之謂猛毅懦弱者何也重誅殺人之謂懦弱此皆有失彼此凡輕誅者殺不辜而重誅者失有罪故上殺不辜則道正者不安上失有罪則行邪者不變道正者不安則才能之人去亡行邪者不變則羣臣朋黨才能之人去亡則冝有外難羣臣朋黨則冝有内亂故曰猛毅者伐懦弱者殺也君之所以卑尊國之所以安危者莫要於兵故誅暴國必以兵禁辟民必以刑然則兵者外以誅暴内以禁邪故兵者尊主安國之經也不可廢也若夫世主則不然外不以兵而欲誅暴則地必虧矣内不以刑而欲禁邪則國必亂矣故凡用兵之計三驚當一至三至當一軍三軍當一戰故一期之師十年之蓄積殫一戰之費累代之功盡今交刃接兵而后利之則戰之自勝者也攻城圍邑主人易子而食之析骸而爨之則攻之自拔者也是以聖人小征而大匡不失天時不空地利用日維夢其數不出於計故計必先定而兵出於竟計未定而兵出於竟則戰之自敗攻之自毁者也得衆而不得其心則與獨行者同實兵不完利與無操者同實甲不堅密與俴者同實弩不可以及逺與短兵同實射而不能中與無矢者同實中而不能入與無鏃者同實將徒人與俴者同實短兵待逺矢與坐而待死者同實故凡兵有大論必先論其器論其士論其將論其主故曰器濫惡不利者以其士予人也士不可用者以其將予人也將不知兵者以其主予人也主不積務於兵者以其國予人也故一器成往夫具而天下無戰心二器成驚夫具而天下無守城三器成游夫具而天下無聚衆所謂無戰心者知戰必不勝故曰無戰心所謂無守城者知城必拔故曰無守城所謂無聚衆者知衆必散故曰無聚衆凡兵之所以先爭聖人賢士不為愛尊爵道術知能不為愛官職巧伎勇力不為愛重祿聦耳明目不為愛金財故伯夷叔齊非於死之日而後有名也其前行多修矣武王非於甲子之朝而後勝也其前政多善矣故小征千里徧知之築堵之墙十人之聚日五閒之大征徧知天下日一閒之散金財用聦明也故善用兵者無溝壘而有耳目兵不呼儆不茍聚不妄行不强進呼儆則敵人戒茍聚則衆不用妄行則羣卒困强進則銳士挫故凡用兵者攻堅則軔乗則神攻堅則者堅乗則堅者瑕故堅其堅者其者屠牛坦朝解九牛而刀可以莫鐵則刃游閒也故天道不行屈不足從人事荒亂以十破百器備不行以半擊倍故軍爭者不行於完城池有道者不行於無君故莫知其將至也至而不可圍莫知其將去也去而不可止敵人雖衆不能止待治者所道富也治而未必富也必知冨之事然後能富富者所道强也而富未必强也必知强之數然後能强强者所道勝也而强未必勝也必知勝之理然後能勝勝者所道制也而勝未必制也必知制之分然後能制是故治國有器富國有事强國有數勝國有理制天下有分爲人君者修官上之道而不言其中爲人臣者比官中之事而不言其外君道不明則受令者疑權度不一則修義者惑民有疑惑貳豫之心而上不能匡則百姓之與閒猶掲表而令之止也是故能象其道於國家加之於百姓而足以飾官化下者明君也能上盡言於主下致力於民而足以修義從令者忠臣也上惠其道下敦其業上下相希若望叅表則邪者可知也吏嗇夫任事人嗇夫任敎敎在百姓論在不撓賞在信誠體之以君臣其誠也以守戰如此則人嗇夫之事究矣吏嗇夫盡有訾程事律論法辟衡權斗斛文劾不以私論而以事爲正如此則吏嗇夫之事究矣人嗇夫成敎吏嗇夫成律之後則雖有敦慤忠信者不得善也而戲豫怠傲者不得敗也如此則人君之事究矣是故爲人君者因其業乗其事而稽之以度有善者賞之以列爵之尊田地之厚而民不慕也有過者罰之以廢亡之辱僇死之刑而民不疾也殺生不違而民莫遺其親者此唯上有明法而下有常事也天有常象地有常形人有常禮一設而不更此謂三常兼而一之人君之道也分而職之人臣之事也君失其道無以有其國臣失其事無以有其位然則上之畜下不妄而下之事上不虚矣上之畜下不妄所出法則制度者明也下之事上不虚則循義從令者審也上明下審上下同徳代相序也君不失其威下不曠其産而莫相徳也是以上之人務徳而下之人守節義禮成形於上而善下通於民則百姓上歸親於主而下盡力於農矣故曰君明相信五官肅士廉農愚商工愿則上下體而外内别也民性因而三族制也夫為人君者廕徳於人者也為人臣者仰生於上者也為人上者量功而食之以足為人臣者受任而處之以敎布政有均民足於産則國家豐矣以勞授祿則民不幸生刑罰不頗則下無怨心名正分明則民不惑於道道也者上之所以導民也是故道徳出於君制令傅於相事業程於官百姓之力也胥令而動者也是故君人也者無貴如其言人臣也者無愛如其力言下力上而臣主之道畢矣是故主畫之相守之相畫之官守之官畫之民役之則又有符節印璽典法筴籍以相揆也此明公道而滅姦偽之術也論材量能謀徳而舉之上之道也專意一心守職而不勞下之事也為人君者下及官中之事則有司不任爲人臣者上共專於上則人主失威是故有道之君正其徳以莅民而不言智能聦明智能聦明者下之職也所以用智能聦明者上之道也上之人明其道下之人守其職上下之分不同任而復合為一體是故知善人君也身善人役也君身善則不公矣人君不公常惠於賞而不忍於刑是國無法也治國無法則民朋黨而下比飾巧以成其私法制有常則民不散而上合竭情以納其忠是以不言智能而順事治國患解大臣之任也不言於聦明而善人舉姦偽誅視聽者衆也是以為人君者坐萬物之原而官諸生之職者也選賢論材而待之以法舉而得其人坐而收其福不可勝收也官不勝任犇走而奉其敗事不可勝救也而國未嘗乏於勝任之士上之明適不足以知之是以明君審知勝任之臣者也故曰主道得賢材遂百姓治治亂在主而已矣故曰主身者正徳之本也官治者耳目之制也身立而民化徳正而官治治官化民其要在上是故君子不求於民是以上及下之事謂之矯下及上之事謂之勝爲上而矯悖也為下而勝逆也國家有悖逆反迕之行有土主民者失其紀也是故别交正分之謂理順理而不失之謂道道徳定而民有軌矣有道之君者善明設法而不以私防者也而無道之君既已設法則舍法而行私者也為人上者釋法而行私則爲人臣者援私以為公公道不違則是私道不違者也行公道而託其私焉寖久而不知姦心得無積乎姦心之積也其大者有侵偪殺上之禍其小者有比周内爭之亂此其所以然者由主徳不立而國無常法也主徳不立則婦人能食其意國無常法則大臣敢侵其勢大臣假於女之能以規主情婦人嬖寵假於男之知以援外權於是乎外夫人而危太子兵亂内作以召外冦此危君之徴也是故有道之君上有五官以牧其民則衆不敢踰軌而行矣下有五橫以揆其官則有司不敢離法而使矣朝有定度衡儀以尊主位衣服緷絻盡有法度則君體法而立矣君據法而出令君臣之義而官論其徳能而待之大夫比官中之事不言其外而相為常具以給之相緫要者官謀士量實義美匡請所疑而君發其明府之法瑞以稽之立三階之上南面而受要是以上有餘日而官勝其任時令不淫而百姓肅給唯此上有法制下有分職也道者誠人之姓也非在人也而聖王明君善知而道之者也是故治民有常道而生財有常法道也者萬物之要也爲人君者執要而待之則下雖有姦偽之心不敢殺也夫道者虚設其人在則通其人亡則塞者也非兹是無以理人非兹是無以生財民治財育其福歸於上是以知明君之重道法而輕其國也故君一國者其道君之也王天下者其道王之也大王天下小君一國其道臨之也是以其所欲者能得諸民其所惡者能除諸民所欲者能得諸民故賢材遂所惡者能除諸民故姦僞省如冶之於金陶之於埴制在工也是故將與之惠厚不能供將殺之嚴威不能振嚴威不能振惠厚不能供聲實有閒也有善者不留其賞故民不私其利有過者不宿其罰故民不疾其威威罰之制無踰於民則人歸親於上矣如天雨然澤下尺生上尺是以官人不官事人不事獨立而無稽者人主之位也先王之在天下也民比之神明之徳先王善牧之於民者也夫民别而聽之則愚合而聽之則聖雖有湯武之徳復合於市人之言是以明君順人心安情性而發於衆心之所聚是以令出而不稽刑設而不用先王善與民為一體與民為一體則是以國守國以民守民也然則民不便為非矣雖有明君百步之外聽而不聞閒之堵牆窺而不見也而名爲明君者君善用其臣臣善納其忠也信以繼信善以傳善是以四海之内可得而治是以明君之舉其下也盡知其短長知其所不能益若任之以事賢人之臣其主也盡知短長與身力之所不至若量能而授官上以此畜下下以此事上上下交期於正則百姓男女皆與治焉俴"}
{"id": "KR3c0001_011", "series": "KR3c0001", "text": "古者未有君臣上下之别未有夫婦妃匹之合獸處羣居以力相征於是智者詐愚強者凌弱老幼孤獨不得其所故智者假衆力以禁强虐而暴人止為民興利除害正民之德而民師之是故道術德行出於賢人其從義理兆形於民心則民反道矣名物處違是非之分則賞罰行矣上下設民生體而國都立矣是故國之所以為國者民體以為國君之所以為君者賞罰以為君致賞則匱致罰則虐財匱而令虐所以失其民也是故明君審居處之教而民可使居治戰勝守固者也夫賞重則上不給也罰虐則下不信也是故明君飾食飲弔傷之禮而物厲之者也是故厲之以八政旌之以衣服富之以國裹貴之以王禁則民親君可用也民用則天下可致也天下道其道則至不道其道則不至也夫水波而上盡其搖而復下其勢固然者也故德之以懷也威之以畏也則天下歸之矣有道之國發號出令而夫婦盡歸親於上矣布法出憲而賢人列士盡功能於上矣千里之内束布之罰一畝之賦盡可知也治斧鉞者不敢讓刑治軒冕者不敢讓賞墳然若一父之子若一家之實義禮明也夫下不戴其上臣不戴其君則賢人不來賢人不來則百姓不用百姓不用則天下不至故曰德侵則君危論侵則有功者危令侵則官危刑侵則百姓危而明君者審禁淫侵者也上無淫侵之論則下無兾幸之心矣為人君者倍道弃法而好行私謂之亂為人臣者變故易常而巧官以諂上謂之騰亂至則虐騰至則北四者有一至敗敵人謀之則故施舍優猶以濟亂則百姓恱選賢遂材而禮孝弟則姦偽止要淫明設而守固昔者聖王本厚民生審知禍福之所生是故愼小事微違非索辯以根之然則躁作姦邪偽詐之人不敢試也此禮正民之道也古者有二言牆有耳伏冦在側牆有耳者微謀外泄之謂也伏冦在側者沈疑得民之道也微謀之泄也狡婦襲主之請而資游慝也沈疑之者得民者也前貴而後賤者為之驅也明君在上便僻不能食其意刑罰亟近也大臣不能侵其勢比黨者誅明也為人君者能逺讒諂廢比黨淫悖行食之徒無爵列於朝者此止詐拘姦厚國存身之道也為人上者制羣臣百姓通中央之人和是以中央之人臣主之叅制令之布於民也必由中央之人中央之人以緩爲急急可以取威以急爲緩緩可以惠民威惠遷於下則爲人上者危矣賢不肖之知於上必由中央之人財力之貢於上必由中央之人能易賢不肖而可威黨於下有能以民之財力上陷其主而可以爲勞於下兼上下以環其私爵制而不可加則爲人上者危矣先其君以善者侵其賞而奪之實者也先其君以惡者侵其刑而奪之威者也訛言於外者脅其君者也鬱令而不出者幽其君者也四者一作而上下不知也則國之危可坐而待也神聖者王仁智者君武勇者長此天之道人之情也天道人情通者質寵者從此數之因也是故始於患者不與其事親其事者不規其道是以為人上者患而不勞也百姓勞而不患也君臣上下之分素則禮制立矣是故以人役上以力役明以刑役心此物之理也心道進退而刑道滔赶進退者主制滔赶者主勞主勞者方主制者圓圓者運運者通通則和方者執執者固固則信君以利和臣以節信則上下無邪矣故曰君人者制仁臣人者守信此言上下之禮也君之在國都也若心之在身體也道德定於上則百姓化於下矣戒心形於内則容貎動於外矣正也者所以明其德知得諸己知得諸民從其理也知失諸民退而脩諸己反其本也所求於己者多故德行立所求於人者少故民輕給之故君人者上注臣人者下注上注者紀天時務民力下注者發地利足財用也故能飾大義審時節上以禮神明下以義輔佐者明君之道能據法而不阿上以匡主之過下以振民之病者忠臣之所行也明君在上忠臣佐之則齊民以政刑牽於衣食之利故愿而易使愚而易塞君子食於道小人食於力分民威無勢也無所立事無為也無所生若此則國平而姦省矣君子食於道則義審而禮明義審而禮明則倫等不踰雖有偏卒之大夫不敢有幸心則上無危矣齊民食於力作本作本者衆農以聽命是以明君立世民之制於上猶草木之制於時也故民赶則流之民流通則迂之決之則行塞之則止雖有明君能決之又能塞之決之則君子行於禮塞之則小人篤於農君子行於禮則上尊而民順小民篤於農則財厚而備足上尊而民順財厚而備足四者備體頃時而王不難矣四肢六道身之體也四正五官國之體也四肢不通六道不達曰失四正不正五官不官曰亂是故國君聘妻於異姓設為姪娣命婦宫女盡有法制所以治其内也明男女之别昭嫌疑之節所以防其姦也是以中外不通讒慝不生婦言不及官中之事而諸臣子弟無宫中之交此先王所以明德圉姦昭公威私也明妾寵設不以逐子傷義禮私愛驩勢不竝倫爵位雖尊禮無不行選為都佼冒之以衣服旌之以章旗所以重其威也然則兄弟無閒郄讒人不敢作矣故其立相也陳功而加之以德論勞而昭之以法叅伍相德而周舉之尊勢而明信之是以下之人無諫死之誋而聚立者無鬱怨之心如此則國平而亂曰黨偏大臣亂曰稱述中民亂曰讋諄小民亂曰財匱財匱生薄讋諄生慢稱述黨偏妬紛生變故正名稽疑刑殺亟近則内定矣順大臣以功順中民以行順小民以務則國豐矣審天時物地生以輯民力禁淫務勸農功以職其無事則小民治矣上稽之以數下十伍以徵近其罪伏以固其意鄉樹之師以遂其學官之以其能及年而舉則士反行矣稱德度功勸其所能若稽之以衆風若任以社稷之任若此則士反於情矣小稱第三十二短語六管子曰身不善之患毋患人莫己知丹青在山民知而取之美珠在淵民知而取之是以我有過為而民毋過命民之觀也察矣不可遁逃以為不善故我有善則立譽我我有過則立毁我當民之毁譽也則莫歸問於家矣故先王畏民操名從人無不强也操名去人無不弱也雖有天子諸侯民皆操名而去之則捐其地而走矣故先王畏民在於身者孰為利氣與目為利聖人得利而託焉故民重而名遂我亦託焉聖人託可好我託可惡我託可惡以來美名又可得乎愛且不能為我能也毛嬙西施天下之美人也盛怨氣於面不能以為可好我且惡面而盛怨氣焉怨氣見於面惡言出於口去惡充以求美名又可得乎甚矣百姓之惡人之有餘忌也是以長者斷之短者續之滿者洫之虛者實之管子曰善罪身者民不得罪也不能罪身者民罪之故稱身之過者强也治身之節者惠也不以不善歸人者仁也故明王有過則反之於身有善則歸之於民有過則反之身則身懼有善而歸之民則民喜往喜民來懼身此明王之所以治民也今夫桀紂不然有善則反之於身有過則歸之於民歸之於民則民怒反之於身則身驕往怒民來驕身此其所以失身也故明王懼聲以感耳懼氣以感目以此二者有天下矣可毋慎乎匠人有以感斤欘故繩可得料也羿有以感弓矢故彀可得中也造父有以感轡筴故遬獸可及逺道可致天下者無常亂無常治不善人在則亂善人在則治在於旣善所以感之也管子曰修恭遜敬愛辭讓除怨無爭以相逆也則不失於人矣嘗試多怨爭利相為不遜則不得其身大哉恭遜敬愛之道吉事可以入察凶事可以居喪大以理天下而不益也小以治一人而不損也甞試往之中國諸夏蠻夷之國以及禽獸昆蟲皆待此而爲治亂澤之身則榮去之身則辱審行之身毋怠雖夷貉之民可化而使之愛審去之身雖兄弟父母可化而使之惡故之身者使之愛惡名者使之榮辱此其變名物也如天如地故先王曰道管仲有病桓公往問之曰仲父之病病矣若不可諱而不起此病也仲父亦將何以詔寡人管仲對曰微君之命臣也故臣且謁之雖然君猶不能行也公曰仲父命寡人東寡人東令寡人西寡人西仲父之命於寡人寡人敢不從乎管仲攝衣冠起對曰臣願君之逺易牙竪刁堂巫公子開方夫易牙以調和事公公曰惟烝嬰兒之未嘗於是烝其首子而獻之公人情非不愛其子也於子之不愛將何有於公公喜官而妬竪刁自刑而爲公治内人情非不愛其身也於身之不愛將何有於公公子開方事公十五年不歸視其親齊衛之閒不容數日之行臣聞之務爲不久蓋虛不長其生不長者其死必不終桓公曰善管仲死已葬公憎四子者廢之官逐堂巫而苛病起兵逐易牙而味不至逐竪刁而宫中亂逐公子開方而朝不治桓公曰嗟聖人固有悖乎乃復四子者處朞年四子作難圍公一室不得出有一婦人遂從竇入得至公所公曰吾飢而欲食渴而欲飲不可得其故何也婦人對曰易牙竪刁堂巫公子開方四人分齊國塗十日不通矣公子開方以書社七百下衛矣食將不得矣公曰嗟兹乎聖人之言長乎哉死者無知則已若有知吾何面目以見仲父於地下乃援素幭以裹首而絶死十一日蟲出於户乃知桓公之死也葬以楊門之扇桓公之所以身死十一日蟲出戸而不收者以不終用賢也桓公管仲鮑叔牙寗戚四人飲飲酣桓公謂鮑叔牙曰闔不起為寡人壽乎鮑叔牙奉杯而起曰使公毋忘出如莒時也使管子毋忘束縛在魯也使寗戚毋忘飯牛車下也桓公辟席再拜曰寡人與二大夫能無忘夫子之言則國之社稷必不危矣四稱第三十三短語七桓公問於管子曰寡人幼弱惛愚不通諸侯四鄰之義仲父不當盡語我昔者有道之君乎吾亦鑒焉管子對曰夷吾之所能與所不能盡在君所矣君胡有辱令桓公又問曰仲父寡人幼弱惛愚不通四鄰諸侯之義仲父不當盡告我昔者有道之君乎吾亦鑒焉管子對曰夷吾聞之於徐伯曰昔者有道之君敬其山川宗廟社稷及至先故之大臣收聚以忠而大富之固其武臣宣用其力聖人在前貞廉在側競稱於義上下皆飾形正明察四時不貸民亦不憂五穀蕃殖外内均和諸侯臣伏國家安寧不用兵革受其幣帛以懷其德昭受其今以為法式此亦可謂昔者有道之君也桓公曰善哉桓公曰仲父旣已語我昔者有道之君矣不當盡語我昔者無道之君乎吾亦鑒焉管子對曰今若君之美好而宣通也旣官職美道又何以聞惡為桓公曰是何言邪以繬緣繬吾何以知其美也以素緣素吾何以知其善也仲父已語我其善而不語我其惡吾豈知善之為善也管子對曰夷吾聞之於徐伯曰昔者無道之君大其宫室髙其臺榭良臣不使讒賊是舍有家不治借人為圖政令不善墨墨若夜辟若野獸無所朝處不脩天道不鑒四方有家不治辟若生狂衆所怨詛希不滅亡進其諛優繁其鍾鼔流於博塞戲其工瞽誅其良臣敖其婦女獠獵畢弋暴遇諸父馳騁無度戲樂笑語式政旣輮刑罰則烈内削其民以爲攻伐辟猶漏釜豈能無竭此亦可謂昔者無道之君矣桓公曰善哉桓公曰仲父旣已語我昔者有道之君與昔者無道之君矣仲父不當盡語我昔者有道之臣乎吾以鑒焉管子對曰夷吾聞之徐伯曰昔者有道之臣委質為臣不賔事左右君知則仕不知則已若有事必圖國家徧其發揮循其祖德辯其順逆推育賢人讒慝不作事君有義使下有禮貴賤相親若兄若弟忠於國家上下得體居處則思義語言則謀謨動作則事居國則富處軍則克臨難據事雖死不悔近君為拂逺君為輔義以與交廉以與處臨官則治酒食則慈不謗其君不諱其辭君若有過進諫不疑君若有憂則臣服之此亦可謂昔者有道之臣矣桓公曰善哉桓公曰仲父旣以語我昔者有道之臣矣不當盡語我昔者無道之臣乎吾亦鑒焉管子對曰夷吾聞之於徐伯曰昔者無道之臣委質為臣賔事左右執説以進不蘄亡已遂進不退假寵鬻貴尊其貨賄卑其爵位進曰輔之退曰不可以敗其君皆曰非我不仁羣處以攻賢者見賢若貨見賤若過貪於貨賄競於酒食不與善人唯其所事倨敖不恭不友善士讒賊與鬭不彌人爭唯趣人詔湛湎於酒行義不從不脩先故變易國常擅創為令迷惑其君生奪之政保貴寵矜遷損善士捕援貨人入則乗等出則黨駢貨賄相入酒食相親俱亂其君君若有過各奉其身此亦謂昔者無道之臣桓公曰善哉"}
{"id": "KR3c0001_012", "series": "KR3c0001", "text": "侈靡三十五問曰古之時與今之時同乎曰同其人同乎不同乎曰不同可與政其誅俈堯之時混吾之美在下其道非獨出人也山不同而用掞澤不弊而養足耕以自養以其餘應良天子故平牛馬之牧不相及人民之俗不相知不出百里而來足故卿而不理靜也其獄一踦腓一踦屨而當死今周公斷滿稽斷首滿稽斷足滿稽而死民不服非人性也敝也地重人載毁敝而養不足事末作而民興之是以下名而上實也聖人者省諸本而游諸樂大昬也博夜也問曰興時化若何莫善於侈靡賤有實敬無用則人可刑也故賤粟米而如敬珠玉好禮樂而如賤事業本之始也珠者隂之陽也故勝火玉者隂之隂也故勝水其化如神故天子臧珠玉諸侯臧金石大夫畜狗馬百姓臧布帛不然則强者能守之智者能牧之賤所貴而貴所賤不然鰥寡獨老不與得焉均之始也政與教孰急管子曰夫政教相似而殊方若夫教者摽然若秋雲之逺動人心之悲藹然若夏之靜雲乃及人之體然若謞之靜動人意以怨蕩蕩若流水使人思之人所生往教之始也身必備之辟之若秋雲之始見賢者不肖者化焉敬而待之愛而使之若樊神山祭之賢者少不肖者多使其賢不肖惡得不化今夫政則少則若夫成形之徵者也去則少可使人乎用貧與富何如而可曰甚富不可使甚貧不知恥水平而不流無源則遬竭雲平而雨不甚無委雲雲則遬已政平而無威則不行愛而無親則流親左有用無用則辟之若相為有兆怨上短下長無度而用則危本不稱而祀譚次祖犯詛渝盟傷言敬祖禰尊始也齊約之信論行也尊天地之理所以論威也薄德之君之府囊也必因成刑而論於人此政衍也可以王乎請問用之若何必辨於天地之道然后功名可以殖辯於地利而民可冨通於侈靡而士可戚君親自好事强以立斷仁以好任人君壽以政年百姓不夭厲六畜遮育五榖遮熟然後民力可得用鄰國之君俱不賢然后得王俱賢若何曰忽然易卿而移忽然易事而化變而足以成名承弊而民勸之慈種而民冨應言待感與物俱長故日月之明應風雨而種天之所覆地之所載斯民之良也不有而醜天地非天子之事也民變而不能變是梲之傅革有革而不能革不可服民死信諸侯死化請問諸侯之化弊也弊也者家也家也者以因人之所重而行之吾君長來獵君長虎豹之皮用功力之君上金玉幣好戰之君上甲兵甲兵之本必先於田宅今吾君戰則請行民之所重飲食者也侈樂者也民之所願也足其所欲贍其所願則能用之耳今使衣皮而冠角食野草飲野水孰能用之傷心者不可以致功故嘗至味而罷至樂而雕夘然后瀹之雕橑然后㸑之丹沙之穴不塞則商賈不處冨者靡之貧者為之此百姓之怠生百振而食非獨自為也為之畜化用其臣者予而奪之使而輟之徒以而冨之父繫而伏之予虚爵而驕之收其春秋之時而消之有雜禮我而居之時舉其强者以譽之强而可使服事辯以辨辭智以招請廉以摽人堅强以乗六廣其德以輕上位不能使之而流徙此謂國亡之郄故法而守常尊禮而變俗上信而賤文好縁而好駔此謂成國之法也為國者反民性然后可以與民戚民欲佚而教以勞民欲生而教以死勞教定而國冨死敎定而威行聖人者隂陽理故平外而險中故信其情者傷其神美其質者傷其文化之美者應其名變其美者應其時不能兆其端者菑及之故縁地之利承從天之指辱舉其死開國閇辱知其縁地之利者所以參天地之吉綱也承從天之指者動必明辱舉其死者與其失人同公事則道必行開其國門者玩之以善言奈其斝辱知神次者操犧牲與其珪璧以執其斝家小害以小勝大貟其中辰其外而復畏强長其虚而物正以視其中情公曰國門則塞百姓誰衍敖胡以備之擇天下之所宥擇鬼之所當擇人天之所戴而亟付其身此所以安之也强與短而立齊國之若何髙予之名而舉之重予之官而危之因責其能以隨之猶傶則踈之母使人圖之猶踈則數之母使人曲之此所以爲之也大有臣甚大將反爲害吾欲優患除害將小能察大為之奈何潭根之母伐固事之毋入深􁱾之毋涸不儀之毋助章明之毋滅生榮之毋失十言者不勝此一雖凶必吉故平以滿無事而揔以待有事而為之若何積者立餘食而侈美車馬而馳多酒醴而靡千嵗毋出食此謂本事縣人有主人此治用然而不治積之市一人積之下一人積之上此謂利無常百姓無寶以利為首一上一下唯利所處利然后能通通然后成國利靜而不化觀其所出從而移之視其不可使因以為民等擇其好名因使長民好而不已是以為國紀功未成者不可以獨名事未道者不可以言名成功然后可以獨名事道然後可以言名然後可以承致酢先其士者之為自犯後其民者之為自贍輕國位者國必敗踈貴戚者謀將泄毋仕異國之人是為經毋數變易是為敗成大臣得罪勿出封外是為漏情母數據大臣之家而飲酒是為使國大消三堯在臧於縣返於連比若是者必從是亡乎辟之若尊譚未勝其本亡流而下不平令茍下不治高下者不足以相待此謂殺事立而壞何也兵逺而畏何也民已聚而散何也輟安而危何也功成而不信者殆兵强而無義者殘不謹於附近而欲來逺者兵不信略近臣合於其逺者立亡國之起毁國之族則兵逺而不畏國小而脩大仁而不利猶有爭名者累哉是也樂聚之力以兼人之强以待其害雖聚必散大王不恃衆而自恃百姓自聚供而後利之成而無害踈戚而好外企以仁而謀泄賤寡而好大此所以危衆而約實取而言讓行隂而言陽利人之有禍言人之無患吾欲獨有是若何是故之時陳財之道可以行今也利散而民察必放之身然後行公曰謂何長喪以其時重送葬以起身財一親往一親來所以合親也此謂衆約而謹祭皆以能别以為食數示重本也故地廣千里者禄重而祭尊其君無餘地與他一者從而艾之君始者艾若一者從乎殺與于殺若一者從者艾艾若一者從于殺與于殺若一者從無封始王事者上王者上事霸者生功言重本是為十禺分免而不爭言先人而自後也官禮之司昭穆之離先後功器事之治尊鬼而守故戰事之任髙功而下死本事食功而省利勸臣上義而不能與小利五官者人爭其職然後君聞祭之時上賢者也故君臣掌君臣掌則上下均此以知上賢無益也其亡兹適上賢者亡而役賢者昌上義以禁暴尊祖以敬祖聚宗以朝殺示不輕為主也載祭明置高子聞之以告中寢諸子中寢諸子告寡人舍朝不鼎饋中寢諸子告宫中女子曰公將有行故不送公公言無行女安聞之曰聞之中寢諸子索中寢諸子而問之寡人無行女安聞之吾聞之先人諸侯舍於朝不鼎饋者非有外事必有内憂公曰吾不欲與汝及若女言至焉不得毋與女及若言吾欲致諸侯諸侯不至若何哉女子不辯於致諸侯自吾不為汙殺之事人布職不可得而衣故雖有聖人惡用之能摩故道新道定國家然后化時乎國貧而貪鄙冨苴美於朝市國國冨而鄙貧莫盡如市市也者勸也勸者所以起本善而末事起不侈本事不得立選賢舉能不可得惡得伐不服用百夫無長衍可臨也千乗有道不可修也夫紂在上惡得伐不得鈞則戰守則攻百蓋無築千聚無社謂之陋一舉而取天下有一事之時也萬諸侯鈞萬民無聽上位不能爲功更制其能王乎縁故脩法以政治道則約殺子吾君故取夷吾謂替公曰何若對曰以同其日乆臨可立而待鬼神不明囊橐之食無報明厚德也沉浮示輕財也先立象而定期則民從之故爲禱朝縷綿明輕財而重名公曰同臨所謂同者其以先後智渝者也鈞同財爭依則説十則從服萬則化成功而不能識而民期然后成形而更名則臨矣請問為邊若何對曰夫邊日變不可以常知觀也民未始變而是變是為自亂請問諸邊而參其亂任之以事因其謀方百里之地樹表相望者丈夫走禍婦人備食内外相備春秋一日敗曰千金稱本而動候人不可重也唯交於上能必於邊之辭行人可不有私不有私所以為内因也使能者有主矣而内事萬世之國必有萬世之實必因天地之道無使其内使其外使其小毋使其大棄其國寶使其大貴一與而聖稱其寶使其小可以為道能則專専則佚椽能踰則椽於踰能宫則不守而不散衆能伯不然將見對君子者勉於糺人者也非見糺者也故輕者輕重者重前後不慈凡輕者操實也以輕則可使重不可起輕重有齊重以為國輕以為死毋全祿貧國而用不足毋全賞好德惡亡使常請問先合於天下而無私怨犯强而無私害為之若何對曰國雖强令必忠以義國雖弱令必敬以哀强弱不犯則人欲聽矣先人而自後而無以為仁也加功於人而勿得所槖者逺矣所爭者外矣明無私交則無内怨與大則勝私交衆則怨殺夷吾也如以予人財者不如無奪時如以予人食者不如利不可法故民流神不可法故事之天地不可留故動化故從新是故得天者高而不崩得人者卑而不可勝是故聖人重之人君重之故至貞生至信至言往至絞生至自有道不務以文勝情不務以多勝少不動則望有廧旬身行法制度量王者典器也執故義道畏變也天地若夫神之動化變者也天地之極也能與化起而王用則不可以道山也仁者善用智者善用非其人則與神往矣衣食之於人也不可以一日違也親戚可以時大也是故聖人萬民艱處而立焉人死則易云生則難合也故一為賞再為常三為固然其小行之則俗也久之則禮義故無使下當上必行之然后移商人於國非用人也不擇鄉而處不擇君而使出則從利入則不守國之山林也則而利之市塵之所及二依其本故上侈而下靡而君臣相上下相親則君臣之財不私藏然則貪動枳而得食矣徙邑移市亦為數一問曰多賢可云封曰魚鼈之不食咡者不出其淵樹木之勝霜雪者不聽於天士能自治者不從聖人豈云哉夷吾之聞之也不欲强能不服智而不牧若旬虛期於月津若出於一明然則可以虚矣故阨其道而薄其所予則士云矣不擇人而予之謂之好人不擇人而取之謂之好利審此兩者以為處行則云矣不方之政不可以為國曲靜之言不可以為道節時於政與時往矣不動以為道齊以為行避世之道不可以進取陽者進謀幾者應感再殺則齊然後運可請也對曰夫運謀者天地之虛滿也合離也春秋冬夏之勝也然有知强弱之所尤然後應諸侯取交故知安危國之所存以時事天以天事神以神事鬼故國無罪而君壽而民不殺智運謀而雜櫜刃焉其滿為感其虛為亡滿虛之合有時而為實時而為動地陽時貸其冬厚則天之變氣應之以正且夫天地精氣有五不必為沮其亟而反其重陔動毁之進退即此數之難得者也此形之時變也沮平氣之陽若如辭靜餘氣之濳然而動愛氣之濳然而哀胡得而治動對曰得之衰時位而觀之佁美然后有煇脩之心其殺以相待故有滿虛哀樂之氣也故書之帝八神農不與存為其無位不能相用問運之合滿安臧二十嵗而可廣十二嵗而聶廣百嵗傷神周鄭之禮移矣則周律之廢矣則中國之草木有移於不通之野者然則人君聲服變矣則臣有依駟之祿婦人為政鐵之重反抺金而聲好下曲食好醎苦則人君日退亟則谿陵山谷之神之祭更應國之稱號亦更矣視之亦變觀之風氣古之祭有時而星有時而星熺有時而熰有時而朐䑕應廣之實隂陽之數也華若落之名祭之號也是故天子之為國圖具其樹物也"}
{"id": "KR3c0001_013", "series": "KR3c0001", "text": "心之在體君之位也九竅之有職官之分也心處其道九竅循理嗜欲充益目不見色耳不聞聲故曰上離其道下失其事母代馬走使盡其力母代鳥飛使弊其羽翼母先物動以觀其則動則失位靜乃自得道不逺而難極也與人並處而難得也虚其欲神將入舎掃除不絜神乃留處人皆欲智而莫索其所以智乎智乎智乎投之海外無自奪求之者不得處之者夫正人無求之也故能虚無虚無無形謂之道化育萬物謂之德君臣父子人間之事謂之義登降揖讓貴賤有等親踈之體謂之禮簡物小未一道殺僇禁誅謂之法大道可安而不可說直人之言不義不顧不出於口不見於色四海之人又孰知其則天曰虚地曰靜乃不伐絜其宫開其門去私母言神明若存紛乎其若亂靜之而自治強不能徧立智不能盡謀物固有形形固有名名當謂之聖人故必知不言無爲之事然後知道之紀殊形異執不與萬物異理故可以爲天下人之可殺以其惡死也其可不利以其好利也是以君子不怵乎好不迫乎惡恬愉無爲去智與故其應也非所設也其動也非所取也過在自用罪在變化是故有道之君其處也若無知其應物也若偶之靜因之道也心之在體君之位也九竅之有職官之分也耳目者視聽之官也心而無與於視聽之事則官得守其分矣夫心有欲者物過而目不見聲至而耳不聞也故曰上離其道下失其事故曰心術者無爲而制竅者也故曰君無代馬走無代鳥飛此言不奪能能不與下誠也母先物動者揺者不定趮者不靜言動之不可以觀也位者謂其所立也人主者立於隂隂者靜故曰動則失位隂則能制陽矣靜則能制動矣故曰靜乃自得道在天地之閒也其大無外其小無内故曰不逺而難極也虚之與人也無閒唯聖人得虚道故曰並處而難得丗人之所職者精也去欲則宣宣則靜矣靜則精精則獨立矣獨則明明則神矣神者至貴也故館不辟除則貴人不舍焉故曰不㓗則神不處人皆欲知而莫索之其所以知彼也其所以知此也不脩之此焉能知彼脩之此莫能虚矣虚者無藏也故曰去知則奚率求矣無臧則奚設矣無求無設則無慮無慮則反覆虚矣天之道虚其無形虚則不屈無形則無所位􁱿無所位􁱿故偏流萬物而不變德者道之舎物得以生生知得以職道之精故德者得也得也者其謂所得以然也以無爲之謂道舎之之謂德故道之與德無閒故言之者不別也閒之理者謂其所以舎也義者謂各處其冝也禮者因人之情縁義之理而爲之節文者也故禮者謂有理也理也者明分以諭義之意也故禮出乎義義出乎理理因乎冝者也法者所以同出不得不然者也故殺僇禁誅以一之也故事督乎法法出乎權權出乎道道也者動不見其形施不見其德萬物皆以得然莫知其極故曰可以安而不可說也莫人言至也不冝言應也應也者非吾所設故能無冝也不顧言因也因也者非吾所所顧故無顧也不出於口不見於色言無形也四海之人孰知其則言深囿也天之道虚地之道靜虚則不屈靜則不變不變則無過故曰不伐㓗其宫闕其門宫者謂心也心也者智之舎也故曰宫㓗之者去好過也門者謂耳目也耳目者所以聞見也物固有形形固有名此言不得過實實不得延名姑形以形以形務名督言正名故曰聖人不言之言應也應也者以其爲之人者也執其名務其應所以成之應之道也能者言所用也君子之處也若無知言至虚也其應物也若偶之言時適也若影之象形響之應聲也故物至則應過則舎矣舎矣者言復所於虚也形不正者德不來中不精者心不治正形飾德萬物畢得翼然自來神莫知其極昭知天下通於四極是故曰無以物亂官母以官亂心此之謂内德是故意氣定然后反正氣者身之充也行者正之義也充不美則心不得行不正則民不服是故聖人若天然無私覆也若地然無私載也私者亂天下者也凡物載名而來聖人因而財之而天下治實不傷不亂於天下而天下治專於意一於心耳目端知逺之證能專乎能一乎能母卜筮而知凶吉乎能止乎能巳乎能母問於人而自得之於已乎故曰思之思之不得鬼神敎之非鬼神之力也其精氣之極也一氣能變曰精一事能變曰智慕選者所以等事也極變者所以應物也慕選而不亂極變而不煩執一之君子執一而不失能君萬物日月之與同光天地之與同理聖人裁物不爲物使心安是國安也心治是國治也治也者心也安也者心也治心在中治言出於口治事加於民故功作而民從則百姓治矣所以操者非刑也所以危者非怒也民人操百姓治道其本至也至不至無非所人而亂凡在有司執制者之利非道也聖人之道若存若亡援而用之殁丗不亡與時變而不化應物而不移日用之而不化人能正靜者筋肕而骨強能戴大圎者體乎大方鏡大淸者視乎大明正靜不失日新其德昭知天下通於四極金心在中不可匿外見於形容可知於顔色善氣迎人親如弟兄惡氣迎人害於戈兵不言之言聞於雷鼓金心之形明於日月察於父母昔者明王之愛天下故天下可附暴王之惡天下故天下可離故貨之不足以爲愛刑之不足以爲惡貨者愛之末也刑者惡之末也凡民之生也必以正乎所以失之者必以喜樂哀怒節怒莫若樂節樂莫若禮守禮莫若敬外敬而内靜者必反其性豈無利事哉我無利心豈無安處哉我無安心心之中又有心意以先言意然後刑形然后思思然后知凡心之形過知失生是故内聚以爲原泉之不竭表裏遂通泉之不涸四支堅固能令用之被服四固是故聖人一言解之上察於天下察於地建當立有以靖爲宗以時爲寶以政爲儀和則能乆非吾儀雖利不爲非吾當雖利不行非吾道雖利不取上之隨天其次隨人人不倡不和天不始不隨故其言也不廢其事也不隨原始計實夲其所生知其象則索其形縁其理則知其情索其端則知其名故苞物衆者莫大於天地化物多者莫多於日月民之所急莫急於水火然而天不爲一物枉其時明君聖人亦不爲一人枉其法天行其所行而萬物被其利聖人亦行其所行而百姓被其利是故萬物均旣誇衆矣是以聖人之治也静身以待之物至而名自治之正名自治之竒身名廢名正法備則聖人無事不可常居也不可廢舎也隨變斷事也知時以爲度大者寛小者局物有所餘有所不足兵之出出於人其人入入於身兵之勝從於適德之來從於身故曰祥於鬼者義於人兵不義不可強而驕者損其強弱而驕者亟死亡強而卑義信其強弱而卑義免於罪是故驕之餘卑卑之餘驕道者一人用之不聞有餘天下行之不聞不足此謂道矣小取焉則小得福大取焉則大得福盡行之而天下服殊無取焉則民反其身不免於賊左者出者也右者入者也出者而不傷人入者自傷也不日不月而事以從不卜不筮而謹知吉凶是謂寛乎形徒居而致名去善之言爲善之事事成而顧反無名能者無口從事無事審量出入而觀物所載孰能法無法乎始無始乎終無終乎弱無弱乎故曰美哉岪岪故曰有中有中孰能得夫中之衷乎故曰功成者隳名成者虧故曰孰能棄名與功而還與衆人同孰能棄功與名而還反無成無成有貴其成也有成貴其無成也日極則仄月滿則虧極之徒仄滿之徒虧巨之徒滅孰能已無已乎効夫天地之紀人言善亦勿聽人言惡亦勿聽持而待之空然勿兩之淑然自淸無以旁言爲事成察而徴之無聽辯萬物歸之美惡乃自見天或維之地或載之天莫之維則天以墜矣地莫之載則地以沉矣夫天不墜地不沉夫或維而載之也夫又況於人人有治之辟之若夫靁鼓之動也夫不能自揺者夫或之夫或者何若然者也視則不見聽則不聞洒乎天下滿不見其塞集於顔色知於肌膚責其往來莫知其時薄乎其方也韕乎其圜也韕韕乎莫得其門故口爲聲也耳爲聽也目有視也手有指也足有履也事物有所比也當生者生當死者死言有西有東各死其郷置常立儀能守貞乎常事通道能官人乎故書其惡者言其薄者上聖之人口無虚習也手無虚指也物至而命之耳發於名聲凝於體色此其可諭者也不發於名聲不凝於體色此其不可諭者也及至於至者敎存可也敎亡可也故曰濟於舟者和於水矣義於人者祥其神矣事有適而無適若有適觽解不可解而后解故善舉事者國莫知其解爲善乎母提提爲不善乎將䧟於刑善不善取信而止矣若左若右正中而巳矣縣乎日月無巳也愕愕者不以天下爲憂剌剌者不以萬物爲筴孰能棄剌剌而爲愕愕乎難言憲術須同而出無益言無損言近可以免故曰知何知乎謀何謀乎審而出者彼自來自知曰稽知人曰濟知茍適可爲天下周内固之一可爲長乆論而用之可以爲天下王天之視而精四璧而知請壤土而與生能若夫風與波乎唯其所欲適故子而代其父曰義也臣而代其君曰簒也簒何能歌武王是也故曰孰能去辯與巧而還與衆人同道故曰思索精者明益衰德行脩者王道狹臥名利者寫生危知周於六合之内者吾知生之有爲阻也持而滿之乃其殆也名滿於天下不若其巳也名進而身退天之道也滿盛之國不可以仕仼滿盛之家不可以嫁子驕倨傲暴之人不可與交道之大如天其廣如地其重如石其輕如羽民之所以知者寡故曰何道之近而莫之與能服也棄近而就逺何以費力也故曰欲愛吾身先知吾情君親六合以考内身以此知象乃知行情旣知行情乃知養生左右前後周而復所執儀服象敬迎來者今夫來者必道其道無遷無衍命乃長乆和以反中形性相葆一以無貳是謂知道將欲服之必其端而固其所守責其往來莫知其時索之於天與之爲期不失其期乃能得之故曰吾語若大明之極大明之明非愛人不矛也同則相從反則相距也吾察反相距吾以故知古從之同也"}
{"id": "KR3c0001_014", "series": "KR3c0001", "text": "地者萬物之本原諸生之根菀也美惡賢不肖愚俊之所生也水者地之血氣如䈥脉之通流者也故曰水具材也何以知其然也曰夫水淖弱以淸而好洒人之惡仁也視之黒而白精也量之不可使槪至滿而止正也唯無不流至平而止義也人皆赴高已獨赴下卑也卑也者道之室王者之器也而水以爲都居準也者五量之宗也素也者五色之質也淡也者五味之中也是以水者萬物之準也諸生之淡也違非得失之質也是以無不滿無不居也集於天地而藏於萬物産於金石集於諸生故曰水神集於草木根得其度華得其數實得其量鳥獸得之形體肥大羽毛豐茂文理明著萬物莫不盡其幾反其常者水之内度適也夫玉之所貴者九德出焉夫玉温潤以澤仁也鄰以理者知也堅而不蹙義也廉而不劌行也鮮而不垢絜也折而不撓勇也瑕適皆見精也茂華光澤竝通而不相陵容也叩之其音淸搏徹逺純而不殺辭也是以人主貴之藏以爲寶剖以爲符瑞九德出焉人水也男女精氣合而水流形三月如咀咀者何曰五味五味者何曰五藏酸主脾鹹主肺辛主腎苦主肝甘主心五藏巳具而後生肉脾生隔肺生骨腎生腦肝生革心生肉五肉巳具而後發爲九竅脾發爲鼻肝發爲目腎發爲耳肺發爲竅五月而成十月而生生而目視耳聽心慮目之所以視非特山陵之見也察於荒忽耳之所聽非特雷鼓之聞也察於淑湫心之所慮非特知於麤粗也察於微眇故脩要之精是以水集於玉而九德出焉凝蹇而爲人而九竅五慮出焉此乃其精也麤濁蹇能存而不能亡者也伏闇能存而能亡者蓍龜與龍是也龜生於水發之於火於是爲萬物先爲禍福正龍生於水被五色而游故神欲小則化如蠶蠋欲大則藏於天下欲上則凌於雲氣欲下則入於深泉變化無日上下無時謂之神龜與龍伏闇能存而能亡者也或世見或丗不見者生蟡與慶忌故涸澤數百歳谷之不徙水之不絶者生慶忌慶忌者其狀若人其長四寸衣黄衣冠黃冠戴黃蓋乗小馬好疾馳以其名呼之可使千里外一日反報此涸澤之精也涸川之精者生於蟡蟡者一頭而兩身其形若虵其長八尺以其名而運􁒆墆而雜故其民謟䛕葆詐巧佞而好利燕之水萃下而弱沉滯而雜故其民愚戇而好貞輕疾而易死宋之水輕勁而淸故其民閒易而好正是以聖人之化丗也其解在水故水一則人心正水淸則民心易一則欲不汚民心易則行無邪是以聖人之治於丗也不人告也不户說也其樞在水管子曰令有時無時則必視順天之所以來五漫漫六惽惽孰知之哉唯聖人知四時不知四時乃失國之基不知五榖之故國家乃路故天曰信明地曰信聖四時曰正其王信明聖其臣乃正何以知其王之信明信聖也曰愼使能而善聽信之使能之謂明聽信之謂聖信明聖者皆受天賞使不能爲惽惽而忘也者皆受天禍是故上見成事而貴功則民事接勞而不謀上見功而賤則爲人下者直爲人上者驕是故隂陽者天地之大理也四時者隂陽之大徑也刑德者四時之合也刑德合於時則生福詭則生禍然則春夏秋冬將何行東方曰星其時曰春其氣曰風風生木與骨其德喜嬴而發出節時其事號令修除神位謹禱弊梗宗正陽治隄防耕芸樹藝正津梁修溝瀆甃屋行水解怨赦罪通四方然則柔風甘雨乃至百姓乃壽百蟲乃蕃此謂星德星者掌發爲風是故春行冬政則雕行秋政則霜行夏政則欲是故春三月以甲乙之日發五政一政曰論㓜孤舎有罪二政曰賦爵列授禄位三政曰凍解修溝瀆復亡人四政曰端險阻修封彊正千伯五政曰無殺麑夭母蹇華絶芋五政苟時春雨乃來南方曰日其時曰夏其氣曰陽陽生人與氣其德施舎修樂其事號令賞賜賦爵受禄順郷謹修神祀量功賞賢以動陽氣九暑乃至時雨乃降五榖百果乃登此謂日德中央曰土土德實輔四時入出以風雨節土益力土生皮肌膚其德和平用均中正無私實輔四時春嬴育夏養長秋聚收冬閇藏大寒乃極國家乃昌四方乃服此謂歳德日掌賞賞爲暑歳掌和和爲雨夏行春政則風行秋政則水行冬政則落是故夏三月以丙丁之日發五政一政曰求有功發勞力者而舉之二政曰開久墳發故屋辟故􁎜以假貸三政曰令禁扇去笠母扱免除急漏田廬四政曰求有德賜布施於民者而賞之五政曰令禁罝設禽獸母殺飛鳥五政苟時夏雨乃至也西方曰辰其時曰秋其氣曰隂隂生金與甲其德憂哀静正嚴順居不敢淫佚其事號令母使民淫暴順旅聚收量民資以畜聚賞彼羣幹聚彼羣材百物乃收使民母怠所惡其察所欲必得我信則克此謂辰德辰掌收收爲隂秋行春政則榮行夏政則水行冬政則耗是故秋三月以庚辛之日發五政一政曰禁博塞圉小辯鬭譯誋二政曰母見五兵之刄三政曰愼旅農趣聚收四政曰補缺塞坼五政曰修牆垣周門閭五攻苟時五榖皆入北方曰月其時曰冬其氣曰寒寒生水與血其德淳越温怒周宻其事號令修禁徙民令靜止地乃不泄斷刑致罰無赦有罪以符隂氣大寒乃至甲兵乃強五榖乃熟國家乃昌四方乃備此謂月德月掌罰罰爲寒冬行春政則泄行夏政則靁行秋政則旱是故春凋秋榮冬雷夏有霜雪此皆氣之賊也刑德易節失次則賊氣遫至賊氣遫至則國多菑殃是故聖王務時而寄政焉作敎而寄武焉作祀而寄德焉此三者聖王所以合於天地之行也日掌陽月掌隂星掌和陽爲德隂爲刑和爲事是故日食則失德之國惡之月食則失刑之國惡之彗星見則失和之國惡之風與日爭明則失生之國惡之是故聖王日食則修德月食則修刑彗星見則修和風與日爭明則修生此四者聖王所以免於天地之誅也信能行之五榖蕃息六畜殖而甲兵強治積則昌暴虐積則亡是故冬三月以壬癸之日發五政一政曰論孤獨恤長老二政曰善順隂修神祀賦爵禄授備位三政日効會計母發山川之藏四政曰攝姧遁得盜賊者有賞五政曰禁遷徙止流民圉分異五政苟時冬事不過所求必得所惡必伏道生天地德出賢人道生德德生正正生事是以聖王治天下窮則反終則始德始於春長於夏刑始於秋流於冬刑德不失四時如一刑德離郷時乃逆行作事不成必有大殃月有三政王事必理以爲必長不中者死失理者亡國有四時固執王事四守有所三政執輔一者夲也二者器也三者充也治者四也敎者五也守者六也立者七也前者八也終者九也十者然後具五官於六府也五聲於六律也六月日至是故人有六多六多所以街天地也天道以九制地理以八制人道以六制以天爲父以地爲母以開乎萬物以緫一統通乎九制六府三充而爲明天子修槩水上以待乎天堇反五藏以視不親治祀之下以觀地位貨曋神廬合於精氣巳合而有常有常而有經審合其聲修十二鍾以律人情人情巳得萬物有極然后有德故通乎陽氣所以事天也經緯日月用之於民通乎隂氣所以事地也經緯星曆以視其離通若道然后有行然則神筮不靈神龜衍不卜黃帝澤叅治之至也昔者黃帝得蚩尤而明於天道得大常而察於地利得奢龍而辯於東方得祝融而辯於南方得大封而辯於西方得后土而辯於北方黃帝得六相而天地治神明至蚩尤明乎天道故使爲當時大常察乎地利故使爲廩者奢龍辨乎東方故使爲土師祝融辨乎南方故使爲司徒大封辨於西方故使爲司馬后土辨乎北方故使爲李是故春者土師也夏者司徒也秋者司馬也冬者李也昔黃帝以其緩急作五聲以政五鍾令其五鍾一曰靑鍾大音二曰赤鍾重心三曰黃鍾洒光四曰景鍾昧其明五曰黒鍾隱其常五聲旣調然后作立五行以正天時五官以正人位人與天調然后天地之美生日至睹甲子木行御天子出令命左右士師内御緫別列爵論賢不肖士吏賦秘賜賞於四境之内發故粟以田數出國衡順山林禁民斬木所以愛草木也然則水解而凍釋草木區萌贖蟄蟲卵菱春辟勿時苗足本不癘雖鷇不夭麑䴠母傅速亡傷繈葆時則不凋七十二日而畢睹丙子火行御天子出令命行人内御令掘溝澮津舊塗發臧任君賜賞君子修游馳以發地氣出皮幣命行人修春秋之禮於天下諸侯通天下遇者兼和然則天無疾風草木發奮鬱氣息民不疾而榮華蕃七十二日而畢睹戊子土行御天子出令命左右司徒内御不誅不貞農事爲敬大揚惠言寛刑死緩罪人出國司徒令命順民之功力以養五糓君子之靜居而農夫修其功力極然則天爲粤宛草木養長五榖蕃實秀大六畜犧牲具民足財國富上下親諸侯和七十二日而畢睹庚子金行御天子出令命祝宗選禽獸之禁五榖之先熟者而薦之祖廟與五祀鬼神饗其氣焉君子食其味焉然則凉風至白露下天子出令命左右司馬衍組甲厲兵合什爲伍以修於四境之内䛕然告民有事所以待天地之殺斂也然則晝炙陽夕下露地競環五榖鄰熟草木茂實歳農豐年大茂七十二日而畢睹壬子水行御天子出令命左右使人内御其氣足則發而止其氣不足則發撊瀆盜賊數劋竹箭伐檀柘令民出獵禽獸不釋巨少而殺之所以貴天地之所閇藏也然則羽卵者不叚毛胎者不􁎾􁎈婦不銷棄草木根本美七十二日而畢睹甲子木行御天子不賦不賜賞而大斬伐傷君危不殺太子危家人夫人死不然則長子死七十二日而畢睹丙子火行御天子敬行急政旱札苗死民厲七十二日而畢睹戌子土行御天子修宫室築臺榭君危外築城郭臣死七十二日而畢睹庚子金行御天子攻山擊石有兵作戰而敗士死喪執政七十二日而畢睹壬子水行御天子決塞動大水王后夫人薨不然則羽卵者叚毛胎者􁎾􁎈婦銷棄草木根本不美七十二日而畢也"}
{"id": "KR3c0001_015", "series": "KR3c0001", "text": "戰而懼水此謂澹滅小事不從大事不吉戰而懼險此謂迷中分其師衆人旣迷芒必其將亡之道動靜者比於死動作者比於醜動信者比於距動詘者比於避夫靜與作時以爲主人時以爲客貴得度知靜之修居而自利知作之從毎動有功故曰無爲者帝其此之謂矣逆節萌生天地未形先爲之政其事乃不成繆受其刑天因人聖人因天天時不作勿爲客人事不起勿爲始慕和其衆以修天地之從人先生之天地刑之聖人成之則與天同極正靜不爭動作不貳素質不留與地同極未得天極則隱於德巳得天極則致其力旣成其功順守其從人不能代成功之道嬴縮爲寶母亡天極究數而止事若未成母改其形母失其始靜民觀時待令而起故曰脩隂陽之從而道天地之常嬴嬴縮縮因而爲當死死生生因天地之形天地之形聖人成之小取者小利大取者大利盡行之者有天下故賢者誠信以仁之慈惠以愛之端政象不敢以先人中靜不留裕德無求形於女色其所處者柔安靜樂行德而不爭以待天下之濆作也故賢者安徐正靜柔節先定行於不敢而立於不能守弱節而堅處之故不犯天時不亂民功秉時養人先德後刑順於天微度人善周者明不能見也善明者周不能蔽也大明勝大周則民無大周也大周勝大明則民無大明也大周之先可以奮信大明之祖可以代天下索而不得求之招揺之下獸厭走而有伏網罟一偃一側不然不得大丈三曽而貴義與德大武三曽而偃武與力制斷五刑各當其名罪人不怨善人不驚曰刑正之服之勝之飾之必嚴其令而民則之曰政如四時之不貣如星辰之不變如宵如晝如隂如陽如日月之明曰法愛之生之養之成之利民不得天下親之曰德無德無怨無好無惡萬物崇一隂陽同度曰道刑以弊之政以命之法以遏之德以養之道以明之刑以弊之母失民命令之以終其欲明之母徑遏之以絶其志意母使民幸養之以化其惡必自身始明之以察其生必修其理致刑其民庸心以蔽致政其民服信以聽致德其民和平以靜致道其民付而不爭罪人當名曰刑出令時當曰正當故不改曰法愛民無私曰德㑹民所聚曰道立常行政能服信乎中和愼敬能曰新乎正衡一靜能守愼乎廢私立公能舉人乎臨政官民能後其身乎能服信政此謂正紀能服曰新此謂行理守愼正名僞詐自止舉人無私臣德咸道能後其身上佐天子九變第四十四短語十八凡民之所以守戰至死而不德其上者有數以至焉曰大者親戚墳墓之所在也田宅富厚足居也不然則州縣郷黨與宗族足懷樂也不然則上之敎訓習俗慈愛之於民也厚無所往而得之不然則山林澤谷之利足生也不然則地形險阻易守而難攻也不然則罰嚴而可畏也不然則賞明而足勸也不然則有深怨於敵人也不然則有厚功於上也此民之所以守戰至死而不德其上者也今恃不信之人而求以智用不守之民而欲以固將不戰之卒而幸以勝此兵之三闇也聖君任法而不任智任數而不任說任公而不任私任大道而不任小物然後身佚而天下治失君則不然舎法而任智故民舎事而好譽舎數而任說故民舎實而好言舎公而好私故民離法而妄行舎大道而任小物故上勞煩百姓迷惑而國家不治聖君則不然守道要處佚樂馳騁弋獵鍾鼔竽瑟宫中之樂無禁圉也不思不慮不憂不圖利身體便形軀養壽命垂拱而天下治是故人主有能用其道者不事心不勞意不動力而土地自辟囷倉自實蓄積自多甲兵自彊羣臣無詐僞百官無姦邪竒術技藝之人莫敢髙言孟行以過其情以遇其主矣昔者堯之治天下也猶埴巳埏也唯陶之所以爲猶金之在鑪恣冶之所以鑄其民引之而來推之而往使之而成禁之而止故堯之治也善明法禁之令而巳矣黃帝之治天下也其民不引而來不推而往不使而成不禁而止故黃帝之治也置法而不變使民安其法者也所謂仁義禮樂者皆出於法此先聖之所以一民者也周書曰國法法不一則有國者不祥民不道法則不祥國更立法以典民則祥羣臣不用禮義敎訓則不祥百官伏事者離法而治則不祥故曰法者不可恒也存亡治亂之所從出聖君所以爲天下大儀也君臣上下貴賤皆發焉故曰法古之法也丗無請謁任舉之人無閒識博學辨說之士無偉服無竒行皆囊於法以事其主故明王之所恒者二一曰明法而固守之二曰禁民私而收使之此二者主之所恒也夫法者上之所以一民使下也私者下之所以侵法亂主也故聖君置儀設法而固守之然故諶杵習士聞識博學之人不可亂也衆彊富貴私勇者不能侵也信近親愛者不能離也珍恠竒物不能惑也萬物百事非在法之中者不能動也故法者天下之至道也聖君之實用也今天下則不然皆有善法而不能守也然故諶杵習士聞識博學之士能以其智亂法惑上衆彊富貴私勇者能以其威犯法侵陵鄰國諸侯能以其權置子立相天臣能以其私附百姓翦公財以禄私士凡如是而求法之行國之治不可得也聖君則不然卿相不得翦其私羣臣不得辟其所親愛聖君赤明其法而固守之羣臣修通輻湊以事其主百姓輯睦聽令道法以從其事故曰有生法有守法有法於法夫生法者君也守法者臣也法於法者民也君臣上下貴賤皆從法此謂爲大治故主有三術夫愛人不私賞也惡人不私罰也置儀設法以度量斷者上主也愛人而私賞之惡人而私罰之倍大臣離左右專以其心斷者中主也臣有所愛而爲私賞之有所惡而爲私罰之倍其公法損其正心專聽其大臣者危主也故爲人主者不重愛人不重惡人重愛曰失德重惡曰失威威德皆失則主危也故明王之所操者六生之殺之富之貧之貴之賤之此六柄者主之所操也主之所處者四一曰文二曰武三曰威四曰德此四位者主之所處也藉人以其所操命曰奪柄藉人以其所處命曰失位奪柄失位而求令之行不可得也法不平令不全是亦奪柄失位之道也故有爲枉法有爲毁令此聖君之所以自禁也故貴不能威富不能禄賤不能事近不能親美不能淫也植固而不動竒邪乃恐竒革而邪化令往而民移故聖君失度量置儀法如天地之堅如列星之固如日月之明如四時之信然故令往而民從之而失君則不然法立而還廢之令出而後反之枉法而從私毀令而不全是貴能威之富能禄之賤能事之近能親之美能淫之也此五者不禁於身是以羣臣百姓人挾其私而幸其主彼幸而得之則主日侵彼幸而不得則怨日産夫日侵而産怨此失君之所愼也凡爲主而不得用其法不能其意顧臣而行離法而聽貴臣此所謂貴而威之也富人用金王事主而來焉主離法而聽之此所謂富而禄之也賤人以服約卑敬悲色告愬其主主因離法而聽之所謂賤而事之也近者以偪近親愛有求其主主因離法而聽之此所謂近而親之也美者以巧言令色請其主主因離法而聽之此所謂美而淫之也治丗則不然不知親䟽逺近貴賤美惡以度量斷之其殺戮人者不怨也其賞賜人不德也以法制行之如天地之無私也是以官無私論士無私議民無私說皆虚其匈以聽其上上以公正論以法制斷故任天下而不重也今亂君則不然有私視也故有不見也有私聽也故有不聞也有私慮也故有不知也夫私者壅蔽失位之道也上舎公法而聽私說故羣臣百姓皆設私立方以敎於國羣黨比周以立其私請謁任舉以亂公法人用其心以幸於上上無度量以禁之是以私說日益而公法日損國之不治從此産矣夫君臣者天地之位也民者衆物之象也各立其所職以待君令羣臣百姓安得各用其心而立私乎故遵主令而行之雖有傷敗無罰非主令而行之雖有功利罪死然故下之事上也如響之應聲也臣之事主也如影之從形也故上令而下應主行而臣從此治之道也夫非主令而行有功利因賞之是敎妄舉也主令而行之有傷敗而罰之是使民慮利害而離法也羣臣百姓人慮利害而以其私心舉措則法制毀而令不行矣所謂治國者主道明也所謂亂國者臣術勝也夫尊君卑臣非計親也以執勝也百官識非惠也刑罰必也故君臣共道則亂專授則失夫國有四亡令求不出謂之滅出而道留謂之擁下情求不上通謂之塞下情上而道止謂之侵故夫滅侵塞擁之所生從法之不立也是故先王之治國也不淫意於法之外不爲惠於法之内也動無非法者所以禁過而外私也威不兩錯政不二門以法治國則舉錯而巳是故有法度之制者不可巧以詐僞有權衡之稱者不可欺以輕重有㝷丈之數者不可差以長短今主釋法以譽進能則臣離上而下比周矣以黨舉官則民務交而不求用矣是故官之失其治也是主以譽爲賞以毀爲罰也然則喜賞惡罰之人離公道而行私術矣比周以相爲匿是忘主死交以進其譽故交衆者譽多外内朋黨雖有大姦其蔽主多矣是以忠臣死於非罪而邪臣起於非功所死者非罪所起者非功也然則爲人臣者重私而輕公矣十至私人之門不一至於庭百慮其家不一圖國屬數雖衆非以尊君也百官雖具非以任國也此之謂國無人國無人者非朝臣之衰也家與家務於相益不務尊君也大臣務相貴而不任國小臣持禄養交不以官爲事故官失其能是故先王之治國也使法擇人不自舉也使法量功不自度也故能匿而不可蔽敗而不可飾也譽者不能進而誹者不能退也然則君臣之閒明別明別則易治也主雖不身下爲而守法爲之可也古之欲正丗調天下者必先觀國政料事務察民俗本治亂之所生知得失之所在然後從事故法可立而治可行夫萬民不和國家不安失非在上則過在下今使人君行逆不修道誅殺不以理重賦斂得民財急使令罷民力財竭則不能母侵奪力罷則不能母墮倪民巳侵奪墮倪因以法隨而誅之則是誅罰重而亂愈起夫民勞苦困不足則簡禁而輕罪如此則失在上失在上而上不變則萬民無所託其命今人主輕刑政寛百姓薄賦斂緩使令然民淫躁行私而不從制飾智任詐負力而爭則是過在下過在下人君不廉而變則暴人不勝邪亂不止暴人不勝邪亂不止則君人者勢傷而威日衰矣故爲人君者莫貴於勝所謂勝者法立令行之謂勝法立令行故羣臣奉法守職百官有常法不繁匿萬民敦慤反本而儉力故賞必足以使威必足以勝然後下從故古之所謂明君者非一君也其設賞有薄有厚其立禁有輕有重迹行不必同非故相反也皆隨時而變因俗而動夫民躁而行僻則賞不可以不厚禁不可以不重故聖人設厚賞非侈也立重禁非戾也賞薄則民不利禁輕則邪人不畏設人之所不利欲以使則民不盡力立人之所不畏欲以禁則邪人不止是故陳法出令而民不從故賞不足勸則士民不爲用刑罰不足畏則暴人輕犯禁民者服於威殺然后從見利然后用被治然后正得所安然后靜者也夫盜賊不勝邪亂不止彊劫弱衆暴寡此天下之所憂萬民之所患也憂患不除則民不安其居民不安其居則民望絶於上矣夫利莫大於治害莫大於亂夫五帝三王所以成功立名顯於後丗者以爲天下致利除害也事行不必同所務一也夫民貪行躁而誅罰輕罪過不發則是長淫亂而便邪僻也有愛人之心而實合於傷民此二者不可不察也夫盜賊不勝則良民危法禁不立則姦邪繁故事莫急於當務治莫貴於得齊制民急則民迫民迫則窘窘則民失其所葆緩則縱縱則淫淫則行私行私則離公離公則難用故治之所以不立者齊不得也齊不得則治難行故治民之齊不可不察也聖人者明於治亂之道習於人事之終始者也其治人民也期於利民而止故其位齊也不慕古不留今與時變與俗化夫君人之道莫貴於勝勝故君道立君道立然後下從下從故敎可立而化可成也夫民不心服體從則不可以禮義之文敎也君人者不可以不察也凡治國之道必先富民民富則易治也民貧則難治也奚以知其然也民富則安郷重家安郷重家則敬上畏罪敬上畏罪則易治也民貧則危郷輕家危郷輕家則敢陵上犯禁凌上犯禁則難治也故治國常富而亂國必貧是以善爲國者必先富民然后治之昔者七十九代之君法制不一號令不同然俱王天下者何也必國富而粟多也夫富國多粟生於農故先王貴之凡爲國之急者必先禁末作文巧未作文巧禁則民無所游食民無所游食則必農民事農則田墾田墾則粟多粟多則國富國富者兵彊兵彊者戰勝戰勝者地廣是以先王知衆民彊兵廣地富國之必生於粟也故禁末作止竒巧而利農事今爲末作竒巧者一日作而五日食農夫終歳之作不足以自食也然則民舎夲事而事末作捨本事而事末作則田荒而國貧矣凡農者月不足而歳有餘者也而上徴暴急無時則民倍貸以給上之徴矣耕耨者有時而澤不必足則民倍貸以取庸矣秋糴以五春粜以束是又倍貸也故以上之徴而倍取於民者四關市之租府庫之徴粟什一厮輿之事此四時亦當一倍貸矣夫以一民養四主故逃徙者刑而上不能止者粟少而民無積也常山之東河汝之閒蚤生而晚殺五榖之所蕃孰也四種而五穫中年畝二石一夫爲粟二百石今也倉廩虚而民無積農夫以粥子者上無術以均之也故先王使農士商工四民交能易作終歳之利無道相過也是以民作一而得均民作一則田墾姦巧不生田墾則粟多粟多則國富姦巧不生則民治富而治此王之道也不生粟之國亡粟生而死者霸粟生而不死者王粟也者民之所歸也粟也者財之所歸也粟也者地之所歸也粟多則天下之物盡至矣故舜一徙成邑貳徙成都參徙成國舜非嚴刑罰重禁令而民歸之矣去者必害從者必利也先王者善爲民除害興利故天下之民歸之所謂興利者利農事也所謂除害者禁害農事也農事勝則入粟多入粟多則國富國富則安郷重家安郷重家則雖變俗易習歐衆移民至於殺之而民不惡也此務粟之功也上不利農則粟少粟少則人貧人貧則輕家輕家則易去易去則上令不能必行上令不能必行則禁不能必止禁不能必止則戰不必勝守不必固矣夫令不必行禁不必止戰不必勝守不必固命之曰寄生之君此由不利農少粟之害也粟者王之夲事也人主之大務有人之塗治國之道也"}
{"id": "KR3c0001_016", "series": "KR3c0001", "text": "内業四十九封禪五十小問五十一内業四十九區言五凡物之精此則爲生下生五榖上爲列星流於天地之閒謂之鬼神藏於胷中謂之聖人是故民氣杲乎如登於天杳乎如入於淵淖乎如在於海卒乎如在於已是故此氣也不可止以力而可安以德不可呼以聲而可迎以音敬守勿失是謂成德德成而智出萬物果得凡心之刑自充自盈自生自成其所以失之必以憂樂喜怒欲利能去憂樂喜怒欲利心乃反濟彼心之情利安以寧勿煩勿亂和乃自成折折乎如在於側忽忽乎如將不得渺渺乎如窮無極此稽不逺日用其德夫道者所以充形也而人不能固其往不復其來不舎謀乎莫聞其音卒乎乃在於心㝠㝠乎不見其形淫淫乎與我俱生不見其形不聞其聲而序其成謂之道凡道無所善心安愛心靜氣理道乃可止彼道不逺民得以産彼道不離民因以知是故卒乎其如可與索眇眇乎其如窮生一物能化謂之神一事能變謂之智化不易氣變不易智惟執一之君子能爲此乎執一不失能君萬物君子使物不爲物使得一之理治心在於中治言出於口治事加於人然則天下治矣一言得而天下服一言定而天下聽公之謂也形不正德不來中不靜心不治正形攝德天仁地義則淫然而自至神明之極照乎知萬物中義守不忒不以物亂官不以官亂心是謂中得有神自在身一徃一來莫之能思失之必亂得之必治敬除其舍精將自來精想思之寧念治之嚴容畏敬精將至定得之而勿捨耳目不淫心無他圖正心在中萬物得度道滿天下普在民所民不能知也一言之解上察於天下極於地蟠滿九州何謂解之在於心安我心治官乃治我心安官乃安治之者心也安之者心也心以藏心心之中又有心馬彼心之心音以先言音然后形形然后言言然后使使然后治不治必亂亂乃死精存自生其外安榮内藏以爲泉原浩然和平以爲氣淵淵之不涸四體乃固泉之不竭九竅遂通乃能窮天地被四海中無惑意外無邪菑心全於中形全於外不逢天菑不遇人害謂之聖人人能正靜皮膚𥙿寛耳目聦明荕信而骨強乃能戴大圜而履大方鑒於大淸視於大眀敬愼無忒日新其德徧知天下窮於四極敬發其充是謂内得然而不反此生之忒凡道必周必密必寛必舒必堅必固守善勿舎逐淫澤薄旣知其極反於道德全心在中不可蔽匿和於形容見於膚色善氣迎人親於弟兄惡氣迎人害於戎兵不言之聲疾於雷鼓心氣之形明於日月察於父母賞不足以勸善刑不足以懲過氣意得而天下服心意定而天下聽搏氣如神萬物備存能搏乎能一乎能無卜筮而知吉凶乎能止乎能巳乎能勿求諸人而之已乎思之思之又重思之思之而不通鬼神將通之非鬼神之力也精氣之極也四體旣正血氣旣靜一意搏心耳目不淫雖逺若近思索生知慢易生憂暴傲生怨憂鬱生疾疾困乃死思之而不捨内困外薄不蚤爲圖生將巽舎食莫若無飽思莫若勿致節適之齊彼將自至凡人之生也天出其精地出其形合此以爲人和乃生不和不生察和之道其精不見其徴不醜平正擅匈論治在心此以長壽忿怒之失度乃爲之圖節其五欲去其二凶不喜不怒平正擅匈凡人之生也必以平正所以失之必以喜怒憂患是故止怒莫若詩去憂莫若樂節樂莫若禮守禮莫若敬守敬莫若靜内靜外敬能反其性性將大定凡食之道大充傷而形不臧大攝骨枯而血沍充攝之閒此謂和成精之所舎而知之所生飢飽之失度乃爲之圖飽則疾動飢則廣思老則長慮飽不疾動氣不通於四末飢不廣思飽而不廢老不長慮困乃遬竭大心而敢寛氣而廣其形安而不移能守一而棄萬苛見利不誘見害不懼寛舒而仁獨樂其身是謂雲氣意行似天凡人之生也必以其歡憂則失紀怒則失端憂悲喜怒道乃無處愛慾靜之遇亂正之勿引勿推福將自歸彼道自來可藉與謀靜則得之躁則失之靈氣在心一來一逝其細無内其大無外所以失之以躁爲害心能執靜道將自定得道之人理丞而屯泄匈中無敗節欲之道萬物不害封禪第五十桓公旣霸㑹諸侯於葵丘而欲封禪管仲曰古者封泰山禪梁父者七十二家而夷吾所記者十有二焉昔無懷氏封泰山禪云云虙羲封泰山禪云云神農封泰山禪云云炎帝封泰山禪云云黃帝封泰山禪亭亭顓頊封泰山禪云云帝俈封泰山禪云云堯封泰山禪云云舜封泰山禪云云禹封泰山禪㑹稽湯封泰山禪云云周成王封泰山禪社首皆受命然後得封禪桓公曰寡人北伐山戎過孤竹西伐大夏涉流沙束馬懸車上卑耳之山南伐至召陵登熊耳山以望江漢兵車之㑹三而乗車之㑹六九合諸侯一匡天下諸侯莫違我昔三代受命亦何以異乎於是管仲睹桓公不可窮以辭因設之以事曰古之封禪鄗上之黍北里之禾所以爲盛江淮之閒一茅三脊所以爲之豪傑致天下之精材來天下之良工則有戰勝之器矣公曰攻取之數何如管子對曰毀其備散其積奪之食則無固城矣公曰然則取之若何管子對曰假而禮之厚而勿欺則天下之士至矣公曰致天下之精材若何管子對曰五而六之九而十之不可爲數公曰來工若何管子對曰三倍不逺千里桓公曰吾巳知戰勝之器攻取之數矣請問行軍襲邑舉錯而知先後不失地利若何管子對曰用貨察圖公曰野戰必勝若何管子對曰以竒公曰吾欲徧知天下若何管子對曰小以吾不識則天下不足識也公曰守戰逺見有患夫民不必死則不可與出乎守戰之難不必信則不可恃而外知夫恃不死之民而求以守戰恃不信之人而求以外知此兵之三闇也使民必死必信若何管子對曰明三夲公曰何謂三本管子對曰三夲者一曰固二曰尊三曰質公曰何謂也管子對曰故國父母墳墓之所在固也田宅爵禄尊也妻子質也三者備然后大其威厲其意則民必死而不我欺也桓公問治民於管子管子對曰凡牧民者必知其疾而憂之以德勿懼以罪勿止以力愼此四者足以治民也桓公曰寡人睹其善也何以爲寡也管仲對曰夫寡非有國者之患也昔者天子中立地方千里四言者該焉何爲其寡也夫牧民不知师୘其疾則民疾不憂以德則民多怨懼之以罪則民多詐止之以力則徃者不反來者鷙距故聖王之牧民也不在其多也桓公曰善勿巳如是又何以行之管仲對曰質信極忠嚴以有禮愼此四者所以行之也桓公曰請聞其說管仲對曰信也者民信之忠也者民懷之嚴也者民畏之禮也者民美之語曰澤命不渝信也非其所欲勿施於人仁也堅中外正嚴也質信以讓禮也桓公曰善哉牧民何先管仲對曰有時先事有時先政有時先德有時先怒飄風暴雨不爲人害涸旱不爲民患百川道年榖熟糴貸賤禽獸與人聚食民食民不疾疫當此時也民富且驕牧民者厚收善歳以充倉廩禁藪澤此謂先之以事隨之以刑敬之以禮樂以振其淫此謂先之以政飄風暴雨爲民害涸旱爲民患年榖不熟歳飢糴貸貴民疾疫當此時也民貧且罷牧民者發倉廩山林藪澤以共其財後之以事先之以恕以振其罷此謂先之以德其收之也不奪民財其施之也不失有德冨上而足下此聖王之至事也桓公曰善桓公問管仲曰寡人欲霸以二三子之功既得霸矣今吾有欲王其可乎管仲對曰公甞召易牙而問焉鮑叔至公又問焉鮑叔對曰公當召賔胥無而問焉賔胥無趨而進公又問焉賔胥無對曰古之王者其君豊其臣敎今君之臣豊公遵遁繆然逺二三子遂徐行而進公曰昔者大王賢王季賢文王賢武王賢武王伐殷克之七年而崩周公且輔成王而治天下僅能制於四海之内矣今寡人之子不若寡人寡人不若二三子以此觀之則吾不王必矣桓公曰我欲勝民爲之奈何管仲對曰此非人君之言也勝民爲易夫勝民之爲道非天下之大道也君欲勝民則使有司䟽獄而謁有罪者償數省而嚴誅若此則民勝矣雖然勝民之爲道非天下之大道也使民畏公而不見親禍亟及於身雖能不乆則人持莫之弑也危哉君之國岋乎桓公觀於厩問厩吏曰厩何事最難厩吏未對管仲對曰夷吾甞爲圉人矣傅馬棧最難先傅曲木曲木又求曲木曲木巳傅直木母所施矣先傅直木直木又求直木直木巳傅曲木亦無所施矣桓公謂管仲曰吾欲伐大國之不服者奈何管仲對曰先愛四封之内然后可以惡竟外之不善者先定卿大夫之家然后可以危鄰之敵國是故先王必有置也然后有廢也必有利也然后有害也桓公踐位令釁社塞禱祝鳬已疪獻胙祝曰除君苛疾與若之多虚而少實桓公不說瞋目而視祝鳬已疪祝鳬已疪授酒而祭之曰又與君之若賢桓公怒將誅之而未也以復管仲管仲於是知桓公之可以霸也桓公乗馬虎望見之而伏桓公問管仲曰今者寡人乗馬虎望見寡人而不敢行其故何也管仲對曰意者君乗駮馬而洀桓迎日而馳乎公曰然管仲對曰此駮象也駮食虎豹故虎疑焉楚伐莒莒君使人求救於齊桓公將救之管仲曰君勿救也公曰其故何也管仲對曰臣與其使者言三辱其君顔色不變臣使官無滿其禮三強其使者爭之以死莒君小人也君勿救桓公果不救而莒亡桓公放春三月觀於野桓公曰何物可比於君子之德乎隰朋對曰夫粟内甲以處中有卷城外有兵刄未敢自恃自命曰粟此其可比於君子之德乎管仲曰苗始其少也眴眴乎何其孺子也至其壯也莊莊乎何其士也至其成也由由乎玆免何其君子也天下得之則安不得則危故命之曰禾此其可比於君子之德矣桓公曰善桓公北伐孤竹未至卑耳之谿十里闟然止瞠然視援弓將射引而未敢發也謂左右曰見是前人乎左右對曰不見也公曰事其不濟乎寡人大惑今者寡人見人長尺而人物具焉冠右祛衣走馬前疾事其不濟乎寡人大惑豈有人若此者乎管仲對曰臣聞登山之神有俞兒者長尺而人物具焉霸王之君興而登山神見且走馬前疾道也袪衣示前有水也右袪衣示從右方渉也至卑耳之谿有賛水者曰從左方渉其深及冠從右方渉其深至膝若右渉其大濟桓公立拜管仲於馬前曰仲父之聖至若此寡人之抵罪也乆矣管仲對曰夷吾聞之聖人先知無形今巳有形而後知之臣非聖也善承敎也桓公使管仲求寗戚寗戚應之曰浩浩乎管仲不知至中食而慮之婢子曰公何慮管仲曰非婢子之所知也婢子曰公其母少少母賤賤昔者吳干戰未齓不得入軍門國子擿其齒遂入爲干國多百里徯秦國之飯牛者也穆公舉而相之遂霸諸侯由是觀之賤豈可賤少豈可少哉管仲曰然公使我求寗戚寗戚應我曰浩浩乎吾不識婢子曰詩有之浩浩者水育育者魚未有室家而安召我居寗子其欲室乎桓公與管仲闔門而謀伐莒未發也而巳聞於國其故何也管仲曰國必有聖人桓公曰然夫之役者有執席食以視上者必彼是邪於是乃令之復役母復相代少焉東郭郵至桓公令儐者延而上與之分級而上問焉曰子言伐莒者乎東郭郵曰然臣也桓公曰寡人不言伐莒而子言伐莒其故何也東郭郵對曰臣聞之君子善謀而小人善意臣意之也桓公曰子奚以意之東郭郵曰夫欣然喜樂者鍾鼓之色也夫淵然淸靜者縗絰之色也漻然豐滿而手足拇動者兵甲之色也日者臣視二君之在臺上也口開而不闔是言莒也舉手而指勢當莒也且臣觀小國諸侯之不服者唯莒於是臣故曰伐莒桓公曰善哉以微射明此之謂乎子其坐寡人與子同之客或欲見於齊桓公請仕上官授禄千鍾公以告管仲曰君予之客聞之曰臣不仕矣公曰何故對曰臣聞取人以人者其去人也亦用人吾不仕矣"}
{"id": "KR3c0001_017", "series": "KR3c0001", "text": "或以平虚請論七主之過得六過一是以還自鏡以知得失以繩七臣得六過一是呼嗚美哉成事疾申主任勢守數以爲常周聽近逺以續明皆要審則法令固賞罰必則下服度不備待而得和則民反素也惠主豐賞厚賜以竭藏赦姦縱過以傷法藏竭則主權衰法傷則姦門闓故曰泰則反敗矣侵主好惡反法以自傷喜決難知以塞明從狙而好小察事無常而法令申不􁪜則國失勢芒主目伸五色耳常五聲四鄰不計司聲不聽則臣下恣行而國權大傾不􁪜則所惡及身勞主不明分職上下相干臣主同則刑振以豐豐振以刻去之而亂臨之而殆則後丗何得振主喜怒無度嚴誅無赦臣下振怒不知所錯則人反其故不􁪜則法數日衰而國失固芒主通人情以質疑故臣下無信盡自治其事則事多多則昬昬則緩急俱植不􁪜則見所不善餘力自失而罰故主虞而安吏肅而嚴民樸而親官無邪吏朝無姦臣下無侵爭丗無刑民故一人之治亂在其心一國之存亡在其主天下得失道一人出主好夲則民好墾草萊主好貨則人賈市主好宫室則工匠巧主好文釆則女工靡夫楚王好小腰而美人省食吳王好劔而國士輕死死與不食者天下之所共惡也然而爲之者何也從主之所欲也而況愉樂音聲之化乎夫男不田女不緇工技力於無用而欲土地之毛倉庫滿實不可得也土地不毛則人不足人不足則逆氣生逆氣生則令不行然彊敵發而起雖善者不能存何以効其然也曰昔者桀紂是也誅賢忠近讒賊之士而貴婦人好殺而不勇好富而忘貧馳獵無窮鼓樂無厭瑶臺玉餔不足處馳車千駟不足乗材女樂三千人鍾石絲竹之音不絶百姓罷乏君子無死卒莫有人人有反心遇周武王遂爲周氏之禽此營於物而失其情者也愉於淫樂而忘後患者也故設用無度國家踣舉爭不時必受其菑夫倉庫非虚空也商䆠非虚壞也法令非虚亂也國家非虚亡也彼時有春秋歳有敗凶政有急緩政有急緩故物有輕重歳有敗凶故民有義不足時有春秋故榖有貴賤而上不調淫故游商得以什伯其本也百姓之不田貧富之不訾皆用此作城郭不守兵士不用皆道此始夫亡國踣家者非無壤土也其所事者非其功也夫凶歳雷旱非無雨露也其燥濕非其時也亂丗煩政非無法令也其所誅賞者非其人也暴主迷君非無心腹也其所取舎非其術也故明主有六務四禁六務者何也一曰節用二曰賢佐三曰法度四曰必誅五曰天時六曰地冝四禁者何也春無殺伐無割大陵倮大衍伐大木斬大山行大火誅大臣收榖賦夏無遏水達名川塞大谷動土功射鳥獸秋母赦過釋罪緩刑冬無賦爵賞禄傷伐五藏故春政不禁則百長不生夏政不禁則五榖不成秋政不禁則姦邪不勝冬政不禁則地氣不藏四者俱犯則隂陽不和風雨不時大水漂州流邑大風漂屋折樹火暴焚地燋草天冬雷地冬霆草木夏落而秋榮蟄蟲不藏冝死者生冝蟄者鳴苴多螣蟇山多蟲六畜不蕃民多夭死國貧法亂逆氣下生故曰臺榭相望者亡國之廡也馳車充國者追㓂之馬也羽劔珠飾者斬生之斧也文釆簒組者燔功之窑也明王知其然故逺而不近也能去此取彼則人主道備矣夫法者所以興功懼暴也律者所以定分止爭也令者所以令人知事也法律政令者吏民規矩繩墨也夫矩不正不可以求方繩不信不可以求直法令者君臣之所共立也權勢者人主之所獨守也故人主失守則危臣吏失守則亂罪決於吏則治權斷於主則威民信其法則親是故明王審法愼權下上有分夫凡私之所起必生於主夫上好本則端正之士在前上好利則毀譽之士在側上多喜善賞不隨其功則士不爲用數出重法而不克其罪則姦不爲止明王知其然故見必然之政立必勝之罰故民知所必就而知所必去推則往召則來如墜重於髙如瀆水於地故法不煩而吏不勞民無犯禁故有百姓無怨於上上亦法臣法斷名決無誹譽故君法則主位安臣法則貨賂止而民無姦嗚呼美哉名斷言澤飾臣克親貴以爲名恬爵禄以爲髙好名則無實爲髙則不御故記曰無實則無勢失轡則馬焉制侵臣事小察以折法令好佼反而行私請故私道行則法度侵刑法繁則姦不禁王嚴誅則先民心亂臣多則造鍾鼓衆飾婦女以惽上故上惽則隟不計而司聲直禄是以諂臣貴而法臣賤此之謂微孤愚臣深罪厚罰以爲行重賦斂多兊道以爲上使身見憎而主受其謗故記稱之曰愚忠讒賊此之謂也姦臣痛言人情以驚主開罪黨以爲讎除讎則罪不辜罪不辜則與讎居故善言可惡以自信而主失親亂臣自爲辭功禄明爲下請厚賞居爲非母動爲善棟以非買名以是傷上而衆人不知之謂微攻禁藏於胷脅之内而禍避於萬里之外能以此制彼者唯能以巳知人者也夫冬日之不濫非愛冰也夏日之不煬非愛火也爲不適於身便於體也夫明王不美宫室非喜小也不聽鍾鼔非惡樂也爲其傷於本事而妨於敎也故先愼於巳而後彼官亦愼内而後外民亦務本而去未居民於其所樂事之於其所利賞之於其所善罰之於其所惡信之於其所餘財功之於其所無誅於下無誅者必誅者也有誅者不必誅者也以有刑至無刑者其法易而民全以無刑至有刑者其刑煩而姦多夫先易者後難先難而後易萬物盡然明王知其然故必誅而不赦必賞而不遷者非喜予而樂其殺也所以爲人致利除害也於以養老長弱完活萬民莫明焉夫不法法則治法者天下之儀也所以決疑而明是非也百姓所縣命也故明王愼之不爲親戚故貴易其法吏不敢以長官威嚴危其命民不以珠玉重寶犯其禁故主上視法嚴於親戚吏之舉令敬於師長民之承敎重於神寶故法立而不用刑設而不行也夫施功而不鈞位雖髙爲用者少赦罪而不一德雖厚不譽者多舉事而不時力雖盡其功不成刑賞不當斷斬雖多其暴不禁夫公之所加罪雖重下無怨氣私之所加賞雖多士不爲歡行法不道衆民不能順舉錯不當衆民不能成不攻不備當今爲愚人故聖人之制事也能節宫室適車輿以實藏則國必富位必尊能適衣服去玩好以奉夲而用必贍身必安矣能移無益之事無𥙷之費通幣行禮而黨必多交必親矣夫衆人者多營於物而苦其力勞其心故困而不贍大者以失其國小者以危其身凡人之情得所欲則樂逢所惡則憂此貴賤之所同有也近之不能勿欲逺之不能勿忘人情皆然而好惡不同各行所欲而安危異焉然后賢不肖之形見也夫物有多寡而情不能等事有成敗而意不能同行有進退而力不能兩也故立身於中養有節宫室足以避燥濕食飲足以和血氣衣服足以適寒温禮儀足以别貴賤游虞足以發歡欣棺槨足以朽骨衣衾足以朽肉墳墓足以道記不作無補之功不爲無益之事故意定而不營氣情氣情不營則耳目榖衣食足耳目榖衣食足則侵爭不生怨怒無有上下相親兵刄不用矣故適身行義儉約恭敬其唯無福禍亦不來矣驕傲侈泰離度絶理其唯無禍福亦不至矣是故君子上觀絶理者以自恐也下觀不及者以自隱也故曰譽不虚出而患不獨生福不擇家禍不索人此之謂也能以所聞瞻察則事必明矣故凡治亂之情皆道上始故善者圉之以害牽之以利能利害者財多而過寡矣夫凡人之情見利莫能勿就見害莫能勿避其商人通賈倍道兼行夜以續日千里而不逺者利在前也漁人之入海海深萬仭就彼逆流乗危百里宿夜不出者利在水也故利之所在雖千仭之山無所不上深源之下無所不入焉故善者勢利之在而民自美安不推而往不引而來不煩不擾而民自富如鳥之覆卯無形無聲而唯見其成夫爲國之本得天之時而爲經得人之心而爲紀法令爲維綱吏爲網罟什伍以爲行列賞誅爲文武繕農具當器械耕農當攻戰推引銚耨以當劔㦸𬒳蓑以當鎧鑐葅笠以當盾櫓故耕器具則戰器備農事習則功戰巧矣當春三月萩室熯造鑚燧易火杼井易水所以去兹毒也舉春祭塞乆禱以魚爲牲以蘖爲酒相召所以屬親戚也母殺畜生毋拊卯母伐木母夭英母拊竿所以息百長也賜鰥寡振孤獨貸無種與無賦所以勸弱民發五正赦薄罪出抅民解仇讎所以建時功施生榖也夏賞五德滿爵禄遷官位禮孝弟復賢力所以勸功也秋行五刑誅大罪所以禁淫邪止盜賊冬收五藏最萬物所以内作民也四時事備而民功百倍矣故春仁夏忠秋急冬閉順天之時約地之冝忠人之和故風雨時五榖實草木美多六畜蕃息國富兵彊民材而令行内無煩擾之政外無彊敵之患也夫動靜順然后和也不失其時然後富不失其法然后治故國不虚富民不虚治不治而昌不亂而亡者自古至今未甞有也故國多私勇者其兵弱吏多私智者其法亂民多私利者其國貧故德莫若博厚使民死之賞罰莫若必成使民信之夫善牧民者非以城郭也輔之以什司之以伍伍無非其人人無非其里里無非其家故奔亡者無所匿遷徙者無所容不求而約不召而來故民無流亡之意吏無備追之憂故主政可往於民民心可繋於主夫法之制民也猶陶之於埴冶之於金也故審利害之所在民之去就如火之於燥濕水之於髙下夫民之所生衣與食也食之所生水與土也所以富民有要食民有率率三十畒而足於卒歳歳兼美惡畒取一石則人有三十石果蓏素食當十石糠粃六畜當十石則人有五十石布帛麻絲旁入竒利未在其中也故國有餘藏民有餘食夫敘鈞者所以多寡也權衡者所以視重輕也戸藉田結者所以知貧富之不訾也故善者必先知其田乃知其人田備然后民可足也凡有天下者以情伐者帝以事伐者王以政伐者霸而謀有功者五一曰視其所愛以分其威一人兩心其内必衰也臣不用其國可危二曰視其隂所憎厚其貨賂得情可深身内情外其國可知三曰聽其淫樂以廣其心遺以竽瑟美人以塞其内遺以諂臣文馬以蔽其外外内蔽塞可以成敗四曰必深親之如典之同生隂内辯士使圖其計内勇士使髙其氣内人他國使倍其約絶其使拂其意是必士鬪兩國相敵必承其弊五曰深察其謀謹其忠臣揆其所使令内不信使有離意離氣不能令必内自賊忠臣巳死故政可奪此五者謀功之道也"}
{"id": "KR3c0001_018", "series": "KR3c0001", "text": "入國第五十四雜篇五入國四旬五行九惠之敎一曰老老二曰慈㓜三曰恤孤四曰養疾五曰合獨六曰問疾七曰通窮八曰振困九曰接絶所謂老老者凡國都皆有掌老年七十巳上一子無征三月有饋肉八十巳上二子無征月有饋肉九十以上盡家無征日有酒肉死上共棺椁勸子弟精膳食問所欲求所嗜此之謂老老所謂慈㓜者凡國都皆有掌㓜士民有子子有㓜弱不勝飬爲累者有三㓜者無婦征四㓜者盡家無征五㓜又子之葆受二人之食能事而后止此之謂慈㓜所謂恤孤者凡國都皆有掌孤士人死子孤㓜無父母所養不能自生者屬之其郷黨知識故人養一孤者一子無征養二孤者二子無征養三孤者盡家無征掌孤數行問之必知其食飲飢寒身之膌胜而哀憐之此之謂恤孤所謂養疾者凡國都皆有掌養疾聾盲喑啞跛躄徧枯握遞不耐自生者上收而養之疾官而衣食之殊身而后止此之謂養疾所謂合獨者凡國都皆有掌媒丈夫無妻曰鰥婦人無夫曰寡取鰥寡而合和之予田宅而家室之三年然后事之此之謂合獨所謂問疾者凡國都皆有掌病士人有病者掌病以上令問之九十以上日一問八十巳上二日一問七十以上三日一問衆庶五日一問疾甚者以告上身問之掌病行於國中以問病爲事此之謂問病所謂通窮者凡國都皆有通窮若有窮夫婦無居處窮賔客絶粮食居其郷黨以聞者有賞不以聞者有罰此之謂通窮所謂振困者歳凶庸人訾厲多死喪㢮刑罰赦有罪散倉粟以食之此之謂振困所謂接絶者士民死上事死戰事使其知識故人受資於上而祠之此之謂接絶也九守第五十五雜篇六安徐而靜柔節先定虚心平意以待湏右主位目貴明耳貴聦心貴智以天下之目視則無不見也以天下之耳聽則無不聞也以天下之心慮則無不知也輻湊並進則明不塞矣右主明聽之術曰勿望而距勿望而許許之則失守距之則閉塞髙山仰之不可極也深淵度之不可測也神明之德正靜其極也右主聽用賞者貴誠用刑者貴必刑賞信必於耳目之所見則其所不見莫不闇化矣誠暢乎天地通於神明見姦僞也右主賞一曰天之二曰地之三曰人之四曰上下左右前後熒惑其處安在右主問心不爲九竅九竅治君不爲五官五官治爲善者君予之賞爲非者君予之罰君因其所以來因而予之則不勞矣聖人因之故能掌之因之修理故能長乆右主因人主不可不周人主不周則羣臣下亂寂乎其無端也外内不通安知所怨關閈不開善否無原右主周一曰長目二曰飛耳三曰樹明明知千里之外隱微之中曰動姦姦動則變更矣右主叅脩名而督實按實而定名名實相生反相爲情名實當則治不當則亂名生於實實生於德德生於理理生於智智生於當右督名齊桓公問管子曰吾念有而勿失得而勿忘爲之有道乎對曰勿創勿作時至而隨母以私好惡害公正察民所惡以自爲戒黃帝立明臺之議者上觀於賢也堯有衢室之問者下聽於人也舜有告善之旌而主不蔽也禹立建鼓於朝而備訊唉湯有緫街之庭以觀人誹也武王有靈臺之復而賢者進也此古聖帝明王所以有而勿失得而勿忘者也桓公曰吾欲效而爲之其名云何對曰名曰嘖室之議曰法簡而易行刑審而不犯事約而易從求寡而易足人有非上之所過謂之正士内於嘖室之議有司執事者咸以厥事奉職而不忘爲此嘖室之事也請以東郭牙爲之此人能以正事爭於君前者也桓公曰善昔者桓公問管仲曰寡人請問度地形而爲國者其何如而可管仲對曰夷吾之所聞能爲霸王者蓋天子聖人也故聖人之處國者必於不傾之地而擇地形之肥饒者郷山左右經水若澤内爲落渠之冩因大川而注焉乃以其天材地之所生利養其人以育六畜天下之人皆歸其德而惠其義乃別制斷之州者謂之術不滿術者謂之里故百家爲里里十爲術術十爲州州十爲都都十爲霸國不如霸國者國也以奉天子天子有萬諸侯也其中有公侯伯子男焉天子中而處此謂因天之固歸地之利内爲之城城外爲之郭郭外爲之土閬地髙則溝之下則堤之命之曰金城樹以荆棘上相穯著者所以爲固也歳脩増而母已時脩増而無巳福及孫子此謂人命萬丗無窮之利人君之葆守也臣服之以盡忠於君君體有之以臨天下故能爲天下之民先也此宰之任則臣之義也故善爲國者必先除其五害人乃終身無患害而孝慈焉桓公曰願聞五害之說管仲對曰水一害也旱一害也風霧雹霜一害也厲一害也蟲一害也此謂五害五害之屬水最爲大五害已除人乃可治桓公曰願聞水害管仲對曰水有大小又有逺近水之出於山而流入於海者命曰經水水別於他水入於大水及海者命曰枝水山之溝一有水一母水者命曰谷水水之出於他水溝流於大水及海者命曰川水岀地而不流者命曰淵水此五水者因其利而往之可也因而扼之可也而不乆常有危殆矣桓公曰水可扼而使東西南北及髙乎管仲對曰可夫水之性以髙走下則疾至於􁥊石而下向髙即留而不行故髙其上領瓴之尺有十分之三里滿四十九者水可走也乃迂其道而逺之以勢行之水之性行至曲必留退滿則後推前地下則平行地髙即控杜曲則擣毁杜曲激則躍躍則倚倚則環環則中中則涵涵則塞塞則移移則控空則水妄行水妄行則傷人傷人則困困則輕法輕法則難治難治則不孝不孝則不臣矣故五害之屬傷殺之類禍福同矣知備此五者人君天地矣桓公曰請問備五害之道管子對曰請除五害之說以水爲始請爲置水官令習水者爲吏大夫大夫佐各一人率部校長官佐各財足乃取水左右各一人使爲都匠水工令之行水道城郭堤川溝池官府寺舎及州中當繕治者給卒財足令曰常以秋歳末之時閱其民案家人比地定什伍口數别男女大小其不爲用者輒免之有錮病不可作者疾之可省作者半事之并行以定甲士當𬒳兵之數上其都都以臨下視有餘不足之處輒下水官水官亦以甲士當被兵之數與三老里有司伍長行里因父母案行閱具備水之器以冬無事之時籠臿板築各什六土車什一雨輂什二食器兩具人有之錮藏里中以給喪器後常令水官吏與都匠因三老里有司伍長案行之常以朔日始出閱具之取完堅補弊乆去苦惡常以冬少事之時令甲士以更次益薪積之水旁州大夫將之唯母後時其積薪也以事之巳其作土也以事未起天地和調日有長乆以此觀之其利百倍故常以母事具器母事用之水常可制而使母敗此謂素有備而豫具者也桓公曰當何時作之管子曰春三月天地乾燥水糾列之時也山川涸落天氣下地氣上萬物交通故事巳新事未起草木荑生可食寒暑調日夜分分之後夜日益短晝日益長利以作土功之事土乃益剛令甲士作堤大水之旁大其下小其上隨水而行地有不生草者必爲之囊大者爲之堤小者爲之防夾水四道禾稼不傷歳埤増之樹以荆棘以固其地雜之以栢楊以備決水民得其饒是謂流膏令下貧守之往往而爲界可以母敗當夏三月天地氣壯大暑至萬物榮華利以疾􁄓殺草薉使令不欲擾命曰不長不利作土功之事放農焉利皆耗十分之五土功不成當秋三月山川百泉踊降雨下山水出海路距雨露屬天地湊汐利以疾作收斂母留一日把百日餔民母男女皆行於野不利作土功之事濡濕日生土弱難成利耗什分之六土工之事亦不立當冬三月天地閉藏暑雨止大寒起萬物實熟利以塡塞空郄繕邊城塗郭術平度量正權衡虚牢獄實廥倉君修樂與神明相望凡一年之事畢矣舉有功賞賢罰有罪遷有司之吏而第之不利作土功之事利耗什分之七土剛不立晝日益短而夜日益長利以作室不利以作堂四時以得四害皆服桓公曰寡人悖不知四害之服奈何管仲對曰冬作土功發地藏則夏多暴雨秋霖不止春不收枯骨朽脊伐枯木而去之則夏旱至矣夏有大露原煙噎下百草人釆食之傷人人多疾病而不止民乃恐殆君令五官之吏與三老里有司伍長行里順之令之家起火爲温其田及宫中皆蓋井母令毒下及食器將飲傷人有下蟲傷禾稼凡天菑害之下也君子謹避之故不八九死也大寒大暑大風大雨其至不時者此謂四刑或遇以死或遇以生君子避之是亦傷人故吏者所以敎順也三老里有司伍長者所以爲率也五者巳具民無願者願其畢也故常以冬日順三老里有司伍長以冬賞罰使各應其賞而服其罰五者不可害則君之法犯矣此示民而易見故民不比也桓公曰凡一年之中十二月作土功有時則爲之非其時而敗將何以待之管仲對曰常令水官之吏冬時行堤防可治者章而上之都都以春少事作之巳作之後常案行堤有毀作大雨各葆其所可治者趣治以徒隷給大雨堤防可衣者衣之衝水可据者据之終歳以母敗爲固此謂備之常時禍何從來所以然者獨水蒙壤自塞而行者江河之謂也歳髙其堤所以不沒也春冬取土於中秋夏取土於外濁水入之不能爲敗桓公善仲父之語寡人畢矣然則寡人何事乎哉亟爲寡人敎側臣"}
{"id": "KR3c0001_019", "series": "KR3c0001", "text": "地貟第五十八雜篇九夫管仲之匡天下也其施七尺瀆田悉徙五種無不冝其立后而手實其木冝蚖菕與杜松其草冝楚棘見是土也命之曰五施五七三十五尺而至於泉呼音中角其水倉其民彊赤壚歷彊肥五種無不冝其麻白其布黃其草冝白茅與雚其木冝赤棠見是土也命之曰四施四七二十八尺而至於泉呼音中商其水白而甘其民壽黃唐無冝也唯冝黍秫也冝縣澤行廧落地潤數毀難以立邑置廧其草冝黍秫與茅其木冝􁁤擾桑見是土也命之曰三施三七二十一尺而至於泉呼音中宫其泉黃而糗流徙斥埴冝大菽與麥其草冝萯雚其木冝杞見是土也命之曰再施二七十四尺而至於泉呼音中羽其泉鹹水流徙黒埴冝稻麥其草冝苹蓨其木冝白棠見是土也命之曰一施七尺而至於泉呼音中徴其水黒而苦凡聽徴如負猪豕覺而駭凡聽羽如鳴馬在野凡聽宫如牛鳴窌中凡聽商如離羣羊凡聽角如雉登木以鳴音疾以淸凡將起五音凡首先主一而三之四開以合九九以是生黃鍾小素之首以成宫三分而益之以一爲百有八爲徴不無有三分而去其乗適足以是生商有三分而復於其所以是成羽有三分去其乗適足以是成角墳延者六施六七四十二尺而至於泉陜之芳七施七七四十九尺而至於泉祀陜八施七八五十六尺而至於泉杜陵九施七九六十三尺而至於泉延陵十施七十尺而至於泉環陵十一施七十七尺而至於泉蔓山十二施八十四尺而至於泉付山十三施九十一尺而至於泉付山白徒十四施九十八尺而至於泉中陵十五施百五尺而至於泉靑山十六施百一十二尺而至於泉靑龍之所居庚泥不可得泉赤壤􁟛山十七施百一十九尺而至於泉其下靑商不可得泉􁨺山白壤十八施百二十六尺而至於泉其下駢石不可得泉徒山十九施百三十三尺而至於泉其下有灰壤不可得泉髙陵土山二十施百四十尺而至於泉山之上命之曰縣泉其地不乾其草如茅與走其木乃樠鑿之二尺乃至於泉山之上命曰復吕其草魚膓與蕕其木乃柳鑿之三尺而至於泉山之上命之曰泉英其草蘄白昌其木乃楊鑿之五尺而至於泉山之材其草兢與薔其木乃格鑿之二七十四尺而至於泉山之側其草葍與蔞其木乃品榆鑿之三七二十一尺而至於泉凡草土之道各有榖造或髙或下各有草土葉下於􁈗􁈗下於莧莧下於蒲蒲下於葦葦下於雚雚下於蔞蔞下於荓荓下於蕭蕭下於薜薜下於萑萑下於茅凡彼草物有十二衰各有所歸九州之土爲九十物每州有常而物有次羣土之長是唯五粟五粟之物或赤或靑或白或黒或黃五粟五章五粟之狀淖而不肕剛而不觳不濘車輪不汙手足其種大重細重白莖白秀無不冝也五粟之土若在陵在山在隫在衍其隂其陽盡冝桐柞莫不秀長其榆其柳其檿其桑其柘其櫟其槐其楊羣木蕃滋數大條直以長其澤則多魚牧則冝牛羊其地其樊俱冝竹箭藻龜楢檀五臭生之薜荔白芷蘪蕪椒連五臭所校寡疾難老士女皆好其民工巧其泉黄白其人夷姤五粟之土乾而不挌湛而不澤無髙下葆澤以處是謂粟土粟土之次曰五沃五沃之物或赤或靑或黃或白或黒五沃五物各有異則五沃之狀剽怸槖土蟲易全處怸剽不白下乃以澤其種大苗細苗赨莖黒秀箭長五沃之土若在丘在山在陵在岡若在陬陵之陽其左其右冝彼羣木桐柞枎櫄及彼白梓其梅其杏其桃其李其秀生莖起其棘其棠其槐其楊其榆其桑其杞其枋羣木數大條直以長其隂則生之楂蔾其陽則安樹之五麻若髙若下不擇疇所其麻大者如箭如葦大長以美其細者如雚如蒸欲有與各大者不類小者則治揣而藏之若衆練絲五臭疇生蓮與蘪蕪藁本白芷其澤則多魚牧則冝牛羊其泉白靑其人堅勁寡有疥騷終無痟酲五沃之土乾而不斥湛而不澤無髙下葆澤以處是謂沃土沃土之次曰五位五位之物五色雜英各有異章五位之狀不塥不灰靑怸以菭及其種大葦無細葦無赨莖白秀五位之土若在岡在陵在隫在衍在丘在山皆冝竹箭求黽楢檀其山之淺有蘢與斥羣木安逐條長數大其桑其松其𣏌其茸種木胥容榆桃柳棟羣藥安生薑與桔梗小辛大蒙其山之梟多桔符榆其山之末有箭與苑其山之旁有彼黃䖟及彼白昌山蔾葦芒羣藥安聚以圉民殃其林其漉其槐其楝其柞其榖羣木安逐鳥獸安施旣有麋麃又且多鹿其泉靑黒其人輕直省事少食無髙下葆澤以處是謂位土位土之次曰五蘟五蘟之狀黒土黒菭靑怵以肥芬然若灰其種櫑葛赨莖黄秀恚目其葉若苑以蓄殖果木不若三土以十分之二是謂蘟土蘟土之次曰五壤五壤之狀芬然若澤若屯土其種大水腸細水腸赨莖黃秀以慈忍水旱無不冝也蓄殖果木不若土以十分之二是謂壤土壤土之次曰五浮五浮之狀捍然如米以葆澤不離不坼其種忍蘟忍葉如雚葉以長狐茸黃莖黒莖黒秀其粟大無不冝也蓄殖果木不如三土以十分之二凡上土三十物種十二物中土曰五怸五怸五狀廩焉如壏潤濕以處其種大稷細稷赨莖黃秀慈忍水旱細粟如麻蓄殖果木不若三土以十分之三怸土之次曰五纑五纑之狀彊力剛堅其種大邯鄲細邯鄲莖葉如枎櫄其粟大蓄殖果木不若三土以十分之三纑土之次曰五壏五壏之狀芬焉若糠以肥其種大荔細荔靑莖黃秀蓄殖果木不若三土以十分之三壏土之次曰五剽五剽之狀華然如芬以脤其種大秬細秬黒莖青秀蓄殖果木不若三土以十分之四剽土之次曰五沙五沙之狀粟焉如屑塵厲其種大萯細萯白莖青秀以蔓蓄殖果木不如三土以十分之四沙土之次曰五塥五塥之狀累然如僕累不忍水旱其種大樛𣏌細樛𣏌黒莖黒秀蓄殖果木不若三土以十分之四凡中土三十物種十二物下土曰五猶五猶之狀如糞其種大華細華白莖黒秀蓄殖果木不如三土以十分之五猶土之次曰五􁙪五􁙪之狀如䑕肝其種青梁黒莖黒秀蓄殖果木不如三土以十分之五􁙪土之次曰五殖五殖之狀甚澤以䟽離坼以臞塉其種鴈膳黒實朱跗黃實蓄殖果木不如三土以十分之六五殖之次曰五觳五觳之狀婁婁然不忍水旱其種大菽細菽多白實蓄殖果木不如三土以十分之六觳土之次曰五鳬五鳬之狀堅而不骼其種陵稻黒鵝馬夫蓄殖果木不如三土以十分之七鳬土之次曰五桀五桀之狀甚鹹以苦其物爲下其種白稻長狹蓄殖果木不如三土以十分之七凡下土三十物其種十二物凡土物九十其種三十六先生施敎弟子是則温恭自虚所受是極見善從之聞義則服温柔孝悌母驕恃力志母虚邪行必正直游居有常必就有德顔色整齊中心必式夙興夜寐衣帶必飾朝益暮習小心翼翼一此不解是謂學則少者之事夜寐蚤作旣拚盥漱執事有恪攝衣共盥先生乃作沃盥徹盥汎拚正席先生乃坐出入恭敬如見賔客危坐郷師顔色母怍受業之紀必由長始一周則然其餘則否始誦必作其次則巳凡言與行思中以爲紀古之將興者必由此始後至就席狹坐則起若有賔客弟子駿作對客無讓應且遂行趨進受命所求雖不在必以反命反坐復業若有所疑捧手問之師出皆起至於食時先生將食弟子饌饋攝衽盥漱跪坐而饋置醬錯食陳膳母悖凡置彼食鳥獸魚鼈必先菜羹羹胾中別胾在醬前其設要方飯是爲卒左酒右醬告具而退捧手而立三飯二斗左執虚豆右執挾匕周還而貳唯嗛之視同嗛以齒周則有始柄尺不跪是謂貳紀先生巳食弟子乃徹趨走進漱拚前板祭先生有命弟子乃食以齒相要坐必盡席飯必捧􁂝羹不以手亦有據膝母有隱肘旣食乃飽循咡覆手振衽掃席巳食者作摳衣而降旋而郷席各徹其餽如於賔客旣徹并器乃還而立凡拚之道實水于盤攘臂袂及肘堂上則播灑室中握手執箕膺揲厥中有帚入戸而立其儀不貸執帚下箕倚千戸側凡拚之紀必由奥始俯仰磬折拚母有徹拚前而退聚於戸内坐板排之以葉適已實帚于箕先生若作乃興而辭坐執而立遂出弃之旣拚反立是協是稽暮食復禮昬將舉火執燭隅坐錯揔之法橫于坐所櫛之逺近乃承厥火居句如矩蒸閒容蒸然者處下捧椀以爲緒右手執燭左手正櫛有墮代燭交坐母倍尊者乃取厥櫛遂出是去先生將息弟子皆起敬奉枕席問所何趾俶衽則請有常則否先生旣息各就其友相切相磋各長其儀周則復始是謂第子之紀言昭第六十亡雜篇十一脩身第六十一亡雜篇十二問霸第六十二亡雜篇十三牧民解第六十三亡管子解一"}
{"id": "KR3c0001_020", "series": "KR3c0001", "text": "山者物之髙者也惠者主之髙行也慈者父母之髙行也忠者臣之髙行也孝者子婦之髙行也故山髙而不崩則祈羊至主惠而不解則民奉養父母慈而不解則子婦順臣下忠而不解則爵禄至子婦孝而不解則美名附故節髙而不解則所欲得矣解則不得故曰山髙而不崩則祈羊至矣淵者衆物之所生也能深而不涸則沈王至主者人之所仰而生也能寛𥙿純厚而不苛忮則民人附父母者子婦之所受敎也能慈仁敎訓而不失理則子婦孝臣下者主之所用也能盡力事上則當於主子婦者親之所以安也能孝弟順親則當於親故淵涸而無水則沈玉不至主苛而無厚則萬民不附父母暴而無恩則子婦不親臣下墮而不忠則卑辱困窮子婦不安親則禍憂至故淵不涸則所欲者至涸則不至故曰淵深而不涸則沈玉極天覆萬物制寒暑行日月次星辰天之常也治之以理終而復始主牧萬民治天下莅百官主之常也治之以法終而復始和子孫屬親戚父母之常也治之以義終而復始敦敬忠信臣下之常也以事其主終而復始愛親善養思敬奉敎子婦之常也以事其親終而復始故天不失其常則寒暑得其時日月星辰得其序主不失其常則羣臣得其義百官守其事父母不失其常則子孫和順親戚相驩臣下不失其常則事無過失而官職政治子婦不失其常則長幼理而親踈和故用常者治失常者亂天未甞變其所以治也故曰天不變其常地生養萬物地之則也治安百姓主之則也敎護家事父母之則也正諫死節臣下之則也盡力共養子婦之則也地不易其則故萬物生焉主不易其利故百姓安焉父母不易其則故家事辦焉臣下不易其則故主無過失子婦不易其則故親養備具故用則者安不用則者危地未甞易其所以安也故曰地不易其則春者陽氣始上故萬物生夏者陽氣畢上故萬物長秋者隂氣始下故萬物收冬者隂氣畢下故萬物藏故春夏生長秋冬收藏四時之節也賞賜刑罰主之節也四時末甞不生殺也主未甞不賞罰也故曰春秋冬夏不更其節也天覆萬物而制之地載萬物而養之四時生長萬物而收藏之古以至今不更其道故曰古今一也蛟龍水蟲之神者也乗於水則神立失於水則神廢人主天下之有威者也得民則威立失民則威廢蛟龍待得水而后立其神人主待得民而后成其威故曰蛟龍得水而神可立也虎豹獸之猛者也居深林廣澤之中則人畏其威而載之人主天下之有勢者也深居則人畏其勢故虎豹去其幽而近於人則人得之而易其威人主去其門而迫於民則民輕之而傲其勢故曰虎豹託幽而威可載也風漂物者也風之所漂不避貴賤美惡雨濡物者也雨之所墮不避大小強弱風雨至公而無私所行無常郷人雖遇漂濡而莫之怨也故曰風雨無郷而怨怒不及也人主之所以令則行禁則止者必令於民之所好而禁於民之所惡也民之情莫不欲生而惡死莫不欲利而惡害故上令於生利人則令行禁於殺害人則禁止令之所以行者必民樂其政也而令乃行故曰貴有以行令也人主之所以使下盡力而親上者必爲天下致利除害也故德澤加於天下惠施厚於萬物父子得以安羣生得以育故萬民驩盡其力而樂爲上用入則務本疾作以實倉廩出則盡節死敵以安社稷雖勞苦卑辱而不敢告也此賤人之所以亡其卑也故曰賤有以亡卑起居時飲食節寒暑適則身利而壽命益起居不時飲食不節寒暑不適則形體累而壽命損人惰而侈則貧力而儉則富夫物莫虚至必有以也故曰壽夭貧富無徒歸也法立而民樂之令出而民銜之法令之合於民心如符節之相得也則主尊顯故曰銜令者君之尊也人主出言順於理合於民情則民受其辭民受其辭則名聲章故曰受辭者名之運也明主之治天下也靜其民而不擾佚其民而不勞不擾則民自循不勞則民自試故曰上無事而民自試人主立其度量陳其分職明其法式以莅其民而不以言先之則民循正所謂抱蜀者祠器也故曰抱蜀不言而廟堂旣脩將將鴻鵠貌之美者也貎美故民歌之德義者行之美者也德義美故民樂之民之所歌樂者美行德義也而明主鴻鵠有之故曰鴻鵠將將維民歌之濟濟者誠莊事斷也多士者多長者也周文王誠莊事斷故國治其羣臣明理以佐主故主明主明而國治竟内被其利澤殷民舉首而望文王願爲文王臣故曰濟濟多士殷民化之紂之爲主也勞民力奪民財危民死冤暴之令加於百姓㦧毒之使施於天下故大臣不親小民疾怨天下畔之而願爲文王臣者紂自取之也故曰紂之失也無儀法程式蜚揺而無所定謂之蜚蓬之問蜚蓬之問明主不聽也無度之言明主不許也故曰蜚蓬之問不在所賔道行則君臣親父子安諸生育故明主之務務在行道不顧小物燕爵物之小者也故曰燕爵之集道行不顧明主之動靜得理義號令順民心誅殺當其罪賞賜當其功故雖不用犧牲珪璧禱於鬼神鬼神助之天地與之舉事而有福亂主之動作失義理號令逆民心誅殺不當其罪賞賜不當其功故雖用犧牲珪璧禱於鬼神鬼神不助天地不與舉事而有禍故曰犠牲珪璧不足以享鬼主之所以爲功者富強也故國富兵強則諸侯服其政鄰敵畏其威雖不用寶幣事諸侯諸侯不敢犯也主之所以爲罪者貧弱也故國貧兵弱戰則不勝守則不固雖出名器重寶以事鄰敵不免於死亡之患故曰主功有素寶幣奚爲羿古之善射者也調和其弓矢而堅守之其操弓也審其髙下有必中之道故能多發而多中明主猶羿也平和其法審其廢置而堅守之有必治之道故能多舉而多當道者羿之所以必中也主之所以必治也射者弓弦發矢也故曰羿之道非射也造父善馭馬者也善視其馬節其飲食度量馬力審其足走故能取逺道而馬不罷明主猶造父也善治其民度量其力審其技能故立功而民不困傷故術者造父之所以取逺道也主之所以立功名也馭者操轡也故曰造父之術非馭也奚仲之爲車器也方圜曲直皆中規矩鈎繩故機旋相得用之牢利成器堅固明主猶奚仲也言辭動作皆中術數故衆理相當上下相親巧者奚仲之所以爲器也主之所以爲治也斲削者斤刀也故曰奚仲之巧非斲削也民利之則來害之則去民之從利也如水之走下於四方無擇也故欲來民者先起其利雖不召而民自至設其所惡雖召之而民不來也故曰召逺者使無爲焉莅民如父母則民親愛之道之純厚遇之有實雖不言曰吾親民而民親矣莅民如仇讎則民踈之道之不厚遇之無實詐僞並起雖言曰吾親民民不親也故曰親近者言無事焉明主之使逺者來而近者親也爲之在心所謂夜行者心行也能心行德則天下莫能與之爭矣故曰唯夜行者獨有之乎爲主而賊爲父母而暴爲臣下而不忠爲子婦而不孝四者人之大失也大失在身雖有小善不得爲賢所謂平原者下澤也雖有小封不得爲髙故曰平原之隰奚有於髙爲主而惠爲父母而慈爲臣下而忠爲子婦而孝四者人之髙行也髙行在身雖有小過不爲不肖所謂大山者山之髙者也雖有小隈不以爲深故曰大山之隈奚有於深毀訾賢者之謂訾推譽不肖之謂讆訾讆之人得用則人主之明蔽而毀譽之言起任之大事則事不成而禍患至故曰訾讆之人勿與任大明主之慮事也爲天下計者謂之譕臣譕臣則海内被其澤澤布於天下後世享其功久逺而利愈多故曰譕臣者可與逺舉聖人擇可言而后言擇可行而后行偷得利而后有害偷得樂而后有憂者聖人不爲也故聖人擇言必顧其累擇行必顧其憂故曰顧憂者可與致道小人者枉道而取容適主意而偷說備利而偷得如此者其得之雖速禍患之至亦急故聖人去而不用也故曰其計也速而憂在近者徃而勿召也舉一而爲天下長利者謂之舉長舉長則被其利者衆而德義之所見逺故曰舉長者可逺見也天之裁大故能兼覆萬物地之裁大故能兼載萬物人主之裁大故容物多而衆人得比焉故曰裁大者衆之所比也貴富尊顯民歸樂之人主莫不欲也故欲民之懷樂已者必服道德而勿猒也而民懷樂之故曰美人之懷定服而勿猒也聖人之求事也先論其理義計其可否故義則求之不義則止可則求之不可則止故其所得事者常爲身寶小人之求事也不論其理義不計其可否不義亦求之不可亦求之故其所得事者未甞爲頼也故曰必得之事不足頼也聖人之諾巳也先論其理義計其可否義則諾不義則巳可則諾不可則巳故其諾未甞不信也小人不義亦諾不可亦諾言而必諾故其諾未必信也故曰必諾之言不足信也謹於一家則立於一家謹於一郷則立於一郷謹於一國則立於一國謹於天下則立於天下是故其所謹者小則其所立亦小其所謹者大則其所立亦大故曰小謹者不大立海不辭水故能成其大山不辭土石故能成其髙明主不猒人故能成其衆士不猒學故能成其聖飺者多所惡也諫者所以安主也食者所以肥體也主惡諫則不安人飺食則不肥故曰飺食者不肥體也言而語道德忠信孝弟者此言無棄者天公平而無私故美惡莫不覆地公平而無私故小大莫不載無棄之言公平而無私故賢不肖莫不用故無棄之言者參伍於天地之無私也故曰有無棄之言者必參之於天地矣明主之官物也任其所長不任其所短故事無不成而功無不立亂主不知物之各有所長所短也而責必備夫慮事定物辯明禮義人之所長而蝚蝯之所短也縁髙出險蝚蝯之所長而人之所短也以蝚蝯之所長責人故其令廢而責不塞故曰墜岸三仭人之所大難也而蝚蝯飲焉明主之舉事也任聖人之慮用衆人之力而不自與焉故事成而福生亂主自智也而不因聖人之慮矜奮自功而不因衆人之力專用已而不聽正諫故事敗而禍生故曰伐矜好專舉事之禍也馬者所乗以行野也故雖不行於野其養食馬也未甞解惰也民者所以守戰也故雖不守戰其治養民也未甞解惰也故曰不行其野不違其馬天生四時地生萬財以養萬物而無取焉明主配天地者也教民以時勸之以耕織以厚民養而不伐其功不私其利故曰能予而無取者天地之配也解惰簡慢以之事主則不忠以之事父母則不孝以之起事則不成故曰怠倦者不及也以規矩爲方圜則成以尺寸量短長則得以法數治民則安故事不廣於理者其成若神故曰無廣者疑神事主而不盡力則有刑事父母而不盡力則不親受業問學而不加務則不成故朝不勉力務進夕無見功故曰朝忘其事夕失其功中情信誠則名譽美矣脩行謹敬則尊顯附矣中無情實則名聲惡矣脩行慢易則汙辱生矣故曰邪氣襲内正色乃衰也爲人君而不明君臣之義以正其臣則臣不知於爲臣之理以事其主矣故曰君不君則臣不臣爲人父而不明父子之義以敎其子而整齊之則子不知爲人子之道以事其父矣故曰父不父子不子君臣親上下和萬民輯故主有令則民行之上有禁則民不犯君臣不親上下不和萬民不輯故令則不行禁則不止故曰上下不和令乃不行言辭信動作莊衣冠正則臣下肅言辭慢動作虧衣冠惰則臣下輕之故曰衣冠不正則賔者不肅儀者萬物之程式也法度者萬民之儀表也禮義者尊卑之儀表也故動有儀則令行無儀則令不行故曰進退無儀則政令不行人主者温良寛厚則民愛之整齊嚴莊則民畏之故民愛之則親畏之則用夫民親而爲用主之所急也故曰且懷且威則君道備矣人主能安其民則事其主如事其父母故主有憂則憂之有難則死之主視民如土則民不爲用主有憂則不憂有難則不死故曰莫樂之則莫哀之莫生之則莫死之民之所以守戰至死而不衰者上之所以加施於民者厚也故上施厚則民之報上亦厚上施薄則民之報上亦薄故薄施而厚責君不能得之於臣父不能得之於子故曰往者不至來者不極道者扶持衆物使得生育而各終其性命者也故或以治郷或以治國或以治天下故曰道之所言者一也而用之者異聞道而以治一郷親其父子順其兄弟正其習俗使民樂其上安其土爲一郷主幹者郷之人也故曰有聞道而好爲郷者一郷之人也民之從有道也如飢之先食也如寒之先衣也如暑之先隂也故有道則民歸之無道則民去之故曰道往者其人莫來道來者其人莫往道者所以變化身而之正理者也故道在身則言自順行自正事君自忠事父自孝遇人自理故曰道之所設身之化也天之道滿而不溢盛而不衰明主法象天道故貴而不驕富而不奢行理而不惰故能長守貴富久有天下而不失也故曰持滿者與天明主救天下之禍安天下之危者也夫救禍安危者必待萬民之爲用也而后能爲之故曰安危者與人地大國富民衆兵強此盛滿之國也雖巳盛滿無德厚以安之無度數以治之則國非其國而民無其民也故曰失天之度雖滿必涸臣不親其主百姓不信其吏上下離而不和故雖自安必且危之故曰上下不和雖安必危主有天道以禦其民則民一心而奉其上故能貴富而久王天下失天之道則民離畔而不聽從故主危而不得久王天下故曰欲王天下而失天之道天下不可得而王也人主務學術數務行正理則化變日進至於大功而愚人不知也亂主淫佚邪枉日爲無道至於滅亡而不自知也故曰莫知其爲之其功旣成莫知其舎之也藏之而無形古者三王五伯皆人主之利天下者也故身貴顯而子孫𬒳其澤桀紂幽厲皆人主之害天下者也故身困傷而子孫蒙其禍故曰疑今者察之古不知來者視之往神農敎耕生榖以致民利禹身決瀆斬髙橋下以致民利湯武征伐無道誅殺暴亂以致民利故明王之動作雖異其利民同也故曰萬事之任也異起而同歸古今一也棟生橈不勝任則屋覆而人不怨者其理然也弱子慈母之所愛也不以其理衍下瓦則必母笞之故以其理動者雖覆屋不爲怨不以其理動者下瓦必笞故曰生棟覆屋怨怒不及弱子下瓦慈母操箠行天道出公理則逺者自親廢天道行私爲則子母相怨故曰天道之極逺者自親人事之起近親造怨古者武王地方不過百里戰卒之衆不過萬人然能戰勝攻取立爲天子而丗謂之聖王者知爲之之術也桀紂貴爲天子富有海内地方甚大戰卒甚衆而身死國亡爲天下僇者不知爲之之術也故能爲之則小可爲大賤可爲貴不能爲之則雖爲天子人猶奪之也故曰巧者有餘而拙者不足也明主上不逆天下不壙地故天予之時地生之財亂主上逆天道下絶地理故天不予時地不生財故曰其功順天者天助之其功逆天者天違之古者武王天之所助也故雖地小而民少猶之爲天子也桀紂天之所違也故雖地大民衆猶之困辱而死亡也故曰天之所助雖小必大天之所違雖大必削與人交多詐僞無情實偷取一切謂之烏集之交烏集之交初雖相驩後必相咄故曰烏集之交雖善不親聖人之與人約結也上觀其事君也内觀其事親也必有可知之理然後約結約結而不襲於理後必相倍故曰不重之結雖固必解道之用也貴其重也明主與聖人謀故其謀得與之舉事故其事成亂主與不肖者謀故其計失與之舉事故其事敗夫計失而事敗此與不可之罪故曰母與不可明主度量人力之所能爲而后使焉故令於人之所能爲則令行使於人之所能爲則事成亂主不量人力今於人之所不能爲故其令廢使於人之所不能爲故其事敗夫令出而廢舉事而敗此強不能之罪也故曰母強不能狂惑之人告之以君臣之義父子之理貴賤之分不信聖人之言也而反害傷之故聖人不告也故曰母告不知與不肖者舉事則事敗使於人之所不能爲則令廢告狂惑之人則身害故曰與不可強不能告不知謂之勞而無功常以言翹明其與人也其愛人也其有德於人也以此爲友則不親以此爲交則不結以此有德於人則不報故曰見與之友幾於不親見愛之交幾於不結見施之德幾於不報四方之所歸心行者也明主不用其智而任聖人之智不用其力而任衆人之力故以衆人之智思慮者無不知也以衆人之力起事者無不成也能自去而因天下之智力起則身逸而福多亂主獨用其智而不任聖人之智獨用其力而不任衆人之力故其身勞而禍多故曰獨任之國勞而多禍明主内行其法度外行其理義故鄰國親之與國信之有患則鄰國憂之有難則鄰國救之亂主内失其百姓外不信於鄰國故有患則莫之憂也有難則莫之救也外内皆失孤特而無黨故國弱而主辱故曰獨國之君卑而不威明主之治天下也必用聖人而后天下治婦人之求夫家也必用媒而后家事成故治天下而不用聖人則天下乖亂而民不親也求夫家而不用媒則醜恥而人不信也故曰自媒之女醜而不信明主者人未之見而有親心焉者有使民親之之道也故其位安而民往之故曰未之見而親焉可以往矣堯舜古之明主也天下推之而不倦譽之而不猒久逺而不忘者有使民不忘之道也故其位安而民來之故曰久而不忘焉可以來矣日月昭察萬物者也天多雲氣蔽蓋者衆則日月不明人主猶日月也羣臣多姦立私以擁蔽主則主不得昭察其臣下臣下之情不得上通故姦邪日多而人主愈蔽故曰日月不明天不易也山物之髙者也地險穢不平易則山不得見人主猶山也左右多黨比周以壅其主則主不得見故曰山髙而不見地不易也人主出言不逆於民心不悖於理義其所言足以安天下者也人唯恐其不復言也出言而離父子之親䟽君臣之道害天下之衆此言之不可復者也故明主不言也故曰言而不可復者君不言也人主身行方正使人有理遇人有禮行發於身而爲天下法式者人唯恐其不復行也身行不正使人暴虐遇人不信行發於身而爲天下笑者此不可復之行故明主不行也故曰行而不可再者君不行也言之不可復者其言不信也行之不可再者其行賊暴也故言而不信則民不附行而賊暴則天下怨民不附天下怨此滅亡之所從生也故明主禁之故曰凡言之不可復行之不可再者有國者之大禁也"}
{"id": "KR3c0001_021", "series": "KR3c0001", "text": "人君唯毋聽寢兵則羣臣賔客莫敢言兵然則内之不知國之治亂外之不知諸侯強弱如是則城郭毁壞莫之築補甲弊兵彫莫之脩繕如是則守圉之備毁矣遼逺之地謀邊竟之士脩百姓無圉敵之心故曰寢兵之說勝則險阻不守人君唯毋聽兼愛之說則視天下之民如其民視國如吾國如是則無并兼攘奪之心無覆軍敗將之事然則射御勇力之士不厚祿覆軍殺將之臣不貴爵如是則射御勇力之士出在外矣我能毋攻人可也不能令人毋攻我彼求地而予之非吾所欲也不予而與戰必不勝也彼以敎士我以敺衆彼以良將我以無能其敗必覆軍殺將故曰兼愛之說勝則士卒不戰人君唯無好全生則羣臣皆全其生而生又養生養何也曰滋味也聲色也然後爲養生然則從欲妾行男女無別反於禽獸然則禮義廉恥不立人君無以自守也故曰全生之說勝則廉恥不立人君唯無聽私議自貴則民退靜隱伏窟穴就山非世閒上輕爵祿而賤有司然則令不行禁不止故曰私議自貴之說勝則上令不行人君唯無好金玉貨財必欲得其所好然則必有以易之所以易之者何也大官尊位不然則尊爵重祿也如是則不肖者在上位矣然則賢者不爲下智者不爲謀信者不爲約勇者不爲死如是則敺國而捐之也故曰金玉貨財之說勝則爵服下流人君唯毋聽羣徒比周則羣臣朋黨蔽美掦惡然則國之情僞不見於上如是則朋黨者處前寡黨者處後夫朋黨者處前賢不肖不分則爭奪之亂起而君在危殆之中矣故曰羣徒比周之說勝則賢不肖不分人君唯毋聽觀樂玩好則敗凡觀樂者宫室臺池珠玉聲樂也此皆費財盡力傷國之道也而以此事君者皆姦人也而人君聽之焉得毋敗然則府倉虚蓄積竭且姦人在上則壅遏賢者而不進也然則國適有患則優倡侏儒起而議國事矣是敺國而捐之也故曰觀樂玩好之說勝則姦人在上位人君唯毋聽請謁任譽則羣臣皆相爲請然則請謁得於上黨與成於鄊如是則貨財行於國法制毁於官羣臣務佼而求用然則無爵而貴無祿而富故曰請謁任譽之說勝則繩墨不正人君唯無聽諂䛕飾過之言則敗奚以知其然也夫諂臣者常使其主不悔其過不更其失者也故主惑而不自知也如是則謀臣死而諂臣尊矣故曰諂讒飾過之說勝則巧佞者用版法者法天地之位象四時之行以治天下四時之行有寒有暑聖人法之故有文有武天地之位有前有後有左有右聖人法之以建經紀春生於左秋殺於右夏長於前冬藏於後生長之事文也收藏之事武也是故文事在左武事在右聖人法之以行法令以治事理凡法事者操持不可以不正操持不正則聽治不公聽治不公則治不盡理事不盡應治不盡理則䟽逺微賤者無所告􁛭事不盡應則功利不盡舉功利不盡舉則國貧踈逺微賤者無所告􁛭則下饒故曰凡將立事正彼天植天植者心也天植正則不私近親不孽踈遠不私近親不孽踈遠則無遺利無隱治無遺利無隱治則事無不舉物無遺者欲見天心明以風雨故曰風雨無違逺近髙下各得其嗣萬物尊天而貴風雨所以尊天者爲其莫不受命焉也所以貴風雨者爲其莫不待風而動待雨而濡也若使萬物釋天而更有所受命釋風而更有所仰動釋雨而更有所仰濡則無爲尊天而貴風雨矣今人君之所尊安者爲其威立而令行也其所以能立威行令者爲其威利之操莫不在君也若使威利之操不專在君而有所分散則君日益輕而威利日衰侵暴之道也故曰三經旣飭君乃有國乘夏方長審治刑賞必明經紀陳義設法斷事以理虚氣平心乃去怒喜若倍法棄令而行怒喜禍亂乃生上位乃殆故曰喜無以賞怒無以殺喜以賞怒以殺怨乃起令乃廢驟令而不行民心乃外外之有徒禍乃始牙衆之所忿寡不能圖冬旣閉藏百事盡止往事畢登來事未起方冬無事慎觀終始審察事理事有先易而後難者有始不足見而終不可及者此常利之所以不舉事之所以困者也事之先易者人輕行之人輕行之則必困難成之事始不足見者人輕棄之人輕棄之則必失不可及之功夫數困難成之事而時失不可及之功衰耗之道也是故明君審察事理慎觀終始爲必知其所成成必知其所用用必知其所利害爲而不知所成成而不知所用用而不知所利害謂之妄舉妄舉者其事不成其功不立故曰舉所美必觀其所終廢所惡必計其所窮凡人君者欲民之有禮義也夫民無禮義則上下亂而貴賤爭故曰慶勉敦敬以顯之富禄有功以勸之爵貴有名以休之凡人君者欲衆之親上鄉意也欲其從事之勝任也而衆者不愛則不親不親則不明不敎順則不郷意是故明君兼愛以親之明敎順以道之便其勢利其備愛其力而勿奪其時以利之如此則衆親上郷意從事勝任矣故曰兼愛無遺是謂君心必先順敎萬民郷風旦暮利之衆乃勝任治之本二一曰人二曰事人欲必用事欲必工人有逆順事有稱量人心逆則人不用失稱量則事不工事不工則傷人不用則怨故曰取人以已成事以質成事以質者用稱量也取人以已者度恕而行也度恕者度之於已也已之所不安勿施於人故曰審用財慎施報察稱量故用財不可以嗇用力不可以苦用財嗇則費用力苦則勞矣奚以知其然也用力苦則事不工事不工而數復之故曰勞矣用財嗇則不當人心不當人心則怨起用財而生怨故曰費怨起而不復反衆勞而不得息則必有崩阤堵壞之心故曰民不足令乃辱民苦殃令不行施報不得禍乃始昌禍昌而不悟民乃自圖凡國無法則衆不知所爲無度則事無機有法不正有度不直則治辟治辟則國亂故曰正法直度罪殺不赦殺僇必信民畏而懼武威旣明令不再行凡民者莫不惡罰而畏罪是以人君嚴敎以示之明刑罰以致之故曰頓卒台倦以辱之罰罪有過以懲之殺僇犯禁以振之治國有三器亂國有六攻明君能勝六攻而立三器則國治不肖之君不能勝六攻而立三器故國不治三器者何也曰號令也斧鉞也禄賞也六攻者何也親也貴也貨也色也巧佞也玩好也三器之用何也曰非號令無以使下非斧鉞無以畏衆非禄賞無以勸民六攻之敗何也曰雖不聽而可以得存雖犯禁而可以得免雖無功而可以得富夫國有不聽而可以得存者則號令不足以使下有犯禁而可以得免者則斧鉞不足以畏衆有無功而可以得富者則禄賞不足以勸民號令不足以使下斧鉞不足以畏衆禄賞不足以勸民則人君無以自守也然則明君柰何明君不爲六者變更號令不爲六者疑錯斧鉞不爲六者益損禄賞故曰植固而不動竒邪乃恐竒革邪化令往民移凡人君者覆載萬民而兼有之燭臨萬族而事使之是故以天地日月四時爲主爲質以治天下天覆而無外也其徳無所不在地載而無棄也安固而不動故莫不生殖聖人法之以覆載萬民故莫不得其職姓得其職姓則莫不爲用故曰法天合徳象地無親日月之明無私故莫不得光聖人法之以燭萬民故能審察則無遺善無隱姦無遺善無隱姦則刑賞信必刑賞信必則善勸而姦止故曰㕘於日月四時之行信必而著明聖人法之以事萬民故不失時功故曰伍於四時凡衆者愛之則親利之則至是故明君設利以致之明愛以親之徒利而不愛則衆至而不親徒愛而不利則衆親而不至愛施俱行則說君臣說朋友說兄弟説父子愛施所設四固不能守故曰四說在愛施凡君所以有衆者愛施之德也愛有所移利有所并則不能盡有故曰有衆在廢私愛施之徳雖行而無私内行不脩則不能朝逺方之君是故正君臣上下之義飾父子兄弟夫妻之義飾男女之别别䟽數之差使君徳臣忠父慈子孝兄愛弟敬禮義章明如此則近者親之逺者歸之故曰召逺在脩近閉禍在除怨非有怨乃除之所事之地常無怨也凡禍亂之所生生於怨咎怨咎所生生於非理是以明君之事衆也必經使之必道施報必當出言必得刑罰必理如此則衆無鬱怨之心無憾恨之意如此則禍亂不生上位不殆故曰閉禍在除怨也凡人君所以尊安者賢佐也佐賢則君尊國安民治無佐則君卑國危民亂故曰備長存乎在賢凡人者莫不欲利而惡害是故與天下同利者天下持之擅天下之利者天下謀之天下所謀雖立必隳天下所持雖髙不危故曰安髙在乎同利凡所謂能以所不利利人者舜是也舜耕歴山陶河濵漁雷澤不取其利以敎百姓百姓舉利之此所謂能以所不利利人者也所謂能以所不有予人者武王是也武王伐紂士卒往者人有書社入殷之日决鉅橋之粟散鹿臺之錢殷民大說此所謂能以所不有予人者也桓公謂管子曰今子敎寡人法天合德合德長久合德而兼覆之則萬物受命象地無親無親安固無親而兼載之則諸生皆殖叅於日月無私葆光無私而兼照之則美惡不隱然則君子之爲身無好無惡然已乎管子對曰不然夫學者所以自化所以自撫故君子惡稱人之惡惡不忠而怨妬惡不公議而名當稱惡不位下而位上惡不親外而内放此五者君子之所恐行而小人之所以亡况人君乎明主者有術數而不可欺也審於法禁而不可犯也察於分職而不可亂也故羣臣不敢行其私貴臣不得蔽賤近者不得塞逺孤寡老弱不失其所職竟内明辨而不相踰越此之謂治國故明法曰所謂治國者主道明也明主者上之所以一民使下也私術者下之所以侵上亂主也故法廢而私行則人主孤特而獨立人臣群黨而成朋如此則主弱而臣強此之謂亂國故明法曰所謂亂國者臣術勝也明主在上位有必治之勢則羣臣不敢爲非是故群臣之不敢欺主者非愛主也以畏主之威勢也百姓之爭用非以愛主也以畏主之法令也故明主操必勝之數以治必用之民處必尊之勢以制必服之臣故令行禁止主尊而臣卑故明法曰尊君卑臣非計親也以勢勝也明主之治也縣爵禄以勸其民民有利於上故主有以使之立刑罰以威其下下有畏於上故主有以牧之故無爵禄則主無以勸民無刑罰則主無以威衆故人臣之行理奉命者非以愛主也且以就利而避害也百官之奉法無姦者非以愛主也欲以愛爵禄而避罰也故明法曰百官論職非惠也刑罰必也人主者擅生殺處威勢操令行禁止之柄以御其群臣此主道也人臣者處卑賤奉主令守本任治分職此臣道也故主行臣道則亂臣行主道則危故上下無分君臣共道亂之本也故明法曰君臣共道則亂人臣之所以畏恐而謹事主者以欲生而惡死也使人不欲生不惡死則不可得而制也夫生殺之柄專在大臣而主不危者未甞有也故治亂不以法斷而決於重臣生殺之柄不制於主而在羣下此寄生之主也故人主專以其威勢予人則必有劫殺之患專以其法制予人則必有亂亡之禍如此者亡王之道也故明法曰專授則失凡爲主而不得行其令廢法而恣羣臣威嚴已廢權勢已奪令不得出群臣弗爲用百姓弗爲使竟内之衆不制則國非其國而民非其民如此者滅主之道也故明法曰令本不出謂之滅明主之道卑賤不待尊貴而見大臣不因左右而進百官條通羣臣顯見有罰者主見其罪有賞者主知其功見知不悖賞罰不差有不蔽之術故無壅遏之患亂主則不然法令不得至於民䟽逺鬲閉而不得聞如此者壅遏之道也故明法曰令出而留謂之壅人臣之所以乗而爲姦者擅主也臣有擅主者則主令不得行而下情不上通人臣之力能鬲君臣之閒而使美惡之情不揚聞禍福之事不通徹人主迷惑而無從悟如此者塞主之道也故明法曰下情不上通謂之塞明主者兼聽獨斷多其門户羣臣之道下得明上賤得言貴故姦人不敢欺亂主則不然聽無術數斷事不以叅伍故無能之士上通邪枉之臣專國主明蔽而聦塞忠臣之欲謀諫者不得進如此者侵主之道也故明法曰下情上而道止謂之侵人主之治國也莫不有法令賞罰具故其法令明而賞罰之所立者當則主尊顯而姦不生其法令逆而賞罰之所立者不當則羣臣立私而壅塞之朋黨而劫殺之故明法曰滅塞侵壅之所生從法之不立也法度者主之所以制天下而禁姦邪也所以牧領海内而奉宗廟也私意者所以生亂長姦而害公正也所以壅蔽失正而危亡也故法度行則國治私意行則國亂明主雖心之所愛而無功者不賞也雖心之所憎而無罪者弗罰也案法式而驗得失非法度不留意焉故明法曰先王之治國也不淫意於法之外明主之治國也案其當宜行其正理故其當賞者羣臣不得辭也其當罰者羣臣不敢避也夫賞功誅罪所以爲天下致利除害也草茅弗去則害禾榖盜賊弗誅則傷良民夫舎公法而行私惠則是利姦邪而長暴亂也行私惠而賞無功則是使民偷幸而望於上也行私惠而赦有罪則是使民輕上而易爲非也夫舎公法用私意明主不爲也故明法曰不爲惠於法之内凡人主莫不欲其民之用也使民用者必法立而令行也故治國使衆莫如法禁淫止暴莫如刑故貧者非不欲奪富者財也然而不敢者法不使也强者非不能暴弱也然而不敢者畏法誅也故百官之事案之以法則姦不生暴慢之人誅之以刑則禍不起羣臣並進筴之以數則私無所立故明法曰動無非法者所以禁過而外私也人主之所以制臣下者威勢也故威勢在下則主制於臣威勢在上則臣制於主夫蔽主者非塞其門守其户也然而令不行禁不止所欲不得者失其威勢也故威勢獨在於主則羣臣畏敬法政獨出於主則天下服德故威勢分於臣則令不行法政出於臣則民不聽故明主之治天下也威勢獨在於主而不與臣共法政獨制於主而不從臣出故明法曰威不兩錯政不二門明主者一度量立表儀而堅守之故令下而民從法者天下之程式也萬事之儀表也吏者民之所懸命也故明主之治也當於法者誅之故以法誅罪則民就死而不怨以法量功則民受賞而無德也此以法舉錯之功也故明法曰以法治國則舉錯而已明主者有法度之制故羣臣皆出於方正之治而不敢爲姦百姓知主之從事於法也故吏之所使者有法則民從之無法則止民以法與吏相距下以法與上從事故詐僞之人不得欺其主嫉妬之人不得用其賊心讒䛕之人不得施其巧千里之外不敢擅爲非故明法曰有法度之制者不可巧以詐僞權衡者所以起輕重之數也然而人不事者非心惡利也權不能爲之多少其數而衡不能爲之輕重其量也人知事權衡之無益故不事也故明主在上位則官不得枉法吏不得爲私民知事吏之無益故財貨不行於吏權衡平正而待物故姦詐之人不得行其私故明法曰有權衡之稱若不可欺以輕重尺寸尋丈者所以得短長之情也故以尺寸量短長則萬舉而萬不失矣是故尺寸之度雖富貴衆強不爲益長雖貧賤卑辱不爲損短公平而無所偏故姦詐之人不能誤也故明法曰有尋丈之數者不可差以長短國之所以亂者廢事情而任非譽也故明主之聽也言者責之以其實譽人者試之以其官言而無實者誅吏而亂官者誅是故虚言不敢進不肖者不敢受官亂主則不然聽言而不督其實故羣臣以虚譽進其黨任官而不責其功故愚汙之吏在庭如此則羣臣相推以美名相假以功伐務多其佼而不爲主用故明法曰主釋法以譽進能則臣離上而下比周矣以黨舉官則民務佼而不求用矣亂主不察臣之功勞譽衆者則賞之不審其罪過毁衆者則罰之如此者則邪臣無功而得賞忠正無罪而有罰故功多而無賞則臣不務盡力行正而有罰則賢聖無從竭能行貨財而得爵禄則汗辱之人在官寄託之人不肖而位尊則民倍公法而趨有勢如此則慤愿之人失其職而亷㓗之吏失其治故明法曰官之失其治也是主以譽爲賞而以毁爲罰也平吏之治官也行法而無私則姦臣不得其利焉此姦臣之所務傷也人主不參驗其罪過以無實之言誅之則姦臣不能無事貴重而求推譽以避刑罰而受禄賞焉故明法曰喜賞惡罰之人離公道而行私術矣姦臣之敗其主也積漸積微使主迷惑而不自知也上則相爲候望於主下則買譽於民譽其黨而使主尊之毁不譽者而使主廢之其所利害者主聽而行之如此則羣臣皆忘主而趨私佼矣故明法曰比周以相爲慝是故忘主死佼以進其譽主無術數則羣臣易欺之國無明法則百姓輕爲非是故姦邪之人用國事則羣臣仰利害也如此則姦人爲之視聽者多矣雖有大義主無從知之故明法曰佼衆譽多外内朋黨雖有大姦其蔽主多矣凡所謂忠臣者務明法術日夜佐主明於度數之理以治天下者也姦邪之臣知法術明之必治也治則姦臣困而法術之士顯是故邪之所務事者使法無明主無悟而已得所欲也故方正之臣得用則姦邪之臣困傷矣是方正之與姦邪不兩進之勢也姦邪在主之側者不能勿惡也惟惡之則必候主閒而日夜危之人主不察而用其言則忠臣無罪而困死姦臣無功而富貴故明法曰忠臣死於非罪而邪臣起於非功富貴尊顯久有天下人主莫不欲也令行禁止海内無敵人主莫不欲也蔽欺侵凌人主莫不惡也失天下滅宗廟人主莫不惡也忠臣之欲明法術以致主之所欲而除主之所惡者姦臣之擅主者有以私危之則忠臣無從進其公正之數矣故明法曰所死者非罪所起者非功然則爲人臣者重私而輕公矣亂主之行爵禄也不以法令案功勞其行刑罰也不以法令案罪過而聽重臣之所言故臣有所欲賞主爲賞之臣欲有所罰主爲罰之廢其公法專聽重臣如此故羣臣皆務其黨重臣而忘其主趨重臣之門而不庭故明法曰十至於私人之門不一至於庭明主之治也明於分職而督其成事勝其任者處官不勝其任者廢免故羣臣皆竭能盡力以治其事亂主則不然故群臣處官位受厚禄莫務治國者期於管國之重而擅其利牧漁其民以富其家故明法曰百慮其家不一圖國明主在上位則竟内之衆盡力以奉其主百官分職致治以安國家亂主則不然雖有勇力之士大臣私之而非以奉其主也雖有聖智之士大臣私之非以治其國也故屬數雖衆不得進也百官雖具不得制也如此者有人主之名而無其實故明法曰屬數雖衆非以尊君也百官雖具非以任國也此之謂國無人明主者使下盡力而守法分故羣臣務尊主而不敢顧其家臣主之分明上下之位審故大臣各處其位而不敢相貴亂主則不然法制廢而不行故羣臣得務益其家君臣無分上下無別故羣臣得務相貴如此者非朝臣少也衆不爲用也故明法曰國無人者非朝臣衰也家與家務相益不務尊君也大臣務相貴而不任國也人主之張官置吏也非徒尊其身厚奉之而已也使之奉主之法行主之今以治百姓而誅盜賊也是故其所任官者大則爵尊而禄厚其所任官者小則爵卑而禄薄爵禄者人主之所以使吏治官也亂主之治也處尊位受奉禄養所與佼而不以官爲務如此者則官失其能矣故明法曰小臣持禄養佼不以官爲事故官失職明主之擇賢人也言勇者試之以軍言智者試之以官試於軍而有功者則舉之試於官而事治者則用之故以戰功之事定勇怯以官職之治定愚智故勇怯愚智之見也如白黒之分亂主則不然聽言而不試故妄言者得用任人而不言故不肖者不困故明主以法案其言而求其實以官任其身而課其功專任法不自舉焉故明法曰先王之治國也使法擇人不自舉也凡所謂功者安主上利萬民者也夫破軍殺將戰勝攻取使主無危亡之憂而百姓無死虜之患此軍士之所以爲功者也奉主法治竟内使强不凌弱衆不暴寡萬民驩盡其力而奉養其主此吏之所以爲功也匡主之過救主之失明理義以道其主主無邪辟之行蔽欺之患此臣之所以爲功也故明主之治也明分職而課功勞有功者賞亂治者誅誅賞之所加各得其冝而主不自與焉故明法曰使法量功不自度也明主之治也審是非察事情以度量案之合於法則行不合於法則止功充其言則賞不充其言則誅故言智能者必有見功而後舉之言惡敗者必有見過而後廢之如此則士上通而莫之能妬不肖者困廢而莫之能舉故明法曰能不可蔽而敗不可飾也明主之道立民所欲以求其功故爲爵禄以勸之立民所惡以禁其邪故爲刑罰以畏之故案其功而行賞案其罪而行罰如此則羣臣之舉無功者不敢進也毁無罪者不能退也故明法曰譽者不能進而誹者不能退也制羣臣檀生殺主之分也縣令仰制臣之分也威勢尊顯主之分也卑賤畏敬臣之分也令行禁止主之分也奉法聽從臣之分也故君臣相與髙下之處也如天之與地也其分畫之不同也如白之與黒也故君臣之閒明别則主尊臣卑如此則下之從上也如響之應聲臣之法主也如景之隨形故上令而下應主行而臣從以令則行以禁則止以求則得此之謂易治故明法曰君臣之閒明别則易治明主操術任臣下使群臣効其智能進其長技故智者効其計能者進其功以前言督後事所効當則賞之不當則誅之張官任吏治民案法試課成功守法而法之身無煩勞而分職故明法曰主雖不身下爲而守法爲之可也桓公問管子曰請問乗馬管子對曰國無儲在令桓公曰何謂國無儲在令管子對曰一農之量壤百畝也春事二十五日之内桓公曰何謂春事二十五日之内管子對曰日至六十日而陽凍釋七十日而隂凍釋隂凍釋而杌稷百日不杌稷故春事二十五日之内耳也今君立扶臺五衢之衆皆作君過春而不止民失其二十五日則五衢之内阻棄之地也起一人之繇百畝不舉起十人之繇千畝不舉起百人之繇萬畝不舉起千人之繇十萬畝不舉春已失二十五日而尚有起夏作是春失其地夏失其苗秋起繇而無止此之謂榖地數亡榖失於時君之衡藉而無止民食十伍之榖則君已藉九矣有衡求幣焉此盜暴之所以起刑罰之所以衆也隨之以暴謂之内戰桓公曰善哉筴乗馬之數求盡也彼王者不奪民時故五榖興豐五榖興豐則士輕禄民簡賞彼善爲國者使農夫寒耕暑耘力歸於上女勤於纎微而織歸於府者非怨民心傷民意髙下之筴不得不然之理也桓公曰爲之柰何管子曰虞國得筴乗馬之數矣桓公曰何謂筴乗馬之數管子曰百畝之夫子之筴率二十七日爲子之春事資子之幣春秋子穀大登國榖之重去分謂農夫曰幣之在子者以爲穀而廩之州里國榖之分在上國榖之重再十倍謂逺近之縣里邑百官皆當奉器械備曰國無幣以榖准幣國榖之櫎一切什九還榖而應榖國器皆資無藉於民此有虞之筴乗馬也桓公問管子曰有虞筴乗馬已行矣吾欲立筴乗馬爲之奈何管子對曰戰國脩其城池之功故其國常失其地用王國則以時行也桓公曰何謂以時行管子對曰出准之令守地用人筴故開闔皆在上無求於民朝國守分上分下游於分之閒而用足王國守始國用一不足則加一焉國用二不足則加二焉國用三不足則加三焉國用四不足則加四焉國用五不足則加五焉國用六不足則加六焉國用七不足則加七焉國用八不足則加八焉國用九不足則加九焉國用十不足則加十焉人君之守髙下歳藏三分十年則必有五年之餘若歳凶旱水泆民失本則脩宫室臺榭以前無狗後無彘者爲庸故脩宫室臺榭非麗其樂也以平國筴也今至於其亡筴乗馬之君春秋冬夏不知時終始作功起衆立宫室臺榭民失其本事君不知其失諸春筴又失諸夏秋之筴數也民無􁎣賣子數也猛毅之人淫暴貧病之民乞請君行律度焉則民被刑僇而不從於主上此筴乗馬之數亡也乗馬之准與天下齊准彼物輕則見泄重則見射此鬪國相泄輕重之家相奪也至於王國則持流而止矣桓公曰何謂持流管子對曰有一人耕而五人食者有一人耕而四人食者有一人耕而三人食者有一人耕而二人食者此齊力而功地田筴相貟此國筴之時守也君不守以筴則民且守於上此國筴流巳桓公曰乗馬之數盡於此乎管子對曰布織財物皆立其貲財物之貲與幣髙下榖獨貴獨賤桓公曰何謂獨貴獨賤管子對曰榖重而萬物輕穀輕而萬物重公曰賤筴乗馬之數奈何管子對曰郡縣上臾之壤守之若干閒壤守之若干下壤守之若干故相壤定籍而民不移振貧補不足下樂上故以上壤之滿補下壤之衆章四時守諸開闔民之不移也如廢方於地此之謂筴乗馬之數也"}
{"id": "KR3c0001_022", "series": "KR3c0001", "text": "桓公問管子曰事之至數可聞乎管子對曰何謂至數桓公曰秦奢敎我曰帷蓋不脩衣服不衆則女事不泰俎豆之禮不致牲諸侯太牢大夫少牢不若此則六畜不育非髙其臺榭美其宫室則羣材不散此言何如管子曰非數也桓公曰何謂非數管子對曰此定壤之數也彼天子之制壤方千里齊諸侯方百里負海子七十里男五十里若胷臂之相使也故准徐疾贏不足雖在下也不爲君憂彼壤狹而欲舉與大國爭者農夫寒耕暑芸力歸於上女勤於緝績徽織功歸於府者非怨民心傷民意也非有積蓄不可以用人非有積財無以勸下泰奢之數不可用於危隘之國桓公曰善桓公又問管子曰佚田謂寡人曰善者用非其有使非其人何不因諸侯權以制天下管子對曰佚田之言非也彼善爲國者壤辟舉則民留處倉廩實則知禮節且無委致圍城肥致衝夫不定内不可以持天下佚田之言非也管子曰歳藏一十年而十也歳藏二五年而十也糓十而守五綈素滿之五在上故視歳而藏縣時積歳國有十年之蓄冨勝貧勇勝怯智勝愚微勝不微有義勝無義練士勝歐衆凡十勝者盡有之故發如風雨動如雷霆獨出獨入莫之能禁止不待權與故佚田之言非也桓公曰善桓公問於管子曰吾欲藉於臺雉何如管子對曰此毁成也吾欲藉於樹木管子對曰此伐生也吾欲藉於六畜管子對曰此殺生也吾欲藉於人何如管子對曰此隱情也桓公曰然則吾何以爲國管子對曰唯官山海爲可耳桓公曰何謂官山海管子對曰海王之國謹正鹽筴桓公曰何謂正鹽筴管子對曰十口之家十人食鹽百口之家百人食鹽終月大男食鹽五升少半大女食鹽三升少半吾子食鹽二升少半此其大曆也鹽百升而釜今鹽之重升加分彊釡五十也升加一彊釡百也升加二彊釡二百也鍾二千十鍾二萬百鍾二十萬千鍾二百萬萬乗之國人數開口千萬也禺筴之商日二百萬十日二千萬一月六千萬萬乗之正九百萬也月人三十錢之籍爲錢三千萬今吾非籍之諸君吾子而有二國之籍者六千萬使君施令曰吾將籍於諸君吾子則必囂號今夫給之鹽筴則百倍歸於上人無以避此者數也今鐵官之數曰一女必有一鍼一刀若其事立耕者必有一耒一耜一銚若其事立行服連軺輂者必有一斤一鋸一錐一鑿若其事立不爾而成事者天下無有今鍼之重加一也三十鍼一人之籍刀之重加六五六三十五刀一人之籍也耜鐵之重加七三耜鐵一人之籍也其餘輕重皆准此而行然則􁑟臂勝事無不服藉者桓公曰然則國無山海不王乎管子曰因人之山海假之名有海之國讎鹽於吾國釡十五吾受而官出之以百我未與其本事也受人之事以重相推此人用之數也國有十年之蓄而民不足於食皆以其技能望君之禄也君有山海之金而民不罪於用是皆以其事業交接於君上也故人君挾其食守其用據有餘而制不足故民無不累於上也五榖食米民之司命也黄金刀幣民之通施也故善者執其通施以御其司命故民力可得而盡也夫民者信親而死利海内皆然民予則喜奪則怒民情皆然先王知其然故見予之形不見奪之理故民愛可洽於上也租籍者所以彊求也租稅者所慮而請也王霸之君去其所以彊求廢其所慮而請故天下樂從也利出於一孔者其國無敵出二孔者其兵不詘出三孔者不可以舉兵出四孔者其國必亡先王知其然故塞民之養隘其利途故予之在君奪之在君貧之在君富之在君故民之戴上如日月親君若父母凡將爲國不通於輕重不可爲籠以守民不能調通民利不可以語制爲大治是故萬乗之國有萬金之賈千乗之國有千金之賈然者何也國多失利則臣不盡其忠士不盡其死矣歳有凶穰故糓有貴賤令有緩急故物有輕重然而人君不能治故使蓄賈游市乗民之不給百倍其本分地若一彊者能守分財若一智者能收智者有什倍人之功愚者有不賡本之事然而人君不能調故民有相百倍之生也夫民富則不可以禄使也貧則不可以罰威也法令之不行萬民之不治貧富之不齊也且君引錣量用耕田發草上得其數矣民人所食人有若干歩畒之數矣計本量委則足矣然而民有飢餓不食者何也糓有所藏也人君鑄錢立幣民庶之通施也人有若干百千之數矣然而人事不及用不足者何也利有所并藏也然則人君非能散積聚鈞羨不足分并財利而調民事也則君雖彊本趣耕而自爲鑄幣而無已乃今使民下相役耳惡能以爲治乎歳適美則市糶無予而狗彘食人食歳適凶則市糴釡十繦而道有餓民然則豈壤力固不足而食固不贍也哉夫往歳之糶賤狗彘食人食故來歳之民不足也物適賤則半力而無予民事不償其本物適貴則什倍而不可得民失其用然則豈財物固寡而本委不足也哉夫民利之時失而物利之不平也故善者委施於民之所不足操事於民之所有餘夫民有餘則輕之故人君斂之以輕民不足則重之故人君散之以重斂積之以輕散行之以重故君必有什倍之利而財之櫎可得而平也凡輕重之大利以重射輕以賤泄平萬物之滿虚隨財准平而不變衡絶則重見人君知其然故守之以准平使萬室之都必有萬鍾之藏藏繦千萬使千室之都必有千鍾之藏藏繦百萬春以奉耕夏以奉芸耒耜械器鍾饟粮食畢取贍於君故大賈蓄家不得豪奪吾民矣然則何君養其本謹也春賦以斂繒帛夏貸以收秋實是故民無廢事而國無失利也凡五糓者萬物之主也糓貴則萬物必賤糓賤則萬物必貴兩者爲敵則不俱平故人君御糓物之秩相勝而操事於其不平之閒故萬民無籍而國利歸於君也夫以室廡籍謂之毀成以六畜籍謂之止生以田畒籍謂之禁耕以正人籍謂之離情以正户籍謂之養贏五者不可畢用故王者徧行而不盡也故天子籍於幣諸侯籍於食中歳之糓糶石十錢大男食四石月有四十之籍大女食三石月有三十之籍吾子食二石月有二十之籍歳凶糓貴糴石二十錢則大男有八十之籍大女有六十之籍吾子有四十之籍是人君非發號令收穡而戸籍也彼人君守其本委謹而男女諸君吾子無不服籍者也一人廩食十人得餘十人廩食百人得餘百人廩食千人得餘夫物多則賤寡則貴散則輕聚則重人君知其然故視國之羡不足而御其財物糓賤則以幣予食布帛賤則以幣予衣視物之輕重而御之以准故貴賤可調而君得其利前有萬乗之國而後有千乗之國謂之抵國前有千乗之國而後有萬乗之國謂之距國壤正方四面受敵謂之衢國以百乗衢處謂之託食之君千乗衢處壤削少半萬乗衢處壤削太半何謂百乗衢處託食之君也夫以百乗衢處危懾圍阻千乗萬乗之閒夫國之君不相中舉兵而相攻必以爲杆格蔽圉之用有功利不得鄉大臣死於外分壤而功列陳係纍獲虜分賞而禄是壤地盡於功賞而稅臧彈於繼孤也是特名羅於爲君耳無壤之有號有百乗之守而實無尺壤之用故謂託食之君然則大國内款小國用盡何以及此曰百乗之國官賦䡄符乗四時之朝夕御之以輕重之准然后百乗可及也千乗之國封天財之所殖械器之所出財物之所生視歳之滿虚而輕重其禄然后千乗可足也萬乗之國守歳之滿虚乗民之緩急正其號令而御其大准然后萬乗可資也玉起於禺氏金起於汝漢珠起於赤野東西南北距周七千八百里水絶壤斷舟車不能通先王爲其途之逺其至之難故託用於其重以珠玉爲上幣以黃金爲中幣以刀布爲下幣三幣握之則非有補於煖也食之則非有補於飽也先王以守財物以御民事而平天下也今人君籍求於民令曰十日而具則財物之賈什去一令曰八日而具則財物之賈什去二令曰五日而具則財物之賈什去半朝令而夕具則財物之賈什去九先王知其然故不求於萬民而籍於號令也桓公問管子曰請問官國䡄管子對曰田有䡄人有䡄用有䡄郷有䡄人事有䡄幣有䡄縣有䡄國有䡄不通於䡄數而欲爲國不可桓公曰行䡄數奈何對曰某郷田若干人事之准若干糓重若干曰某縣之人若干田若干幣若干而中用糓重若干而中幣終歳度人食其餘若干曰某郷女勝事者終歳績其功業若干以功業直時而櫎之終歳人已衣被之後餘衣若干别群䡄相壤冝桓公曰何謂别群䡄相壤冝管子對曰有莞蒲之壤有竹前檀柘之壤有汜下漸澤之壤有水潦魚鼈之壤今四壤之數君皆善官而守之則籍於財物不籍於人畒十鼓之壤君不以䡄守則民且守之民有過移長力不以本爲得此君失也桓公曰䡄意安出管子對曰不隂據其䡄皆下制其上桓公曰此若言何謂也管子對曰某郷田若干食者若干某郷之女事若干餘衣若干謹行州里曰田若干人若干人衆田不度食若干曰田若干餘食若干必得䡄程此調之泰䡄也然后調立環乗之幣田䡄之有餘於其人食者謹置公幣焉大家衆小家寡山田閒田曰終歳其食不足於其人若干則置公幣焉以滿其准重歳豊年五糓登謂髙田之萌曰吾所寄幣於子者若干郷糓之櫎若干請爲子什減三糓爲上幣爲下髙田撫閒田山不被糓十倍山田以君寄幣振其不贍未淫失也髙田以時撫於主上坐長加十也女貢織帛苟合于國奉者皆置而劵之以郷櫎市准曰上無幣有糓以糓准幣環糓而應筴國奉決糓反准賦䡄幣糓廩重有加十謂大家委貲家曰上且脩游人出若干幣謂鄰縣曰有實者皆勿左右不贍則且爲人馬假其食民鄰縣四面皆櫎糓坐長而十倍上下令曰貲家假幣皆以糓准幣直幣而庚之糓爲下幣爲上百都百縣䡄據糓坐長十倍環糓而應假幣國幣之九在上一在下幣重而萬物輕斂萬物應之以幣幣在下萬物皆在上萬物重十倍府官以市櫎出萬物隆而止國軓布於未形據其已成乗令而進退無求於民謂之國䡄桓公問於管子曰不籍而贍國爲之有道乎管子對曰䡄守其時有官天財何求於民桓公曰何謂官天財管子對曰泰春民之功䌛泰夏民之令之所止令之所發泰秋民令之所止令之所發泰冬民令之所止令之所發此皆民所以時守也此物之髙下之時也此民之所以相并兼之時也君守諸四務桓公曰何謂四務管子對曰泰春民之且所用者君已廪之矣泰夏民之且所用者君已廩之矣泰秋民之且所用者君已廪之矣泰冬民之且所用者君已廪之矣泰春功布日春縑衣夏單衣捍寵纍箕勝籯屑若干日之功用人若干無貲之家皆假之械器勝籯屑公衣功已而歸公衣折劵故力出於民而用出於上春十日不害耕事夏十日不害芸事秋十日不害斂實冬二十日不害除田此之謂時作桓公曰善吾欲立䡄官爲之柰何管子對曰鹽鐵之筴足以立䡄官桓公曰奈何管子對曰龍夏之地布黄金九千以幣貲金巨家以金小家以幣周岐山至於崢丘之西塞丘者山邑之田也布幣稱貧冨而調之周壽陵而東至少沙者中田也據之以幣巨家以金小家以幣三壤已撫而國糓再什倍梁渭陽瑣之牛馬滿齊衍請敺之顛齒量其髙壯曰國爲師旅戰車毆就斂子之牛馬上無幣請以糓視市擴而庚子牛馬爲上粟二家二家散其粟反准牛馬歸於上管子曰請立貲於民有田倍之内母有其外外皆爲貲壤被鞍之馬千乗齊之戰車之具具於此無求於民此去丘邑之籍也國糓之朝夕在上山林廪械器之髙下在上春秋冬夏之輕重在上行田疇田中有木者謂之糓賊宫中四榮樹其餘曰害女功宫室械器非山無所仰然后君立三等之租於山曰握以下者爲柴楂把以上者爲室奉三圍以上爲棺槨之奉柴楂之租若干室奉之租若干棺槨之租若干管子曰鹽鐵撫䡄糓一廪十君常操九民衣食而繇下安無怨咎去其田賦以租其山巨家重葬其親者服重租小家菲葬其親者服小租巨家美脩其宫室者服重租小家爲室廬者服小租上立䡄於國民之貧富如加之以繩謂之國䡄桓公問管子曰請問權數管子對曰天以時爲權地以財爲權人以力爲權君以令爲權失天之權則人地之權亡桓公曰何爲夫天之權則人地之權亡管子對曰湯七年旱禹五年水民之無􁎣賣子者湯以莊山之金鑄幣而贖民之無􁎣賣子者禹以歴山之金鑄幣而贖民之無􁎣賣子者故天權失人地之權皆失也故王者歳守十分之叅三年與少半成歳三十一年而藏十一年與少半藏叅之一不足以傷民而農夫敬事力作故天毁埊凶旱水泆民無入於溝壑乞請者也此守時以待天權之道也桓公曰善吾欲行三權之數爲之奈何管子對曰梁山之陽綪絤夜石之幣天下無有管子曰以守國糓歳守一分以行五年國糓之重什倍異日管子曰請立幣國銅以二年之粟顧之立黔落力重與天下調彼重則見射輕則見泄故與天下調泄者失權也見射者失筴也不備天權下相求備准下隂相隷此刑罰之所起而亂之之夲也故平則不平民富則不如貧委積則虚矣此三權之失也巳桓公曰守三權之數奈何管子對曰大豊則藏分阨亦藏分桓公曰阨者所以益也何以藏分管子對曰隘則易益也一可以爲十十可以爲百以阨守豊阨之准數一上十豊之筴數十去九則吾九爲餘於數筴豊則三權皆在君此之謂國權桓公問於管子曰請問國制管子對曰國無制地有量桓公曰何謂國無制地有量管子對曰髙田十石閒田五石庸田三石其餘皆屬諸荒田地量百畒一夫之力也粟賈一粟賈十粟賈三十粟賈百其在流筴者百畒從中千畒之筴也然則百乗從千乗也千乗從萬乗也故地無量國無筴桓公曰善今欲爲大國大國欲爲天下不通權筴其無能者矣桓公曰今行權奈何管子對曰君通於廣狹之數不以狹畏廣通於輕重之數不以少畏多此國筴之大者也桓公曰善蓋天下視海内長譽而無止爲之有道乎管子對曰有曰䡄守其數准平其流動於未形而守事已成物一也而十是九爲用徐疾之數輕重之筴也一可以爲十十可以爲百引十之半而藏四以五操事在君之決塞桓公曰何謂決塞管子曰君不髙仁則問不相被君不髙慈孝則民簡其親而輕過此亂之至也則君請以國筴十分之一者樹表置髙郷之孝子聘之幣孝子兄弟衆寡不與師旅之事樹表置髙而髙仁慈孝財散而輕乗輕而守之以筴則十之五有在上運五如行事如日月之終復此長有天下之道謂之准道桓公問於管子曰請問敎數管子對曰民之能明於農事者置之黃金一斤直食八石民之能蕃育六畜者置之黃金一斤直食八石民之能樹藝者置之黃金一斤直食八石民之能樹瓜瓠葷菜百果使蕃袬者置之黃金一斤直食八石民之能己民疾病者置之黃金一斤直食八石民之知時曰歳且阨曰某榖不登曰某榖豐者置之黃金一斤直食八石民之通於蠶桑使蠶不疾病者皆置之黃金一斤直食八石謹聽其言而藏之官使師旅之事無所與此國筴之者也國用相靡而足相因揲而然後置四限髙下令之徐疾敺屏萬物守之以筴有五官技桓公曰何謂五官技管子曰詩者所以記物也時者所以記歳也春秋者所以記成敗也行者道民之利害也易者所以守凶吉成敗也卜者卜凶吉利害也民之能此者皆一馬之田一金之衣此使君不迷妄之數也六家者即見其時使豫先蚤閑之日受之故君無失時無失筴萬物興豐無失利逺占得失以爲末敎詩記人無失辭行殫道無失義易守禍福凶吉不相亂此謂君㨀桓公問於管子曰權棅之數吾已得聞之矣守國之固奈何曰能皆已官時皆已官得失之數萬物之終始君皆已官之矣其餘皆以數行桓公曰何謂以數行管子對曰糓者民之司命也智者民之輔也民智而君愚下富而君貧下貧而君富此之謂事名二國機徐疾而已矣君道度法而已矣人心禁繆而已矣桓公曰何謂度法何謂禁繆管子對曰度法者量人力而舉功禁繆者非往而戒來故禍不萌通而民無患咎桓公曰請聞心禁管子對曰晉有臣不忠於其君慮殺其主謂之公過諸公過之家母使得事君此晉之過失也齊之公過坐立長差惡惡乎來刑善善乎來榮戒也此之謂國戒桓公問管子曰輕重准施之矣筴盡於此乎管子曰未也將御神用寶桓公曰何謂御神用寶管子對曰北郭有掘闕而得龜者此檢數百里之地也桓公曰何謂得龜百里之地管子對曰北郭之得龜者令過之平盤之中君請起十乗之使百金之提命北郭得龜之家曰賜若服中大夫曰東海之子類於龜託舎於若賜若大夫之服以終而身勞若以百金之龜爲無貲而藏諸泰臺一日而亹之以四牛立寶曰無貲還四年伐孤竹丁氏之家粟可食三軍之師行五月召丁氏而命之曰吾有無貲之寶於此吾今將有大事請以寶爲質於子以假子之邑粟丁氏北郷再拜入粟不敢受寶質桓公命丁氏曰寡人老矣爲子者不知此數終受吾質丁氏歸革築室賦籍藏龜還四年伐孤竹謂丁氏之粟中食三軍五月之食桓公立貢數文行中七年龜中四千金黑白之子當千金凡貢制中二齊之壤筴也用貢國危出寶國安行流桓公曰何謂流管子對曰物有豫則君失筴而民失生矣故善爲天下者操於二豫之外桓公曰何謂二豫之外管子對曰萬乗之國不可以無萬金之蓄飾千乗之國不可以無千金之蓄飾百乗之國不可以無百金之蓄飾以此與令進退此之謂乗時桓公問管子曰梁聚謂寡人曰古者輕賦稅而肥籍斂取下無順於此者矣梁聚之言何如管子對曰梁聚之言非也彼輕賦稅則倉廩虚肥籍斂則械器不奉而諸侯之皮幣不衣倉廩虚則倳賤無禄外皮幣不衣於天下内國倳賤梁聚之言非也君有山山有金以立幣以幣准糓而授禄故國糓斯在上糓賈什倍農夫夜寢蚤起不待見使五糓什倍士半禄而死君農夫夜寢蚤起力作而無止彼善爲國者不曰使之使不衍得不使不曰貧之使不得不用故使民無有不得不使者夫梁聚之言非也桓公曰善桓公又問於管子曰有人敎我謂之請士曰何不官百能管子對曰何謂百能桓公曰使智者盡其智謀士盡其謀百工盡其巧若此則可以爲國乎管子對曰請士之言非也禄肥則士不死幣輕則士簡賞萬物輕則士偷幸三怠在國何數之有彼糓十藏於上三游於下謀士盡其慮智士盡其知勇士輕其死請士所謂妄言也不通於輕重謂之妄言桓公問於管子曰昔者周人有天下諸侯賔服名敎通於天下而奪於其下何數也管子對曰君分壤而貢入市朝同流黄金一筴也江陽之珠一筴也秦之明山之曾青一筴也此謂以寡爲多以狹爲廣䡄出之屬也桓公曰天下之數盡於䡄出之屬也合國糓重什倍而萬物輕大夫謂賈之子爲吾運糓而斂財糓之重一也今九爲餘糓重而萬物輕若此則國財九在大夫矣國歳反一財物之九者皆倍重而出矣財物在下幣之九在大夫然則幣糓羨在大夫也天子以客行令以時出熟糓之人亡諸侯受而官之連朋而聚與髙下萬物以合民用内則大夫自還而不盡忠外則諸侯連朋合與孰糓之人則去亡故天子失其權也桓公曰善桓公又問管子曰終身有天下而勿失爲之有道乎管子對曰請勿施於天下獨施之於吾國桓公曰此若言何謂也管子對曰國之廣狹壤之肥墝有數終歳食餘有數彼守國者守糓而已矣曰某縣之壤廣若于某縣之壤狹若干則必積委幣於是縣州里受公錢泰秋國糓去參之一君下令謂郡縣屬大夫里邑皆籍粟入若干糓重一也以藏於上者國糓參分則二分在上矣泰春國糓倍重數也泰夏賦糓以市櫎民皆受上糓以治田土泰秋田糓之存子者若干今上歛糓以幣民曰無幣以糓則民之三有歸於上矣重之相因時之化舉無不爲國筴君用大夫之委以流歸於上君用民以時歸於君藏輕出輕以重數也則彼安有自還之大夫獨委之彼諸侯之糓十使吾國糓二十則諸侯糓歸吾國矣諸侯糓二十吾國糓十則吾國糓歸於諸侯矣故善爲天下者謹守重流而天下不吾洩矣彼重之相歸如水之就下吾國歳非凶也以幣藏之故國糓倍重故諸侯之糓至也是藏一分以致諸侯之一分利不奪於天下大夫不得以富侈以重藏輕國常有十國之筴也故諸侯服而無止臣櫎從而以忠此以輕重御天下之道也謂之數應桓公問管子曰請問國㑹管子對曰君失大夫爲無伍失民爲失下故守大夫以縣之筴守一縣以一郷之筴守一鄊以一家之筴守家以一人之筴桓公曰其㑹數奈何管子對曰幣准之數一縣必有一縣中田之筴一郷必有一郷中田之筴一家必有一家直人之用故不以時守郡爲無與不以時守郷爲無伍桓公曰行此奈何管子對曰王者藏於民霸者藏於大夫殘國亡家藏於篋桓公曰何謂藏於民請散棧臺之錢散諸城陽鹿臺之布散諸濟隂君下令於百姓曰民富君無與貧民貧君無與富故賦無錢布府無藏財貲藏於民歳豐五糓登五糓大輕糓賈去上歳之分以幣據之糓爲君幣爲下國幣盡在下幣輕糓重上分上歳之二分在下下歳之二分在上則二歳者四分在上則國糓之一分在下糓三倍重邦布之籍終歳十錢人家受食十畒加十是一家十戸也出於國糓筴而藏於幣者也以國幣之分復布百姓四減國糓三在上一在下復筴也大夫旅而封積實而驕上請奪之以㑹桓公曰何謂奪之以㑹管子對曰粟之三分在上謂民萌皆受上粟度君藏焉五糓相靡而重去什三爲餘以國幣糓准反行大夫無什於重君以幣賦禄什在上君出糓什而去七君歛三上賦七散振不資者仁義也五糓相靡而輕數也以郷完重而籍國數也出實財散仁義萬物輕數也乗時進退故曰王者乗時聖人乗易桓公曰善桓公問管子曰特命我曰天子三百領泰嗇而散大夫准此而行此如何管子曰非法家也大夫髙其壟美其室此奪農事及市庸此非便國之道也民不得以織爲縿綃而貍之於地彼善爲國者乗時徐疾而已矣謂之國㑹桓公問管子曰請問爭奪之事何如管子曰以戚始桓公曰何謂用戚始管子對曰君人之主弟兄十人分國爲十兄弟五人分國爲五三世則昭穆同祖十世則爲祏故伏尸滿衍兵決而無止輕重之家復游於其閒故曰母予人以壤母授人以財財終則有始與四時廢起聖人理之以徐疾守之以決塞奪之以輕重行之以仁義故與天壤同數此王者之大轡也桓公問管子曰請問幣乗馬管子對曰始取夫三大夫之家方六里而一乗二十七人而奉一乗幣乗馬者方六里田之惡美若干糓之多寡若干糓之貴賤若干凡方六里用幣若干糓之重用幣若干故幣乗馬者布幣於國幣爲一國陸地之數謂之幣乗馬桓公曰行幣乗馬之數奈何管子對曰士受資以幣大夫受邑以幣人馬受食以幣則一國之糓貲在上幣貲在下國糓什倍數也萬物財物去什二筴也皮革筋角羽毛竹箭器械財物苟合于國器君用者皆有矩劵於上君實郷州藏焉曰某月某日苟從責者郷決州決故曰就庸一日而決國筴出於糓䡄國之筴貨幣乗馬者也今刀布藏於官府巧幣萬物輕重皆在賈之彼幣重而萬物輕幣輕而萬物重彼糓重而糓輕人君操糓幣金衡而天下可定也此守天下之數也桓公問於管子曰准衡輕重國㑹吾得聞之矣請問縣數管子對曰狼牡以至於馮㑹之日龍夏以北至于海莊禽獸羊牛之地也何不以此通國筴哉桓公曰何謂通國筴管子對曰馮市門一吏書贅直事若其事唐圉牧食之人養視不失扞殂者去其都秩與其縣秩大夫不郷贅合游者謂之無禮義大夫幽其春秋列民幽其門山之祠馮㑹龍夏牛羊犧牲月賈十倍異日此出諸禮義籍於無用之地因捫牢筴也謂之通桓公問管子曰請問國勢管子對曰有山處之國有汜下多水之國有山地分之國有水泆之國有漏壤之國此國之五勢人君之所憂也山處之國常藏糓三分之一汜下多水之國常操國糓三分之一山地分之國常操國糓十分之三水泉之所傷水泆之國常操十分之二漏壤之國謹下諸侯之五糓與工雕文梓器以下天下之五糓此准時五勢之數也桓公問管子曰今有海内縣諸侯則國勢不用已乎管子對曰今以諸侯爲䇡公州之飾焉以乗四時行捫牢之筴以東西南北相彼用平而准故曰爲諸侯則髙下萬物以應諸侯徧有天下則賦幣以守萬物之朝夕調而已利有足則行不滿則有止王者郷州以時察之故利不相傾縣死其所君守大奉一謂之國簿"}
{"id": "KR3c0001_023", "series": "KR3c0001", "text": "桓公曰地數可得聞乎管子對曰地之東西二萬八千里南北二萬六千里其出水者八千里受水者八千里出銅之山四百六十七山出鐵之山三千六百九山此之所以分壤樹榖也戈矛之所發刀幣之所起也能者有餘拙者不足封於泰山禪於梁父封禪之王七十二家得失之數皆在此内是謂國用桓公曰何謂得失之數皆在此管子對曰昔者桀霸有天下而用不足湯有七十里之薄而用有餘天非獨爲湯雨菽粟而地非獨爲湯出財物也伊尹善通移輕重開闔決塞通於髙下徐疾之筴坐起之費時也黃帝問於伯髙曰吾欲陶天下而以爲一家爲之有道乎伯髙對曰請刈其莞而樹之吾謹逃其蚤牙則天下可陶而爲一家黃帝曰此若言可得聞乎伯髙對曰上有丹沙者下有黃金上有慈石者下有銅金上有陵石者下有鈆錫赤銅上有赭者下有鐵此山之見榮者也苟山之見其榮者君謹封而祭之距封十里而爲一壇是則使乗者下行行者趨若犯令者罪死不赦然則與折取之逺矣脩敎十年而葛盧之山發而出水金從之蚩尤受而制之以爲劔鎧矛㦸是歳相兼者諸侯九雍狐之山發而出水金從之蚩尤受而制之以爲雍狐之㦸芮戈是歳相兼者諸侯十二故天下之君頓㦸壹怒伏尸滿野此見戈之本也桓公問於管子曰請問天財所出地利所在管子對曰山上有赭者其下有鐡上有鈆者其下有銀一曰上有鈆者其下有鉒銀上有丹沙者其下有鉒金上有慈石者其下有銅金此山之見榮者也苟山之見榮者謹封而爲禁有動封山者罪死而不赦有犯令者左足入左足斷右足入右足斷然則其與犯之逺矣此天財地利之所在也桓公問於管子曰以天財地利立功成名於天下者誰子也管子對曰文武是也桓公曰此若言何謂也管子對曰夫玉起於牛氏邊山金起於汝漢之右洿珠起於赤野之末光此皆距周七千八百里其涂逺而至難故先王各用於其重珠玉爲上弊黃金爲中幣刀布爲下幣令疾則黃金重令徐則黃金輕先王權度其號令之徐疾髙下其中幣而制下上之用則文武是也桓公問於管子曰吾欲守國財而母稅於天下而外因天下可乎管子對曰可夫水激而流渠令疾而物重先王理其號令之徐疾内守國財而外因天下矣桓公問於管子曰其行事奈何管子對曰夫昔者武王有巨橋之粟貴糴之數桓公曰爲之奈何管子對曰武王立重泉之戍令曰民自有百鼓之粟者不行民舉所最粟以避重泉之戍而國榖二什倍巨橋之粟亦二什倍武王以巨橋之粟二什倍而市繒帛軍五歳毋籍衣於民以巨橋之粟二什倍而衡黃金百萬終身無籍於民准衡之數也桓公問於管子曰今亦可以行此乎管子對曰可夫楚有汝漢之金齊有渠展之鹽燕有遼東之煑此三者亦可以當武王之數十口之家十人咶鹽百口之家百人咶鹽凡食鹽之數一月丈夫五升少半婦人三升少半嬰兒二升少半鹽之重升加分耗而釡五十升加一耗而釡百升加什耗而釡千君伐菹薪煑泲水爲鹽正而積之三萬鍾至陽春請籍於時桓公曰何謂籍於時管子曰陽春農事方作令民毋得築垣牆毋得繕冢墓丈夫毋得治宫室毋得立臺榭北海之衆毋得聚庸而煑鹽然鹽之賈必四什倍君以四什之賈脩河濟之流南輸梁趙宋衞濮陽惡食無鹽則腫守圉之本其用鹽獨重君伐菹薪煑泲水以籍於天下然則天下不減矣桓公問於管子曰吾欲富本而豐五榖可乎管子對曰不可夫本富而財物衆不能守則稅於天下五榖興豐巨錢而天下貴則稅於天下然則吾民常爲天下虜矣夫善用本者若以身濟於大海觀風之所起天下髙則髙天下下則下天髙我下則財利稅於天下矣桓公問於管子曰事盡於此乎管子對曰未也夫齊衢處之本通達所出也游子勝啇之所道人求本者食吾本粟因吾本幣騏驥黃金然后出令有徐疾物有輕重然后天下之寶壹爲我用善者用非有使非人齊桓公問於管子曰自燧人以來其大㑹可得而聞乎管子對曰燧人以來未有不以輕重爲天下也共工之王水處什之七陸處什之三乗天勢以隘制天下至於黄帝之王謹逃其爪牙不利其器燒山林破増藪焚沛澤逐禽獸實以益人然後天下可得而牧也至於堯舜之王所以化海内者北用禺氏之玉南貴江漢之珠其勝禽獸之仇以大夫隨之桓公曰何謂也管子對曰令諸侯之子將委質者皆以雙武之皮卿大夫豹飾列大夫豹幨大夫散其邑粟與其財物以市武豹之皮故山林之人刺其猛獸若從親戚之仇此君冕服於朝而猛獸勝於外大夫已散其財物萬人得受其流此堯舜之數也桓公曰事名二正名五而天下治何謂事名二對曰天筴陽也壤筴隂也此謂事名二何謂正名五對曰權也衡也規也矩也准也此謂正名五其在色者青黃白黒赤也其在聲者宫商羽徴角也其在味者酸辛鹹苦甘也二五者童山竭澤人君以數制之人味者所以守民口也聲者所以守民耳也色者所以守民目也人君失二五者亡其國大夫失二五者亡其勢民失二五者亡其家此國之至機也謂之國機輕重之法曰自言能爲司馬不能爲司馬者殺其身以舋其鼓自言能治田土不能治田土者殺其身以舋其社自言能爲官不能爲官者㓷以爲門父故無敢姦能誣禄至於君者矣故相任寅爲官都重門擊拆不能去亦隨之以法桓公問於管子曰請問大准管子對曰大准者天下皆制我而無我焉此謂大准桓公曰何謂也管子對曰今天下起兵加我臣之能謀厲國定名者割壤而封臣之能以車兵進退成功立名者割壤而封然則是天下盡封君之臣也非君封之也天下已封君之臣十里矣天下每動重封君之民二十里君之民非富也鄰國富之鄰國每動重富君之民貧者重貧富者重冨大准之數也桓公曰何謂也管子對曰今天下起兵加我民棄其耒耜出持戈於外然則國不得耕此非天凶也此人凶也君朝令而夕求具民肆其財物與其五榖爲讎厭而去賈人受而廩之然則國財之一分在賈人師罷民反其事萬物反其重賈人出其財物國幣之少分廩於賈人若此則幣重三分財物之輕重三分賈人市於三分之閒國之財物盡在賈人而君無筴焉民更相制君無有事焉此輕重之大准也管子曰人君操本民不得操末人君操始民不得操卒其在涂者籍之於衢塞其在榖者守之春秋其在萬物者立貲而行故物動則應之故豫奪其涂則民無遵君守其流則民失其髙故守四方之髙下國無游賈貴賤相當此謂國衡以利相守則數歸於君矣管子曰善正商任者省有肆省有肆則市朝閒市朝閒則田野充田野充則民財足民財足則君賦歛焉不窮今則不然民重而君重重而不能輕民輕而君輕輕而不能重天下善者不然民重則君輕民輕則君重此乃財餘以滿不足之數也故凡不能調民利者不可以爲大治不察於終始不可以爲至矣動左右以重相因二十國之筴也鹽鐵二十國之筴也錫金二十國之筴也五官之數不籍於民桓公問於管子曰輕重之數惡終管子對曰若四時之更舉無所終國有患憂輕重五榖以調用積餘臧羨以備賞天下賔服有海内以富誠信仁義之士故民髙辭讓無爲竒恠者彼輕重者諸侯不服以出戰諸侯賔服以行仁義管子曰一歳耕五歳食粟賈五倍一歳耕六歳食粟賈六倍二年耕而十一年食夫富能奪貧能予乃可以爲天下且天下者處兹行兹若此而天下可壹也夫天下者使之不使用之不用故善爲天下者母曰使之使不得不使母曰用之使不得不用也管子曰善爲國者如金石之相舉重鈞則金傾故治權則勢重治道則勢羸今榖重於吾國輕於天下則諸侯之自泄如原水之就下故物重則至輕則去有以重至而輕處者我動而錯之天下即已於我矣物臧則重發則輕散則多幣重則民死利幣輕則決而不用故輕重調於數而止五榖者民之司命也刀幣者溝瀆也號令者徐疾也令重於寶社稷重於親戚胡謂也對曰夫城郭拔社稷不血食無生臣親沒之後無死子此社稷之所重於親戚者也故有城無人謂之守平虚有人而無甲兵而無食謂之與禍居桓公問管子曰吾聞海内玉幣有七筴可得而聞乎管子對曰隂山之礝碈一筴也燕之紫山白金一筴也發朝鮮之文皮一筴也汝漢水之右衢黃金一筴也江陽之珠一筴也秦明山之曽青一筴也禺氏邊山之玉一筴也此謂以寡爲多以狹爲廣天下之數盡於輕重矣桓公問於管子曰隂山之馬具駕者千乗馬之平賈萬也金之平賈萬也吾有伏金千斤爲此奈何管子對曰君請使與正籍者皆以幣還於金吾至四萬此一爲四矣吾非埏埴揺鑪櫜而立黃金也今黃金之重一爲四者數也珠起於赤野之末光黃金起於汝漢水之右衢玉起於禺氏之邊山此度去周七千八百里其涂逺其至陒故先王度用其重而因之珠玉爲上幣黃金爲中幣刀布爲下幣先王髙下中幣利下上之用百乗之國中而立東西南北度五十里一日定慮二日定載三日岀竟五日而反百乗之制輕重毋過五日百乗爲耕田萬頃爲戸萬戸爲開口十萬人爲分者萬人爲輕車百乗爲馬四百四千乗之國中而立市東西南北度百五十餘里二日定慮三日定載五日出竟十日而反千乗之制輕重毋過一旬千乗爲耕田十萬頃爲戸十萬戸爲開口百萬人爲當分者十萬人爲輕車千乗爲馬四千匹萬乗之國中而立市東西南北度五百里三日定慮五日定載十日出竟二十日而反萬乗之制輕重毋過二旬萬乗爲耕田百萬頃爲戸百萬戸爲開口千萬人爲當分者百萬人爲輕車萬乗爲馬四萬匹管子曰疋夫爲鰥匹婦爲寡老而無子者爲獨君問其若有子弟師役而死者父母爲獨上必葬之衣衾三領木必三寸郷吏視事葬於公壤若産而無弟兄上必賜之匹馬之壤故親之殺其子以爲上用不苦也君終歳行邑里其人力同而宫室美者良萌也力作者也脯二束酒一石以賜之力足蕩游不作老者譙之當壯者遣之邊戍民之無本者貸之圃彊故百事皆舉無留力失時之民此皆國筴之數也上農挾五中農挾四下農挾三上女衣五中女衣四下女衣三農有常業女有常事一農不耕民有爲之飢者一女不織民有爲之寒者飢寒凍餓必起於糞土故先王謹於其始事再其本民無􁎣者賣其子三其本若爲食四其本則郷里給五其本則逺近通然后死得葬矣事不能再其本而上之求焉無止然則姦涂不可獨遵貨財不安於拘隨之以法則中内摲民也輕重不調無􁎣之民不可責理鬻子不可得使君失其民父失其子亡國之數也管子曰神農之數曰一榖不登減一榖榖之法什倍二榖不登減二糓糓之法再什倍夷䟽滿之無食者予之陳無種者貸之新故無什倍之賈無倍稱之民齊桓公問於管子曰國准可得而聞乎管子對曰國准者視時而立儀桓公曰何謂視時而立儀對曰黃帝之王謹逃其爪牙有虞之王枯澤童山夏后之王燒増藪焚沛澤不益民之利殷人之王諸侯無牛馬之牢不利其器周人之王官能以備物五家之數殊而用一也桓公曰然則五家之數籍何者爲善也管子對曰燒山林破増藪焚沛澤禽獸衆也童山竭澤者君智不足也燒増藪焚沛澤不益民利逃械器閉知能者輔已者也諸侯無牛馬之牢不利其器者曰淫器而一民心者也以人御人逃戈刃髙仁義乗天固以安己也五家之數殊而用一也桓公曰今當時之王者立何而可管子對曰請兼用五家而勿盡桓公曰何謂管子對曰立祈祥以固山澤立械器以使萬物天下皆利而謹操重筴童山竭澤益利摶流出金山立幣成菹丘立駢牢以爲民饒彼菹菜之壤非五榖之所生也麋鹿牛馬之地春秋賦生殺老立施以守五糓此以無用之壤臧民之羸五家之數皆用而勿盡桓公曰五代之王以盡天下數矣來世之王者可得而聞乎管子對曰好譏而不亂亟變而不變時至則爲過則去王數不可豫致此五家之國准也桓公曰輕重有數乎管子對曰輕重無數物發而應之聞聲而乗之故爲國不能來天下之財致天下之民則國不可成桓公曰何謂來天下之財管子對曰昔者桀之時女樂三萬人端譟晨樂聞於三衢是無不服文繡衣裳者伊尹以薄之游女工文繡篡組一純得粟百鍾於桀之國夫桀之國者天子之國也桀無天下憂飾婦女鍾鼔之樂故伊尹得其粟而奪之流此之謂來天下之財桓公曰何謂致天下之民管子對曰請使州有一掌里有積五窌民無以與正籍者予之長假死而不葬者予之長度飢者得食寒者得衣死者得葬不者得振則天下之歸我者若流水此之謂致天下之民故聖人善用非其有使非其人動言揺辭萬民可得而親桓公曰善桓公欲賞死事之後曰吾國者衢處之國饋食之都虎狼之所捿也今每戰輿死扶傷如孤茶首之孫仰倳㦸之寶吾無由予之爲之奈何管子對曰吾國之豪家遷封食邑而居者君章之以物則物重不章以物則物輕守之以物則物重不守以物則物輕故遷封食邑富商蓄賈積餘藏羨跱蓄之家此吾國之豪也故君請縞素而就士室朝功臣世家遷封食邑積餘藏羨跱蓄之家曰城肥致衝無委致圍天下有慮齊獨不與其謀子大夫有五榖菽粟者勿敢左右請以平賈取之子與之定其劵契之齒釡鏂之數不得爲侈弇焉困窮之民聞而糴之釡鏂無止逺通不推國粟之賈坐長而四十倍君出四十倍之粟以振孤寡牧貧病視獨老窮而無子者靡得相鬻而養之勿使赴於溝澮之中若此則士爭前戰爲顔行不偷而爲用輿死扶傷死者過半此何故也士非好戰而輕死輕重之分使然也桓公曰皮幹筋角之徴甚重重籍於民而貴市之皮幹筋角非爲國之數也管子對曰請以令髙杠柴池使東西不相睹南北不相見桓公曰諾行事期年而皮幹筋角之徵去分民之籍去分桓公召管子而問曰此何故也管子對曰杠池平之時夫妻服簞輕至百里今髙杠柴池東西南北不相睹天酸然雨十人之力不能上廣澤遇雨十人之力不可得而恃夫舎牛馬之力所無因牛馬絶罷而相繼死其所者相望皮幹筋角徒予人而莫之取牛馬之賈必坐長而百倍天下聞之必離其牛馬而歸齊若流故髙杠柴池所以致天下之牛馬而損民之籍也道若祕云物之所生不若其所聚桓公曰弓弩多匡䡔者而重籍於民奉繕工而使弓弩多匡䡔者其故何也管子對曰鵝鶩之舎近鵾雞鵠䳈之通逺鵠鵾之所在君請式璧而聘之桓公曰諾行事期年而上無闕者前無趨人三月解􁲀弓弩無匡䡔者召管子而問曰此何故也管子對曰鵠鵾之所在君式璧而聘之菹澤之民聞之越乎而射逺非十鈞之弩不能中鵾雞鵠䳈彼十鈞之弩不得擏不能自正故三月解􁲀而弓弩無匡䡔者此何故也以其家習其所也桓公曰寡人欲籍於室屋管子對曰不可是毁成也欲籍於萬民管子曰不可是隱情也欲籍於六畜管子對曰不可是殺生也欲籍於樹木管子對曰不可是伐生也然則寡人安籍而可管子對曰君請籍於鬼神桓公忽然作色曰萬民室屋六畜樹木且不可得籍鬼神乃可得而籍夫管子對曰厭冝乗勢事之利得也計議因權事之囿大也王者乗勢聖人乗幼與物皆耳桓公曰行事奈何管子對曰昔堯之五更五官無所食君請立五厲之祭祭堯之五吏春獻蘭秋斂落原魚以爲脯鯢以爲殽若此則澤魚之正伯倍異日則無屋粟邦布之籍此之謂設之以祈祥推之以禮義也然則自足何求於民也桓公曰天下之國莫彊於越今寡人欲北舉事孤竹離枝恐越人之至爲此有道乎管子對曰君請遏原流大夫立沼池令以矩游爲樂則越人安敢至桓公曰行事奈何管子對曰請以令隱三川立貟都立大舟之都大身之都有深淵壘十仞令曰能游者賜千金未能用金千齊民之游水不避呉越桓公終北舉事於孤竹離枝越人果至隱曲薔以水齊管子有扶身之士五萬人以待戰於曲薔大敗越人此之謂水豫齊之北澤燒火光照堂下管子入賀桓公曰吾田野辟農夫必有百倍之利矣是歳租稅九月而具粟又美相公召管子而問曰此何故也管子對曰萬乗之國千乗之國不能無薪而炊今北澤燒莫之續則是農夫得居裝而賣其薪蕘一束十倍則春有以倳耜夏有以決芸此租稅所以九月而具也桓公憂北郭民之貧召管子而問曰北郭者盡屨縷之甿也以唐園爲本利爲此有道乎管子對曰請以令禁百鍾之家不得事鞽千鍾之家不得爲唐園去市三百步者不得樹葵菜若此則空閒有以相給資則北郭之甿有所讎其手搔之功唐園之利故有十倍之利管子曰隂王之國有三而齊與在焉桓公曰此若言可得聞乎管子對曰楚有汝漢之黃金而齊有渠展之鹽燕有遼東之煑此隂王之國也且楚之有黃金中齊有薔石也苟有操之不工用之不善天下倪而是耳使夷吾得居楚之黃金吾能令農毋耕而食女毋織而衣今齊有渠展之鹽請君伐菹薪煑沸火爲鹽正而積之桓公曰諾十月始正至於正月成鹽三萬六千鍾召管子而問曰安用此鹽而可管子對曰孟春旣至農事且起大夫無得繕冢墓理宫室立臺榭築牆垣北海之衆無得聚庸而煑鹽若此則鹽必坐長而十倍桓公曰善行事奈何管子對曰請以令糶之梁趙宋衞濮陽彼盡饋食之也國無鹽則腫守圉之國用鹽獨甚桓公曰諾乃以令使糶之得成金萬壹千餘斤桓公召管子而問曰安用金而可管子對曰請以令使賀獻出正籍者必以金金坐長而百倍運金之重以衡萬物盡歸於君故此所謂用若挹於河海若輸之給馬此隂王之業管子曰萬乗之國必有萬金之賈千乗之國必有千金之賈百乗之國必有百金之賈非君之所賴也君之所與故爲人君而不審其號令則中一國而二君二王也桓公曰何謂一國而二君二王管子對曰今君之籍取以正萬物之賈輕去其分皆入於商賈此中一國而二君二王也故賈人乗其弊以守民之時貧者失其財是重貧也農夫失其五榖是重竭也故爲人君而不能謹守其山林菹澤草萊不可以立爲天下王桓公曰此若言何謂也管子對曰山林菹澤草萊者薪蒸之所出犧牲之所起也故使民求之使民籍之因以給之私愛之於民若弟之與兄子之與父也然后可以通財交殷也故請取君之游財而邑里布積之陽春蠶桑且至請以給其口食笝曲之彊若此則絓絲之籍去分而歛矣且四方之不至六時制之春日倳耜次日獲麥次日薄芋次日樹麻次日絶菹次日大雨且至趣芸壅培六時制之臣給至於國都善者郷因其輕重守其委廬故事至而不妄然后可以立爲天下王管子曰一農不耕民或爲之飢一女不織民或爲之寒故事再其本則無賣其子者事三其本則衣食足事四其本則正籍給事五其本則逺近通死得藏今事不能再其本而上之求焉無止是使姦涂不可獨行遺財不可包止隨之以法則是下艾民食三升則郷有正食而盜食二升則里有正食而盜食一升則家有正食而盜今操不反之事而食四十倍之粟而求民之毋失不可得矣且君朝令而求夕具有者出其財無有者賣其衣屨農夫糶其五榖三分賈而去是君朝令一怒布帛流越而之天下君求焉而無止民無以待之走亡而捿山阜持戈之士顧不見親家族失而不分民走於中而士遁於外此不待戰而内敗管子曰今爲國有地牧民者務在四時守在倉廪國多財則逺者來地辟舉則民留處倉廩實則知禮節衣食足則知榮辱今君躬犂墾田耕發草土得其榖矣民人之食有人若干步畒之數然而有餓餒於衢閭者何也榖有所藏也今君鑄錢立幣民通移人有百十之數然而民有賣子者何也財有所并也故爲人君不能散積聚調髙下分并財君雖彊本趣耕發草立幣而無止民猶若不足也桓公問於管子曰今欲調髙下分并財散積聚不然則世且并兼而無止蓄餘藏羨而不息貧賤鰥寡獨老不與得焉散之有道分之有數乎管子對曰唯輕重之家爲能散之耳請以令輕重之家桓公曰諾東車五乗迎癸乙於周下原桓公問四因與癸乙管子寗戚相與四坐桓公曰請問輕重之數癸乙曰重籍其民者失其下數欺諸侯者無權與管子差肩而問曰吾不籍吾民何以奉車革不籍吾民何以待鄰國癸乙曰唯好心爲可耳夫好心則萬物通萬物通則萬物運萬物運則萬物賤萬物賤則萬物可因知萬物之可因而不因者奪於天下奪於天下者國之大賊也桓公曰請問好心萬物之可因癸乙曰有餘富無餘乗者責之卿諸侯足其所不賂其游者責之令大夫若此則萬物通萬物通則萬物運萬物運則萬物賤萬物賤則萬物可因矣故知三准同筴者能爲天下不知三准之同筴者不能爲天下故申之以號令抗之以徐疾也民乎其歸我若流水此輕重之數也桓公問於管子曰今倳㦸十萬薪菜之靡日虚十里之衍頓㦸一譟而靡幣之用日去千金之積久之且何以待之管子對曰粟賈平四十則金賈四千粟賈釡四十則鍾四百也十鍾四千也二十鍾者爲八千也金賈四千則二金中八千也然則一農之事終歳耕百畒百畒之收不過二十鍾一農之事乃中二金之財耳故粟重黃金輕黃金重而粟輕兩者不衡立故善者重粟之賈釜四百則是鍾四千也十鍾四萬二十鍾者八萬金賈四千則是十金四萬也二十金者爲八萬故發號出令曰一農之事有二十金之筴然則地非有廣狹國非有貧富也通於發號出令審於輕重之數然管子曰湩然擊鼓士忿怒鎗然擊金士帥然筴桐鼓從之輿死扶傷爭進而無止口滿用手滿錢非大父母之仇也重禄重賞之所使也故軒冕立於朝爵禄不隨臣不爲忠中軍行戰委予之賞不隨士不死其列陳然則是大臣執於朝而列陳之士執於賞也故使父不得子其子兄不得弟其弟妻不得有其夫唯重禄重賞爲然耳故不逺道里而能威絶域之民不險山川而能服有恃之固發若雷霆動若風雨獨出獨入莫之能圉桓公曰四夷不服恐其逆政游於天下而傷寡人寡人之行爲此有道乎管子對曰呉越不朝珠象而以爲幣乎發朝鮮不朝請文皮毤服而以爲幣乎禺氏不朝請以白璧爲幣乎崐崘之虚不朝請以璆琳琅玕爲幣乎故夫握而不見於手含而不見於口而辟千金者珠也然后八千里之呉越可得而朝也一豹之皮容金而金也然后八千里之發朝鮮可得而朝也懷而不見於抱挾而不見於掖而辟千金者白璧也然后八千里之禺氏可得而朝也簪珥而辟千金者璆琳琅玕也然后八千里之崐崘之虚可得而朝也故物無主事無接逺近無以相因則四夷不得而朝矣"}
{"id": "KR3c0001_024", "series": "KR3c0001", "text": "桓公曰天下之朝夕可定乎管子對曰終身不定桓公曰其不定之說可得聞乎管子對曰地之東西二萬八千里南北二萬六千里天子中而立國之四面面萬有餘里民之入正籍者亦萬有餘里故有百倍之力而不至者有十倍之力而不至者有倪而是者則逺者䟽疾怨上邊竟諸侯受君之怨民與之爲善缺然不朝是天子塞其涂熟榖者去天下之可得而霸桓公曰行事奈何管子對曰請與之立壤列天下之旁天子中立地方千里兼霸之壤三百有餘里佌諸侯度百里負海子男者度七十里若此則如胷之使臂臂之使指也然則小不能分於民推徐疾羨不足雖在下不爲君憂夫海出沸無止山生金木無息草木以時生器以時靡幣泲水之鹽以日消終則有始與天壤爭是謂立壤列也武王問於癸度曰賀獻不重身不親於君左右不足支不善於群臣故不欲收穡戸籍而給左右之用爲之有道乎癸度對曰吾國者衢處之國也逺秸之所通游客蓄商之所道財物之所遵故苟入吾國之粟因吾國之幣然后載黃金而出故君請重重而衡輕輕運物而相因則國筴可成故謹毋失其度未與民可治武王曰行事奈何癸度曰金出於汝漢之右衢珠出於赤野之末光玉出於禺氏之旁山此皆距周七千八百餘里其涂逺其至阨故先王度用於其重因以珠玉爲上幣黃金爲中幣刀布爲下幣故先王善髙下中幣制下上之用而天下足矣桓公曰衡謂寡人曰一農之事必有一耜一銚一鎌一鎒一椎一銍然后成爲農一車必有一斤一鋸一釭一鑽一鑿一銶一軻然后成爲車一女必有一刀一錐一箴一鉥然后爲女請以令斷山木鼓山鐵是可以毋籍而用足管子對曰不可今發徒隷而作之則逃亡而不守發民則下疾怨上邊竟有兵則懷宿怨而不戰未見山鐵之利而内敗矣故善者不如與民量其重計其贏民得其十君得其三有雜之以輕重守之以髙下若此則民疾作而爲上虜矣桓公曰請問壤數管子對曰河􁒆諸侯畒鍾之國也皟山諸侯之國也河􁒆諸侯常不勝山諸侯之國者豫戒者也桓公曰此若言何謂也管子對曰夫河􁒆諸侯畒鍾之國也故榖衆多而不理固不得有至於山諸侯之國則斂𬞞藏菜此之謂豫戒桓公曰壤數盡於此乎管子對曰未也昔狄諸侯畒鍾之國也故粟十鍾而鍿金程諸侯山諸侯之國也故粟五釡而鍿金故狄諸侯十鍾而不得倳㦸程諸侯五釡而得倳㦸十倍而不足或五分而有餘者通於輕重髙下之數國有十歳之蓄而民食不足者皆以其事業望君之禄也君有山海之財而民用不足者皆以其事業交接於上者也故租籍君之所冝得也正籍者君之所強求也亡君廢其所冝得而斂其所強求故下怨上而令不行民奪之則怒予之則喜民情固然先王知其然故見予之所不見奪之理故五榖粟米者民之司命也黃金刀布者民之通貨也先王善制其通貨以御其司命故民力可盡也管子曰泉雨五尺其君必辱食稱之國必亡待五榖者衆也故樹木之勝霜露者不受令於天家足其所者不從聖人故奪然後予髙然后下喜然后怒天下可舉桓公曰強本節用可以爲存乎管子對曰可以爲益愈而未足以爲存也昔者紀氏之國強本節用者其五榖豐滿而不能理也四流而歸於天下若是則紀氏其強本節用適足以使其民榖盡而不能理爲天下虜是以其國亡而身無所處故可以益愈而不足以爲存故善爲國者天下下我髙天下輕我重天下多我寡然后可以朝天下桓公曰寡人欲毋榖一士毋頓一㦸而辟方都二爲之有道乎管子對曰涇水十二空汶淵洙浩滿三之於乃請以令使九月種麥日至日穫則時雨未下而利農事矣桓公曰諾令以九月種麥日至而穫量其艾一收之積中方都二故此所謂善因天時辯於地利而辟方都之道也管子入復桓公曰終歳之租金四萬二千金請以一朝素賞軍士桓公曰諾以令至鼓期於泰舟之野期軍士桓公乃即壇而立寗戚鮑叔隰朋易牙賔胥無皆差肩而立管子執枹而揖軍士曰誰能䧟陳破衆者賜之百金三問不對有一人秉劒而前問曰幾何人之衆也管子曰千人之衆千人之衆臣能䧟之賜之百金管子又曰兵接弩張誰能得卒長者賜之百金問曰幾何人卒之長也管子曰千人之長千人之長臣能得之賜之百金管子又曰誰能聴旌旗之所指而得執將首者賜之千金言能得者壘千人賜之人千金其餘言能外斬首者賜之人十金一朝素賞四萬二千金廓然虚桓公惕然太息曰吾曷以識此管子對曰君勿患且使外爲名於其内郷爲功於其親家爲德於其妻子若此則士必爭名報德無北之意矣吾舉兵而攻破其軍并其地則非特四萬二千金之利也五子曰善桓公曰諾乃誡大將曰百人之長必爲之朝禮千人之長必拜而送之降兩級其有親戚者必遺之酒四石肉四鼎其無親戚者必遺其妻子酒三石肉三鼎行敎半歳父敎其子兄敎其弟妻諫其夫曰見其若此其厚而不死列陳可以反於郷乎桓公衍終舉兵攻萊戰於莒必市里鼓旗未相望衆少未相知而萊人大遁故遂破其軍兼其地而虜其將故未列地而封未出金而賞破萊軍并其地禽其君此素賞之計也桓公曰曲防之戰民多假貸而給上事者寡人欲爲之出賂爲之奈何管子對曰請以令令冨商蓄賈百符而一馬無有者取於公家若此則馬必坐長而百倍其本矣是公家之馬不離其牧皁而曲防之戰賂足矣桓公問於管子曰崇弟蔣弟丁惠之功世吾歳罔寡人不得籍斗升焉去菹菜鹹鹵斥澤山閒㙗􁝛不爲用之壤寡人不得籍斗升焉去一列稼縁封十五里之原強耕而自以爲落其民寡人不得籍斗升焉則是寡人之國五分而不能操其二是有萬乗之號而無千乗之用也以是與天子提衡爭秩於諸侯爲之有道乎管子對曰唯籍於號令爲可耳桓公曰行事奈何管子對曰請以令發師置屯藉農十鍾之家不行百鍾之家不行千鍾之家不行行者不能百之一千之十而囷窌之數皆見於上矣君案囷窌之數令之曰國貧而用不足請以平價取之子皆案囷窌而不能挹損焉君直幣之輕重以決其數使無劵契之責則積藏囷窌之粟皆歸於君矣故九州無敵竟上無患令曰罷師歸農無所用之管子曰天下有兵則積藏之粟足以備其粮天下無兵則以賜貧甿若此則菹菜鹹鹵斥澤山閒㙗􁝛之壤無不發草此之謂籍於號令管子曰滕魯之粟釡百則使吾國之粟釡千滕魯之粟四流而歸我若下深谷者非歳凶而民飢也辟之以號令引之以徐疾施乎其歸我若流水桓公曰吾欲殺正商賈之利而益農夫之事爲此有道乎管子對曰粟重而萬物輕粟輕而萬物重兩者不衡立故殺正商賈之利而益農夫之事則請重粟之價金三百若是則田野大辟而農夫勸其事矣桓公曰重之有道乎管子對曰請以令與大夫城藏使卿諸侯藏千鍾令大夫藏五百鍾列大夫藏百鍾富商蓄賈藏五十鍾内可以爲國委外可以益農夫之事桓公曰善下令卿諸侯令大夫城藏農夫辟其五榖三倍其賈則正商失其事而農夫有百倍之利矣桓公問於管子曰衡有數乎管子對曰衡無數也衡者使物壹髙壹下不得常固桓公曰然則衡數不可調耶管子對曰不可調調則澄澄則常常則髙下不貳髙下不貳則萬物不可得而使固桓公曰然則何以守時管子對曰夫歳有四秋而分有四時故曰農事且作請以什伍農夫賦耜鐵此之謂春之秋大夏且至絲纊之所作此之謂夏之秋而大秋成五榖之所㑹此之謂秋之秋大冬營室中女事紡績緝縷之所作也此之謂冬之秋故歳有四秋而分有四時已得四者之序發號出令物之輕重相什而相伯故物不得有常固故曰衡無數桓公曰皮幹筋角竹箭羽毛齒革不足爲此有道乎管子曰惟曲衡之數爲可耳桓公曰行事奈何管子對曰請以令爲諸侯之商賈立客舎一乗者有食三乗者有蒭菽五乗者有伍養天下之商賈歸齊若流水輕重丙第八十二管子輕重十五桓公曰寡人欲西朝天子而賀獻不足爲此有數乎管子對曰請以令城隂里使其牆三重而門九襲因使玉人刻石而爲璧尺者萬泉八寸者八千七寸者七千珪中四千瑗中五百璧之數已具管子西見天子曰弊邑之君欲率諸侯而朝先王之廟觀於周室請以令使天下諸侯朝先王之廟觀於周室者不得不以彤弓石璧不以彤弓石璧者不得入朝天子許之曰諾號令於天下天下諸侯載黃金珠玉五榖文采布泉輸齊以收石璧石璧流而之天下天下財物流而之齊故國八歳而無籍隂里之謀也右石璧謀桓公曰天子之養不足號令賦於天下則不信諸侯爲此有道乎管子對曰江淮之間有一茅而三脊毋至其本名之曰菁茅請使天子之吏環封而守之夫天子則封於太山禪於梁父號令天下諸侯曰諸從天子封於太山禪於梁父者必抱菁茅一束以爲禪籍不如令者不得從天子下諸侯載其黃金爭秩而走江淮之菁茅坐長而十倍其賈一束而百金故天子三日即位天下之金四流而歸周若流水故周天子七年不求賀獻者菁茅之謀也右菁茅謀桓公曰寡人多務令衡籍吾國之富商蓄賈稱貸家以利吾貧萌農夫不失其本事反此有道乎管子對曰惟反之以號令爲可耳桓公曰行事奈何管子對曰請使賔胥無馳而南隰朋馳而北寗戚馳而東鮑叔馳而西四子之行定夷吾請號令謂四子曰子皆爲我君視四方稱貸之閒其受息之氓幾何千家以報吾鮑叔馳而西反報曰西方之氓者帶濟負河菹澤之萌也漁獵取薪蒸而爲食其稱貸之家多者千鍾少者六七百鍾其出之鍾也一鍾其受息之萌九百餘家賔胥無馳而南反報曰南方之萌者山居谷處登降之萌也上斷輪軸下采杼栗田獵而爲食其稱貸之家多者千萬少者六七百萬其出之中伯伍也其受息之萌八百餘家寗戚馳而東反報曰東方之萌帶山負海苦處上斷福漁獵之萌也治葛縷而爲食其稱貸之家下惠髙國多者五千鍾少者三千鍾其出之中鍾五釡也其受息之萌八九百家隰朋馳而北反報曰北方萌者衍處負海煑泲爲鹽梁濟取魚之萌也薪食其稱貸之家多者千萬少者六七百萬其出之中伯二十也受息之萌九百餘家凡稱貸之家出泉參千萬出粟參數千萬鍾受子息民參萬家四子已報管子曰不棄我君之有萌中一國而五君之正也然欲國之無貧兵之無弱安可得哉桓公曰爲此有道乎管子曰惟反之以號令爲可請以令賀獻者皆以鐻枝蘭鼓則必坐長什倍其本矣君之棧臺之職亦坐長什倍請以令召稱貸之家君因酌之酒太宰行觴桓公舉衣而問曰寡人多務令衡籍吾國聞子之假貸吾貧萌使有以終其上令寡人有鐻枝蘭鼓其賈中純萬泉也願以爲吾貧萌決其子息之數使無劵契之責稱貸之家皆齊首而稽顙曰君之憂萌至於此請再拜以獻堂下桓公曰不可子使吾萌春有以倳耜夏有以決芸寡人之德子無所寵若此而不受寡人不得於心故稱貸之家曰皆再拜受所出棧臺之職未能參千純也而決四方子息之數使無劵契之責四方之萌聞之父敎其子兄敎其弟曰夫墾田發務上之所急可以無庶乎君之憂我至於此此之謂反準管子曰昔者癸度居人之國必四面望於天下下髙亦髙天下髙我獨下必失其國於天下桓公曰此若言曷謂也管子對曰昔萊人善染練茈之於萊純鍿緺綬之於萊亦純鍿也其周中十金萊人知之閒綦茈空周且斂馬作見於萊人操之萊有推馬是自萊失綦茈而反準於馬也故可因者因之乘者乘之此因天下以制天下此之謂國準桓公曰齊西水潦而民飢齊東豐庸而糶賤欲以東之賤被西之貴爲之有道乎管子對曰今齊西之粟釡百泉則鏂二十也齊東之粟釜十泉則鏂二錢也請以令籍人三十泉得以五穀菽粟决其籍若此則齊西出三斗而決其籍齊東出三釡而決其籍然則釡十之粟皆實於倉廪西之民飢者得食寒者得衣無本者子之陳無種者子之新若此則東西之相被逺近之準平矣桓公曰衡數吾已得聞之矣請問國準管子對曰孟春且至溝瀆阮而不遂谿谷報上之水不安於藏内毁室屋壞牆垣外傷田野殘禾稼故君謹守泉金之謝物且爲之舉大夏帷蓋衣幕之奉不給謹守泉布之謝物且爲之舉大秋甲兵求繕弓弩求弦謹絲麻之謝物且爲之舉大冬任甲兵粮食不給黃金之賞不足謹守五穀黃金之謝物且爲之舉已守其謝富商蓄賈不得如故此之謂國準龍鬪於馬謂之陽牛山之隂管子入復於桓公曰天使使者臨君之郊請使大夫初飭左右玄服天之使者乎天下聞之曰神哉齊桓公天使使者臨其郊不待舉兵而朝者八諸侯此乘天威而動天下之道也故智者役使鬼神而愚者信之桓公終神管子入復桓公曰地重投之哉兆國有慟風重投之哉兆國有槍星其君必辱國有篲星必有流血浮丘之戰篲之所出必服天下之仇今篲星見於齊之分請以令朝功臣世家號令於國中曰篲星出寡人恐服天下之仇請有五榖收粟布帛文采者皆勿敢左右國且有大事請以平賈取之功臣之家人民百姓皆獻其榖菽粟泉金歸其財物以佐君之大事此謂乗天嗇而求民鄰財之道也桓公曰大夫多并其財而不出腐朽五榖而不散管子對曰請以令召城陽大夫而請之桓公曰何哉管子對曰城陽大夫嬖寵被絺􁍣鵝鶩含餘粖齊鍾鼓之聲吹笙箎同姓不入伯叔父母逺近兄弟皆寒而不得衣飢而不得食子欲盡忠於寡人能乎故子母復見寡人滅其位杜其門而不出功臣之家皆爭發其積藏出其資財以予其逺近兄弟以爲未足又收國中之貧病孤獨老不能自食之萌皆與得焉故桓公推仁立義功臣之家兄弟相戚骨肉相親國無飢民此之謂􁁴數桓公曰崢丘之戰民多稱貸負子息以給上之急度上之求寡人欲復業産此何以洽管子對曰惟􁁴數爲可耳桓公曰諾令左右州曰表稱貸之家皆堊白其門而髙其閭州通之師執折箓曰君且使使者桓公使八使者式璧而聘之以給鹽菜之用稱貸之家皆齊首稽顙而問曰何以得此也使者曰君令曰寡人聞之詩曰愷悌君子民之父母也寡人有崢丘之戰吾聞子假貸吾貧萌使有以給寡人之急度寡人之求使吾萌春有以倳耜夏有以決芸而給上事子之力也是以式璧而聘子以給鹽萊之用故子中民之父母也稱貸之家皆折其劵而削其書發其積藏出其財物以振貧病分其故貲故國中大給崢丘之謀也此之謂􁁴數桓公曰四郊之民貧商賈之民富寡人欲殺商賈之民以益四郊之民爲之奈何管子對曰請以今決瓁洛之水通之杭莊之閒桓公曰諾行令末能一歳而郊之民殷然益富商賈之民廓然益貧桓公召管子而問曰此其故何也管子對曰決瓁洛之水通之杭莊之閒則屠酤之汁肥流水則蟁虻巨雄翡燕小鳥皆歸之冝昬飲此水上之樂也賈人蓄物而賣爲讎買爲取市未央畢而委舎其守列投蟁虵巨雄新冠五尺請挾彈懷九游水上彈翡燕小鳥被於暮故賤賣而貴買四郊之民賣賤何爲不富哉商賈之人何爲不貧乎桓公曰善桓公曰五衢之民衰然多衣弊而屨穿寡人欲使帛布絲纊之賈賤爲之有道乎管子曰請以令沐途旁之樹枝使無尺寸之隂桓公曰諾行令未能一歳五衢之民皆多衣帛完屨桓公召管子而問曰此其何故也管子對曰途旁之樹未沐之時五衢之民男女相好往來之市者罷市相睹樹下談語終日不歸男女當壯扶輦推輿相睹樹下戲笑超距終日不歸父兄相睹樹下論議玄語終日不歸是以田不發五榖不播麻桑不種蠒縷不治内嚴一家而三不歸則帛布絲纊之賈安得不貴桓公曰善桓公曰糶賤寡人恐五榖之歸於諸侯寡人欲爲百姓萬民藏之爲此有道乎管子曰今者夷吾過市有新成囷京者二家君請式璧而聘之桓公曰諾行令半歳萬民聞之舎其作業而爲囷京以藏菽粟五榖者過半桓公問管子曰此其何故也管子曰成囷京者二家君式璧而聘之名顯於國中國中莫不聞是民上則無功顯名於百姓也功立而名成下則實其囷京上以給上爲君壹舉而名實俱在也民何爲也桓公問管子曰請問王數之守終始可得聞乎管子曰正月之朝榖始也日至百日黍秫之始也九月斂實平麥之始也管子問於桓公敢問齊方于幾何里桓公曰方五百里管子曰隂雍長城之地其於齊國三分之一非榖之所生也龍夏其於齊國四分之一也朝夕外之所墆齊地者五分之一非榖之所生也然則吾非託食之主耶桓公遽然起曰然則爲之奈何管子對曰動之以言潰之以辭可以爲國基且君幣籍而務則賈人獨操國趣君榖籍而務則農人獨操國固君動言操辭左右之流君獨因之物之始吾巳見之矣物之終吾巳見之矣物之賈吾巳見之矣管子曰長城之陽魯也長城之隂齊也三敗殺君二重臣定社稷者吾此皆以狐突之地封者也故山地者山也水地者澤也薪芻之所生者斥也公曰託食之主及吾地亦有道乎管子對曰守其三原公曰何謂三原管子對曰君守布則籍於麻十倍其賈布五十倍其賈此數也君以織籍籍於系未爲系籍系撫織再十倍其賈如此則云五榖之籍是故籍於布則撫之系籍於榖則撫之山籍於六畜則撫之術籍於物之終始而善御以言公曰善管子曰以國一籍臣右守布萬兩而右麻籍四十倍其賈術布五十倍其賈公以重布決諸侯賈如此而有二十齊之故是故輕軼於賈榖制畜者則物軼於四時之輔善爲國者守其國之財湯之以髙下注之以徐疾一可以爲百未嘗籍求於民而使用若河海終則有始此謂守物而御天下也公曰然則無可以爲有乎貧可以爲富乎管子對曰物之生未有刑而王霸立其功焉是故以人求人則人重矣以數求物則物重矣公曰此若言何謂也管子對曰舉國而一則無貲舉國而十則有百然則吾將以徐疾御之若左之授右若右之授左是以外内不踡終身無咎王霸之不求於人而求之終始四時之髙下令之徐疾而已矣源泉有竭鬼神有歇守物之終始身不竭此謂源究桓公問於管子曰輕重安施管子對曰自理國虙戲以來未有不以輕重而能成其王者也公曰何謂管子對曰虙戲作造六峜以迎隂陽作九九之數以合天道而天下化之神農作樹五榖淇山之陽九州之民乃知榖食而天下化之黃帝作鑚鐩生火以熟葷臊民食之無兹􁉼之病而天下化之黃帝之王童山竭澤有虞之王燒曽藪斬羣害以爲民利封土爲社置木爲閭始民知禮也當是其時民無愠惡不服而天下化之夏人之王外鑿二十䖟韘十七湛䟽三江鑿五湖道四涇之水以商九州之髙以治九藪民乃知城郭門閭室屋之築而天下化之殷人之王立帛牢服牛馬以爲民利而天下化之周人之王循六合隂陽而天下化之公曰然則當世之王者何行而可管子對曰并用而毋俱盡也公曰何謂管子對曰帝王之道備矣不可加也公其行義而已矣公曰其行義奈何管子對曰天子㓜弱諸侯亢强聘享不上公其弱强繼絶率諸侯以起周室之祀公曰善桓公曰魯梁之於齊也千榖也蠭螫也齒之有脣也今吾欲下魯梁何行而可管子對曰魯梁之民俗爲綈公服綈令左右服之民從而服之公因令齊勿敢爲必仰於魯梁則是魯梁釋其農事而作綈矣桓公曰諾即爲服於泰山之陽十日而服之管子告魯梁之賈人曰子爲我致綈千匹賜子金三百斤什至而金三十斤則是魯梁不賦於民財用足也魯梁之君聞之則敎其民爲綈十三月而管子令人之魯梁魯梁郭中之民道路揚塵十歩不相見絏繑而踵相隨車轂騎連伍而行管子曰魯梁可下矣公曰奈何管子對曰公冝服帛率民去綈閉關毋與魯梁通使公曰諾後十月管子令人之魯梁魯梁之民餓餒相及應聲之正無以給上魯梁之君即令其民去綈脩農榖不可以三月而得魯梁之人糴十百齊糶十錢二十四月魯梁之民歸齊者十分之六三年魯梁之君請服桓公問管子曰民飢而無食寒而無衣應聲之正無以給上室屋漏而不居牆垣壞而不築爲之奈何管子對曰沐涂樹之枝也桓公曰諾令謂左右伯沐涂樹之枝左右伯受沐涂樹之枝闊其年民被白布清中而濁應聲之正有以給上室屋漏者得居牆垣壞者得築公召管子問曰此何故也管子對曰齊者夷萊之國也一樹而百乘息其下者以其不捎也衆鳥居其上丁壯者胡丸操彈居其下終日不歸父老柎枝而論終日不歸歸市亦惰倪終日不歸今吾沐涂樹之枝日中無尺寸之隂出入者長時行者疾走父老歸而治生丁壯者歸而薄業彼臣歸其三不歸此以鄉不資也桓公問於管子曰萊莒與柴田相并爲之奈何管子對曰萊莒之山生柴君其率白徒之卒鑄莊山之金以爲幣重萊之柴賈萊君聞之告左右曰金幣者人之所重也柴者吾國之竒出也以吾國之竒出盡齊之重寶則齊可并也萊即釋其耕農而治柴管子即令隰朋反農二年桓公止柴萊莒之糴三百七十齊糶十錢萊莒之民降齊者十分之七二十八月萊莒之君請服桓公問於管子曰楚者山東之强國也其人民習戰鬪之道舉兵伐之恐力不能過兵弊於楚功不成於周爲之奈何管子對曰即以戰鬪之道與之矣公曰何謂也管子對曰公貴買其鹿桓公即爲百里之城使人之楚買生鹿楚生鹿當一而八萬管子即令桓公與民通輕重藏榖什之六令左司馬伯公將白徒而鑄錢於莊山令中大夫王邑載錢二千萬求生鹿於楚楚王聞之告其相曰彼金錢人之所重也國之所以存明主之所以賞有功禽獸者群害也明王之所棄逐也今齊以其重寶貴買吾群害則是楚之福也天且以齊私楚也子告吾民急求生鹿以盡齊之寶楚民即釋其耕農而田鹿管子告楚之賈人曰子爲我至生鹿二十賜子金百斤什至而金千斤也則是楚不賦於民而財用足也楚之男子居外女子居涂隰朋敎民藏粟五倍楚以生鹿藏錢五倍管子曰楚可下矣公曰奈何管子對曰楚錢五倍其君且自得而脩榖錢五倍是楚强也桓公曰諾因令人閉關不與楚通使楚王果自得而脩榖榖不可三月而得也楚糴四百齊因令人載粟處芊之南楚人降齊者十分之四三年而楚服桓公問於管子曰代國之出何有管子對曰代之出狐白之皮公其貴買之管子曰狐白應隂陽之變六月而壹見公貴買之代人忘其難得喜其貴買必相率而求之則是齊金錢不必出代民必去其本而居山林之中離枝聞之必侵其北離枝侵其北代必歸於齊公曰今齊載金錢而往桓公曰諾即令中大夫王師北將人徒載金錢之代谷之上求狐白之皮代王聞之即告其相曰代之所以弱於離枝者以無金錢也今齊乃以金錢求狐白之皮是代之福也子急令民求狐白之皮以致齊之幣寡人將以來離枝之民代人果去其本處山林之中求狐白之皮二十四月而不得一離枝聞之則侵其北代王聞之大恐則將其士卒葆於代谷之上離枝遂侵其北王即將其士卒願以下齊齊未亡一錢幣脩使三年而代服桓公問於管子曰吾谷制衡山之術爲之奈何管子對曰公其令人貴買衡山之械器而賣之燕代必從公而買之秦趙聞之必與公爭之衡山之械器必倍其賈天下爭之衡山械器必什倍以上公曰諾因令人之衡山求買械器不敢辯其貴賈齊修械器於衡山十月燕代聞之果令人之衡山求買械器燕代修三月秦國聞之果令人之衡山求買械器衡山之君告其相曰天下爭吾械器令其買再什以上衡山之民釋其本脩械器之巧齊即令隰朋漕粟於趙趙糴十五隰朋取之石五十天下聞之載粟而之齊齊脩械器十七月脩糶五月即閉關不與衡山通使燕代秦趙即引其使而歸衡山械器盡魯削衡山之南齊削衡山之北内自量無械器以應二敵即奉國而歸齊矣清神生心心生規規生矩矩生方方生正正生曆曆生四時四時生萬物聖人因而理之道徧矣以冬日至始數四十六日冬盡而春始天子東出其國四十六里而壇服青而絻青搢王揔帶王監朝諸侯卿大夫列士循於百姓號曰祭日犠牲以魚發出令曰生而勿殺賞而勿罰罪獄勿斷以待期年敎民樵室鑚鐩墐竈泄井所以壽民也耜耒耨懷鉊鈶又橿權渠繉􁞥所以御春夏之事也必具教民爲酒食所以爲孝敬也民生而無父母謂之孤子無妻無子謂之老鰥無夫無子謂之老寡此三人者皆就官而衆可事者不可事者食如言而勿遺多者爲功寡者爲罪是以路無行乞者也路有行乞者則相之罪也天子之春令也以冬日至始數九十二日謂之春至天子東出其國九十二里而壇朝諸侯卿大夫列士循於百姓號曰祭星十日之内室無處女路無行人苟不樹藝者謂之賊人下作之地上作之天謂之不服之民處里爲下陳處師爲下通謂之役夫三不樹而主使之天子之春令也以春日至始數四十六日春盡而夏始天子服黃而靜處朝諸侯卿大夫列士循於百姓發號出令曰母聚大衆母行大火母斷大木誅大臣母斬大山母􁜦大衍滅三大而國有害也天子之夏禁也以春日至始數九十二日謂之夏至而麥熟天子祀於太宗其盛以麥麥者榖之始也宗者族之始也同族者人殊族者處皆齊大材出祭王母天子之所以主始而忌諱也以夏日至始數四十六日夏盡而秋始而黍熟天子祀於太祖其盛以黍黍者榖之美者也祖者國之重者也大功者太祖小功者小祖無功者無祖無功者皆稱其位而立沃有功者觀於外祖者所以功祭也非所以戚祭也天子之所以異貴賤而賞有功也以夏日至始數九十二日謂之秋至秋至而禾熟天子祀於太惢西出其國百三十八里而壇服白而絻白搢玉揔帶錫監吹塤箎之風鑿動金石之音朝諸侯卿大夫列士循於百姓號曰祭月犧牲以彘發號出令罰而勿賞奪而勿予罪獄誅而勿生終歳之罪毋有所赦作衍牛馬之實在野者王天子之秋計也以秋日至始數四十六日秋盡而冬始天子服黒絻黒而靜處朝諸侯卿大夫列士循於百姓發號出令曰毋行大火毋斬大山毋塞大水毋犯天之隆天子之冬禁也以秋日至始數九十二日天子北出九十二里而壇服黒而絻黒朝諸侯卿大夫列士號曰發繇趣山人斷伐具械器趣菹人薪雚葦足蓄積三月之後皆以其所有易其所無謂之大通三月之蓄凡在趣耕而不耕民以不令不耕之害也冝芸而不芸百草皆存民以僅存不芸之害也冝穫而不穫風雨將作五榖以削士民零落不穫之害也冝藏而不藏霧氣陽陽冝死者生冝蟄者鳴不臧之害也張耜當弩銚耨當劒㦸擭渠當脅蓑笠當栐櫓故耕械具則戰械備矣輕重庚第八十六"}
