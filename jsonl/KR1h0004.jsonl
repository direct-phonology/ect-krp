{"id": "KR1h0004_001", "series": "KR1h0004", "text": "\n子曰：\n「學而時習之，\n不亦說乎？\n有朋自遠方來，\n不亦樂乎？\n人不知而不慍，\n不亦君子乎？」\n有子曰：\n「其為人也孝弟，而好犯上者，\n鮮矣；\n不好犯上，而好作亂者，\n未之有也。\n\n君子務本，\n本立而道生。\n孝弟也者，\n其為人之本與！」\n子曰：\n「巧言令色，\n鮮矣仁！」\n曾子曰：\n「吾日三省吾身：\n為人謀而不忠乎？\n與朋友交而不信乎？\n傳不習乎？」\n子曰：\n「道千乘之國，\n敬事而信，\n節用而愛人，\n使民以時。」\n子曰：\n「弟子\n入則孝，\n出則悌，\n謹而信，\n汎愛眾，而親人。\n行有餘力，\n則以學文。」\n子夏曰：\n「賢賢易色；\n事父母，能竭其力；\n事君，能致其身；\n與朋友交，言而有信。\n雖曰未學，\n吾必謂之學矣。」\n子曰：\n「君子不重則不威；\n學則不固。\n主忠信。\n無友不如己者。\n過則勿憚改。」\n曾子曰：\n「慎終\n追遠，\n民德歸厚矣。」\n子禽問於子貢曰：\n「夫子至於是邦也，\n必聞其政，\n求之與？\n抑與之與？」\n子貢曰：\n「夫子溫、良、恭、儉、讓以得之。\n夫子之求之也，\n其諸異乎人之求之與？」\n子曰：\n「父在，\n觀其志；\n父沒，\n觀其行；\n三年無改於父之道，\n可謂孝矣。」\n有子曰：\n「禮之用，\n和為貴。\n先王之道，\n斯為美；\n小大由之。\n有所不行，\n知和而和，\n不以禮節之，\n亦不可行也。」\n有子曰：\n「信近於義，\n言可復也。\n恭近於禮，\n遠恥辱也。\n因不失其親，\n亦可宗也。」\n子曰：\n「君子食無求飽，\n居無求安，\n敏於事而慎於言，\n就有道而正焉，\n可謂好學也已。」\n子貢曰：\n「貧而無諂，\n富而無驕，\n何如？」\n子曰：\n「可也；\n未若貧而樂\n道，\n富而好禮者也。」\n子貢曰：\n「《詩》云：\n『如切如磋，\n如琢如磨。』\n其斯之謂與？」\n子曰：\n「賜也，\n始可與言《詩》已矣，\n告諸往而知來者。」\n子曰：\n「不患人之不己知，\n患不知人也。」\n\n"}
{"id": "KR1h0004_002", "series": "KR1h0004", "text": "\n\n子曰：\n「為政以德，\n譬如北辰，\n居其所而眾星共之。」\n子曰：\n「《詩》三百，\n一言以蔽之，\n曰：\n『思無邪。』」\n子曰：\n「道之以政，\n齊之以刑，\n民免而無恥；\n道之以德，\n齊之以禮，\n有恥且格。」\n子曰：\n「吾十有五而志于學，\n三十而立，\n四十而不惑，\n五十而知天命，\n六十而耳順，\n七十而從心所欲，\n不踰矩。」\n孟懿子問孝。\n子曰：\n「無違。」\n樊遲御，\n子告之曰：\n「孟孫問孝於我，\n我對曰：\n『無違。』」\n樊遲曰：\n「何謂也？」\n子曰：\n「生，事之以禮；\n死，葬之以禮，\n祭之以禮。」\n孟武伯問孝。\n子曰：\n「父母唯其疾之憂。」\n子游問孝。\n子曰：\n「今之孝者，\n是謂能養。\n至於犬馬，\n皆能有養；\n不敬，\n何以別乎？」\n子夏問孝。\n子曰：\n「色難。\n有事，\n弟子服其勞；\n有酒食，\n先生饌，\n曾是以為孝乎？」\n子曰：\n「吾與回言\n終日，不違，\n如愚。\n退而省其私，\n亦足以發，\n回也不愚。」\n子曰：\n「視其所以，\n觀其所由，\n察其所安。\n人焉廋哉？\n人焉廋哉？」\n子曰：\n「溫故而知新，\n可以為師矣。」\n子曰：\n「君子不器。」\n子貢問君子。\n子曰：\n「先行其言而後從之。」\n子曰：\n「君子周而不比，\n小人比而不周。」\n子曰：\n「學而不思則罔，\n思而不學則殆。」\n子曰：\n「攻乎異端，\n斯害也已。」\n子曰：\n「由！\n誨女知之乎！\n知之為知之，\n不知為不知，\n是知也。」\n子張學干祿。\n子曰：\n「多聞闕疑，\n慎言其餘，\n則寡尤；\n多見闕殆，\n慎行其餘，\n則寡悔。\n言寡尤，\n行寡悔，\n祿在其中矣。」\n哀公問曰：\n「何為則民服？」\n孔子對曰：\n「舉直錯諸枉，\n則民服；\n舉枉錯諸直，\n則民不服。」\n季康子問：\n「使民敬、忠以勸，\n如之何？」\n子曰：\n「臨之以莊，\n則敬；\n孝慈，\n則忠；\n舉善而教不能，\n則勸。」\n或謂孔子曰：\n「子奚不為政？」\n子曰：\n「《書》云：\n『孝乎惟孝，\n友于兄弟，\n施於有政。』\n是亦為政，\n奚其為為政？」\n子曰：\n「人而無信，\n不知其可也。\n大車無輗，\n小車無軏，\n其何以行之哉？」\n子張問：\n「十世可知也？」\n子曰：\n「殷因於夏禮，\n所損益，\n可知也；\n周因於殷禮，\n所損益，\n可知也。\n其或繼周者，\n雖百世可知也。」\n子曰：\n「非其鬼而祭之，\n諂也。見義不為，\n無勇也。」\n\n"}
{"id": "KR1h0004_003", "series": "KR1h0004", "text": "\n\n孔子謂季氏，\n「八佾舞於庭，\n是可忍也，\n孰不可忍也？」\n三家者以《雍》徹。\n子曰：\n「『相維辟公，\n天子穆穆』，\n奚取於三家之堂？」\n子曰：\n「人而不仁，\n如禮何？\n人而不仁，\n如樂何？」\n林放問禮之本。\n子曰：\n「大哉問！\n禮，\n與其奢也，\n寧儉；\n喪，\n與其易也，\n寧戚。」\n子曰：\n「夷狄之有君，\n不如諸夏之亡也。」\n季氏旅於泰山。\n子謂冉有曰：\n「女弗能救與？」\n對曰：\n「不能。」\n子曰：\n「嗚呼！\n曾謂泰山不如林放乎？」\n子曰：\n「君子無所爭。\n必也射乎！\n揖讓而升，\n下而飲。\n其爭也君子。」\n子夏問曰：\n「『巧笑倩兮，\n美目盼兮，\n素以為絢兮。』\n何謂也？」\n子曰：\n「繪事後素。」曰：\n「禮後乎？」\n子曰：\n「起予者商也！\n始可與言《詩》已矣。」\n子曰：\n「夏禮，\n吾能言之，\n杞不足徵也；\n殷禮，\n吾能言之，\n宋不足徵也。\n文獻不足故也。\n足，\n則吾能徵之矣。」\n子曰：\n「禘自既灌而往者，\n吾不欲觀之矣。」\n或問禘之說。\n子曰：\n「不知也；\n知其說者之於天下也，\n其如示諸斯乎！」\n指其掌。\n\n祭如在，\n祭神如神在。\n子曰：\n「吾不與祭，\n如不祭。」\n王孫賈問曰：\n「『與其媚於奧，\n寧媚於竈』，\n何謂也？」\n子曰：\n「不然；\n獲罪於天，\n無所禱也。」\n子曰：\n「周監於二代，\n郁郁乎文哉！\n吾從周。」\n子入太廟，\n每事問。\n或曰：\n「孰謂鄹人之子知禮乎？\n入太廟，\n每事問。」\n子聞之，\n曰：\n「是禮也。」\n子曰：\n「射不主皮，\n為力不同科，\n古之道也。」\n子貢欲去告朔之餼羊。\n子曰：\n「賜也！\n爾愛其羊，\n我愛其禮。」\n子曰：\n「事君盡禮，\n人以為諂也。」\n定公問：\n「君使臣，\n臣事君，\n如之何？」\n孔子對曰：\n「君使臣以禮，\n臣事君以忠。」\n子曰：\n「《關雎》、\n樂而不淫，\n哀而不傷。」\n哀公問社於宰我。\n宰我對曰：\n「夏后氏以松，\n殷人以柏，\n周人以栗，\n曰，\n使民戰栗。」\n子聞之，曰：\n「成事不說，\n遂事不諫，\n既往不咎。」\n子曰：\n「管仲之器小哉！」或曰：\n「管仲儉乎？」\n曰：\n「管氏有三歸，\n官事不攝，\n焉得儉？」\n「然則管仲知禮乎？」\n曰：\n「邦君樹塞門，\n管氏亦樹塞門。\n邦君為兩君之好，\n有反坫，\n管氏亦有反坫。\n管氏而知禮，\n孰不知禮？」\n子語魯大師樂，\n曰：\n「樂其可知也：\n始作，\n翕如也；\n從之，\n純如也，\n皦如也，\n繹如也，\n以成。」\n儀封人請見，\n曰：\n「君子之至於斯也，\n吾未嘗不得見也。」\n從者見之。\n出曰：\n「二三子何患於喪乎？\n天下之無道也久矣，\n天將以夫子為木鐸。」\n子謂《韶》，\n「盡美矣，\n又盡善也。」\n謂《武》，\n「盡美矣，\n未盡善也。」\n子曰：\n「居上不寬，\n為禮不敬，\n臨喪不哀，\n吾何以觀之哉？」\n\n"}
{"id": "KR1h0004_004", "series": "KR1h0004", "text": "\n\n子曰：\n「里仁為美。\n擇不處仁，\n焉得知？」\n子曰：\n「不仁者\n不可以久處約，\n不可以長處樂。\n仁者安仁，\n知者利仁。」\n子曰：\n「唯仁者\n能好人，\n能惡人。」\n子曰：\n「苟志於仁矣，\n無惡也。」\n子曰：\n「富與貴，\n是人之所欲也；\n不以其道得之，\n不處也。\n貧與賤，\n是人之所惡也；\n不以其道得之，\n不去也。\n君子去仁，\n惡乎成名？\n\n君子無終食之間違仁，\n造次必於是，\n顛沛必於是。」\n子曰：\n「我未見好仁者、\n惡不仁者。\n好仁者，\n無以尚之；\n惡不仁者，\n其為仁矣，\n不使不仁者加乎其身。\n有能一日用其力於仁矣乎？\n我未見力不足者。\n蓋有之矣，我未之見也。」\n子曰：\n「人之過也，\n各於其黨。\n觀過，\n斯知人矣。」\n子曰：\n「朝聞道，\n夕死可矣。」\n子曰：\n「士志於道，\n而恥惡衣惡食者，\n未足與議也。」\n子曰：\n「君子之於天下也，\n無適也，\n無莫也，\n義之與比。」\n子曰：\n「君子懷德，\n小人懷土；\n君子懷刑，\n小人懷惠。」\n子曰：\n「放於利而行，\n多怨。」\n子曰：\n「能以禮讓為國，於從政乎\n何有？\n不能以禮讓為國，\n如禮何？」\n子曰：\n「不患無位，\n患所以立。\n不患莫己知，\n求為可知也。」\n子曰：\n「參乎！\n吾道一以貫之。」\n曾子曰：\n「唯。」子出，\n門人問曰：\n「何謂也？」\n曾子曰：\n「夫子之道，\n忠恕而已矣。」\n子曰：\n「君子喻於義，\n小人喻於利。」\n子曰：\n「見賢思齊焉，\n見不賢而內自省也。」\n子曰：\n「事父母幾諫，\n見志不從，\n又敬不違，\n勞而不怨。」\n子曰：\n「父母在，\n不遠遊，\n遊必有方。」\n子曰：\n「三年無改於父之道，\n可謂孝矣。」\n子曰：\n「父母之年，\n不可不知也。\n一則以喜，\n一則以懼。」\n子曰：\n「古者言之不出，\n恥躬之不逮也。」\n子曰：\n「以約失之者\n鮮矣。」\n子曰：\n「君子欲訥於言\n而敏於行。」\n子曰：\n「德不孤，\n必有鄰。」\n子游曰：\n「事君數，\n斯辱矣；\n朋友數，\n斯疏矣。」\n\n"}
{"id": "KR1h0004_005", "series": "KR1h0004", "text": "\n\n子謂公冶長，\n「可妻也。\n雖在縲絏之中，\n非其罪也。」\n以其子妻之。\n\n子謂南容，\n「邦有道，不廢；\n邦無道，\n免於刑戮。」\n以其兄之子妻之。\n\n子謂子賤，\n「君子哉若人！\n魯無君子者，\n斯焉取斯？」\n子貢問曰：\n「賜也何如？」\n子曰：\n「女、器也。」\n曰：\n「何器也？」\n曰：\n「瑚璉也。」\n或曰：\n「雍也仁而不佞。」\n子曰：\n「焉用佞？\n禦人以口給，\n屢憎於人。\n不知其仁，\n焉用佞？」\n子使漆彫開仕。\n對曰：\n「吾斯之未能信。」\n子說。\n\n子曰：\n「道不行，\n乘桴浮于海。\n從我者，\n其由與？」\n子路聞之喜。\n子曰：\n「由也好勇過我，\n無所取材。」\n孟武伯問：\n「子路仁乎？」\n子曰：\n「不知也。」\n又問。\n子曰：\n「由也，\n千乘之國，\n可使治其賦也，\n不知其仁也。」\n「求也何如？」\n子曰：\n「求也，\n千室之邑，\n百乘之家，\n可使為之宰也，\n不知其仁也。」「赤也何如？」\n子曰：\n「赤也，束帶立於朝，\n可使與賓客言也，\n不知其仁也。」\n子謂子貢曰：\n「女與回也\n孰愈？」\n對曰：\n「賜也\n何敢望回？\n回也聞一以知十，\n賜也聞一以知二。」\n子曰：\n「弗如也；\n吾與女弗如也。」\n宰予晝寢。\n子曰：\n「朽木不可雕也，\n糞土之牆不可杇也；\n於予與何誅？」\n子曰：\n「始吾於人也，\n聽其言而信其行；\n今吾於人也，\n聽其言而觀其行。\n於予與改是。」\n子曰：\n「吾未見剛者。」\n或對曰：\n「申棖。」\n子曰：\n「棖也慾，\n焉得剛？」\n子貢曰：\n「我不欲人之加諸我也，\n吾亦欲無加諸人。」\n子曰：\n「賜也，\n非爾所及也。」\n子貢曰：\n「夫子之文章，\n可得而聞也；\n夫子之言性與天道，\n不可得而聞也。」\n子路有聞，\n未之能行，\n唯恐有聞。\n\n子貢問曰：\n「孔文子何以謂之\n『文』也？」\n子曰：\n「敏而好學，\n不恥下問，\n是以謂之\n『文』也。」\n子謂子產，\n「有君子之道四焉：\n其行己也恭，\n其事上也敬，\n其養民也惠，\n其使民也義。」\n子曰：\n「晏平仲善與人交，\n久而敬之。」\n子曰：\n「臧文仲居蔡，\n山節藻梲，\n何如其知也？」\n子張問曰：\n「令尹子文三仕為令尹，\n無喜色；\n三已之，\n無慍色。\n舊令尹之政，\n必以告新令尹。\n何如？」\n\n子曰：\n「忠矣。」\n曰：\n「仁矣乎？」\n曰：\n「未知；\n焉得仁？」\n「崔子弒齊君，\n陳文子有馬十乘，\n棄而違之。\n至於他邦，\n則曰，\n『猶吾大夫崔子也。』\n違之。\n之一邦，\n則又曰：\n『猶吾大夫崔子也。』\n違之。\n何如？」\n\n子曰：\n「清矣。」\n曰：\n「仁矣乎？」\n曰：\n「未知；\n焉得仁？」\n季文子三思而後行。\n子聞之，\n曰：\n「再，\n斯可矣。」\n子曰：\n「甯武子，\n邦有道，\n則知；\n邦無道，\n則愚。\n其知可及也，\n其愚不可及也。」\n子在陳，\n曰：\n「歸與！\n歸與！\n吾黨之小子狂簡，\n斐然成章，\n不知所以裁之。」\n子曰：\n「伯夷、叔齊不念舊惡，\n怨是用希。」\n子曰：\n「孰謂微生高直？\n或乞醯焉，\n乞諸其鄰而與之。」\n子曰：\n「巧言、\n令色、足恭，\n左丘明恥之，\n丘亦恥之。\n匿怨而友其人，\n左丘明恥之，\n丘亦恥之。」\n顏淵季路侍。\n子曰：\n「盍各言爾志？」\n子路曰：\n「願車馬衣（輕）裘\n與朋友共，\n敝之而無憾。」\n顏淵曰：\n「願無伐善，\n無施勞。」\n\n子路曰：\n「願聞子之志。」\n子曰：\n「老者安之，\n朋友信之，\n少者懷之。」\n子曰：\n「已矣乎！\n吾未見能見其過\n而內自訟者也。」\n子曰：\n「十室之邑，\n必有忠信如丘者焉，\n不如丘之好學也。」\n\n"}
{"id": "KR1h0004_006", "series": "KR1h0004", "text": "\n\n子曰：\n「雍也可使南面。」\n仲弓問子桑伯子。\n子曰：\n「可也簡。」仲弓曰：\n「居敬而行簡，\n以臨其民，\n不亦可乎？\n居簡而行簡，\n無乃大簡乎？」\n子曰：\n「雍之言然。」\n哀公問：\n「弟子孰為好學？」\n孔子對曰：\n「有顏回者好學，\n不遷怒，\n不貳過。\n不幸短命死矣，\n今也則亡，\n未聞好學者也。」\n子華使於齊，\n冉子為其母請粟。\n子曰：\n「與之釜。」請益。\n曰：\n「與之庾。」冉子與之粟五秉。\n\n子曰：\n「赤之適齊也，\n乘肥馬，\n衣輕裘。\n吾聞之也：\n君子周急不繼富。」\n原思為之宰，\n與之粟九百，\n辭。\n子曰：\n「毋\n以與爾鄰里鄉黨乎？」\n子謂仲弓\n曰：\n「犂牛之子騂且角，\n雖欲勿用，\n山川其舍諸？」\n子曰：\n「回也，\n其心三月不違仁，\n其餘則日月至焉而已矣。」\n季康子問：\n「仲由可使從政也與？」\n子曰：\n「由也果，\n於從政乎何有？」曰：\n「賜也可使從政也與？」\n曰：\n「賜也達，\n於從政乎何有？」曰：\n「求也可使從政也與？」\n曰：\n「求也藝，\n於從政乎何有？」\n季氏使閔子騫為費宰。\n閔子騫曰：\n「善為我辭焉！\n如有復我者，\n則吾必在汶上矣。」\n伯牛有疾，\n子問之，\n自牖執其手，\n曰：\n「亡之，\n命矣夫！\n斯人也而有斯疾也！\n斯人也而有斯疾也！」\n子曰：\n「賢哉回也！\n一簞食，\n一瓢飲，\n在陋巷，\n人不堪其憂，\n回也不改其樂。\n賢哉回也！」\n冉求曰：\n「非不說子之道，\n力不足也。」\n子曰：\n「力不足者，\n中道而廢。\n今女畫。」\n子謂子夏曰：\n「女為君子儒！\n無為小人儒！」\n子游為武城宰。\n子曰：\n「女得人焉耳乎？」\n曰：\n「有澹臺滅明者，\n行不由徑，\n非公事，\n未嘗至於偃之室也。」\n子曰：\n「孟之反不伐，\n奔而殿，\n將入門，\n策其馬，\n曰：\n『非敢後也，\n馬不進也。』」\n子曰：\n「不有祝鮀之佞，\n而有宋朝之美，\n難乎免於今之世矣。」\n子曰：\n「誰能出不由戶？\n何莫由斯道也？」\n子曰：\n「質勝文則野，\n文勝質則史。\n文質彬彬，然後君子。」\n子曰：\n「人之生也直，\n罔之生也幸而免。」\n子曰：\n「知之者不如好之者，\n好之者不如樂之者。」\n子曰：\n「中人以上，\n可以語上也；\n中人以下，\n不可以語上也。」\n樊遲問知。\n子曰：\n「務民之義，\n敬鬼神而遠之，\n可謂知矣。」問仁。\n曰：\n「仁者先難而後獲，\n可謂仁矣。」\n子曰：\n「知者樂水，\n仁者樂山。\n知者動，\n仁者靜。\n知者樂，\n仁者壽。」\n子曰：\n「齊一變，\n至於魯；\n魯一變，\n至於道。」\n子曰：\n「觚不觚，\n觚哉！\n觚哉！」\n宰我問曰：\n「仁者，\n雖告之曰，『井有仁焉。』\n其從之也？」\n子曰：\n「何為其然也。\n君子可逝也，\n不可陷也；\n可欺也，\n不可罔也。」\n子曰：\n「君子博學於文，\n約之以禮，\n亦可以弗畔矣夫！」\n子見南子，\n子路不說。\n夫子矢之曰：\n「予所否者，\n天厭之！\n天厭之！」\n子曰：\n「中庸之為德也，\n其至矣乎！\n民鮮久矣。」\n子貢曰：\n「如有博施於民而能濟眾，\n何如？\n可謂仁乎？」\n子曰：\n「何事於仁！\n必也聖乎！\n堯、舜其猶病諸！\n\n夫仁者，\n己欲立而立人，\n己欲達而達人。\n能近取譬，\n可謂仁之方也已。」\n\n"}
{"id": "KR1h0004_007", "series": "KR1h0004", "text": "\n\n子曰：\n「述而不作，\n信而好古，\n竊比於我老彭。」\n子曰：\n「默而識之，\n學而不厭，\n誨人不倦，\n何有於我哉？」\n子曰：\n「德之不脩，\n學之不講，\n聞義不能徙，\n不善不能改，\n是吾憂也。」\n子之燕居，\n申申如也，\n夭夭如也。\n\n子曰：\n「甚矣吾衰也！\n久矣吾不復夢見周公！」\n子曰：\n「志於道，\n據於德，\n依於仁，\n遊於藝。」\n子曰：\n「自行束脩以上，\n吾未嘗無誨焉。」\n子曰：\n「不憤不啟，\n不悱不發。\n舉一隅不以三隅反，\n則不復也。」\n子食於有喪者之側，\n未嘗飽也。\n\n子於是日哭，\n則不歌。\n\n子謂顏淵曰：\n「用之則行，\n舍之則藏，\n唯我與爾有是夫！」\n子路曰：\n「子行三軍，\n則誰與？」子曰：\n「暴虎馮河，\n死而無悔者，\n吾不與也。\n必也臨事而懼，\n好謀而成者也。」\n子曰：\n「富而可求也，\n雖執鞭之士，\n吾亦為之。\n如不可求，\n從吾所好。」\n子之所慎：\n齋、戰、疾。\n\n子在齊聞《韶》，\n三月不知肉味，\n曰：\n「不圖為樂之至於斯也。」\n冉有曰：\n「夫子為衛君乎？」\n子貢曰：\n「諾；吾將問之。」入，\n曰：\n「伯夷、叔齊何人也？」\n曰：\n「古之賢人也。」\n\n曰：\n「怨乎？」\n曰：\n「求仁而得仁，\n又何怨？」出，\n曰：\n「夫子不為也。」\n子曰：\n「飯疏食飲水，\n曲肱而枕之，\n樂亦在其中矣。\n不義而富且貴，\n於我如浮雲。」\n子曰：\n「加我數年，\n五十以學，\n亦可以無大過矣。」\n子所雅言，\n《詩》、《書》、執禮，\n皆雅言也。\n\n葉公問孔子於子路，\n子路不對。\n子曰：\n「女奚不曰，\n其為人也，\n發憤忘食，\n樂以忘憂，\n不知老之將至云爾。」\n子曰：\n「我非生而知之者，\n好古，\n敏以求之者也。」\n子不語：怪、力、亂、神。\n\n子曰：\n「三人行，\n必有我師焉，\n擇其善者而從之，\n其不善者而改之。」\n子曰：\n「天生德於予，\n桓魋其如予何？」\n子曰：\n「二三子以我為隱乎？\n吾無隱乎爾。\n吾無行而不與二三子者，\n是丘也。」\n子以四教：\n文、行、忠、信。\n\n子曰：\n「聖人，\n吾不得而見之矣；\n得見君子者，\n斯可矣。」\n子曰：\n善人，\n吾不得而見之矣；\n得見有恆者，\n斯可矣。\n亡而為有，\n虛而為盈，\n約而為泰，\n難乎有恆矣。」\n\n子釣而不綱，\n弋不射宿。\n\n子曰：\n「蓋有不知而作之者，\n我無是也。\n多聞，\n擇其善者而從之；\n多見而識之；\n知之次也。」\n互鄉難與言，\n童子見，\n門人惑。\n子曰：\n「與其進也，\n不與其退也，\n唯何甚？\n人絜己以進，\n與其絜也，\n不保其往也。」\n子曰：\n「仁遠乎哉？\n我欲仁，\n斯仁至矣。」\n陳司敗問\n「昭公知禮乎？\n孔子曰：\n「知禮。」\n孔子退，\n揖巫馬期而進之，\n曰：\n「吾聞君子不黨，\n君子亦黨乎？\n君取於吳，\n為同姓，\n謂之吳孟子。\n君而知禮，\n孰不知禮？」\n巫馬期以告。\n子曰：\n「丘也幸，\n苟有過，\n人必知之。」\n子與人歌而善，\n必使反之，\n而後和之。\n\n子曰：\n「文\n莫吾猶人也。\n躬行君子，\n則吾未之有得。」\n子曰：\n「若聖與仁，\n則吾豈敢？\n抑為之不厭，\n誨人不倦，\n則可謂云爾已矣。」\n公西華曰：\n「正\n唯弟子不能學也。」\n子疾病，\n子路請禱。\n子曰：\n「有諸？」\n子路對曰：\n「有之。\n《誄》曰：\n『禱爾于上下神祇。』」\n子曰：\n「丘之禱久矣。」\n子曰：\n「奢則不孫，\n儉則固。\n與其不孫也，\n寧固。」\n子曰：\n「君子坦蕩蕩，\n小人長戚戚。」\n子溫而厲，\n威而不猛，\n恭而安。\n\n"}
{"id": "KR1h0004_008", "series": "KR1h0004", "text": "\n\n子曰：\n「泰伯，\n其可謂至德也已矣。\n三以天下讓，\n民無得而稱焉。」\n子曰：\n「恭而無禮則勞，\n慎而無禮則葸，\n勇而無禮則亂，\n直而無禮則絞。\n君子篤於親，\n則民興於仁；\n故舊不遺，\n則民不偷。」\n曾子有疾，\n召門弟子曰：\n「啟予足！\n啟予手！\n《詩》云：\n『戰戰兢兢，\n如臨深淵，\n如履薄冰。』\n而今而後吾知免夫！\n小子！」\n曾子有疾，\n孟敬子問之。\n曾子言曰：\n「鳥之將死，\n其鳴也哀；\n人之將死，\n其言也善。\n\n君子所貴乎道者三：\n動容貌，\n斯遠暴慢矣；\n正顏色，\n斯近信矣；\n出辭氣，\n斯遠鄙倍矣。\n籩豆之事，\n則有司存。」\n曾子曰：\n「以能問於不能，\n以多問於寡；\n有若無，\n實若虛，\n犯而不校。\n昔者吾友嘗從事於斯矣。」\n曾子曰：\n「可以託六尺之孤，\n可以寄百里之命，\n臨大節而不可奪也。\n君子人與？\n君子人也。」\n曾子曰：\n「士不可以不弘毅，\n任重而道遠。\n仁以為己任，\n不亦重乎？\n死而後已，\n不亦遠乎？」\n子曰：\n「興於《詩》，\n立於禮，\n成於樂。」\n子曰：\n「民可使由之，\n不可使知之。」\n子曰：\n「好勇疾貧，\n亂也。\n人而不仁，\n疾之已甚，\n亂也。」\n子曰：\n「如有周公之才之美，\n使驕且吝，\n其餘不足觀也已。」\n子曰：\n「三年學，\n不至於穀，\n不易得也。」\n子曰：\n「篤信好學，\n守死善道。\n危邦不入，\n亂邦不居。\n天下有道則見，\n無道則隱。\n\n邦有道，\n貧且賤焉，\n恥也；\n邦無道，\n富且貴焉，\n恥也。」\n子曰：\n「不在其位，\n不謀其政。」\n子曰：\n「師摯之始，\n《關雎》之亂，\n洋洋乎盈耳哉！」\n子曰：\n「狂而不直，\n侗而不愿，\n悾悾而不信，\n吾不知之矣。」\n子曰：\n「學如不及，\n猶恐失之。」\n子曰：\n「巍巍乎，\n舜、禹之有天下也而不與焉！」\n子曰：\n「大哉！堯之為君也！\n巍巍乎！\n唯天為大，\n唯堯則之。\n蕩蕩乎！\n民無能名焉。\n巍巍乎！其有成功也，\n煥乎！其有文章也！」\n\n舜有臣五人而天下治。\n武王曰：\n「予有亂臣十人。」\n孔子曰：\n「才難，\n不其然乎？\n唐、虞之際，\n於斯為盛。\n有婦人焉，\n九人而已。\n\n三分天下有其二，\n以服事殷。\n周之德，\n其可謂至德也已矣。」\n子曰：\n「禹，吾無間然矣。\n菲飲食而致孝乎鬼神，\n惡衣服而致美乎黻冕，\n卑宮室而盡力乎溝洫。\n禹，吾無間然矣。」\n\n"}
{"id": "KR1h0004_009", "series": "KR1h0004", "text": "\n\n子罕言利與命與仁。\n\n達巷黨人曰：\n「大哉孔子！\n博學而無所成名。」\n子聞之，\n謂門弟子曰：\n「吾何執？\n執御乎？\n執射乎？\n吾執御矣。」\n子曰：\n「麻冕，\n禮也；\n今也純，儉，\n吾從眾。\n\n拜下，\n禮也；\n今拜乎上，\n泰也。\n雖違眾，\n吾從下。」\n\n子絕四：\n毋意，\n毋必，\n毋固，\n毋我。\n\n子畏於匡，\n曰：\n「文王既沒，\n文不在茲乎？\n天之將喪斯文也，\n後死者不得與於斯文也；\n天之未喪斯文也，\n匡人其如予何？」\n大宰問於子貢曰：\n「夫子聖者與？\n何其多能也？」\n子貢曰：\n「固天縱之將聖，\n又多能也。」\n子聞之，\n曰：\n「大宰知我乎！\n吾少也賤，\n故多能鄙事。\n君子多乎哉？\n不多也。」\n牢曰：\n「子云：\n『吾不試，\n故藝。』」\n子曰：\n「吾有知乎哉？\n無知也。\n有鄙夫問於我，\n空空如也。\n我叩其兩端而竭焉。」\n子曰：\n「鳳鳥不至，\n河不出圖，\n吾已矣夫！」\n子見齊衰者、冕衣裳者與瞽者，\n見之，\n雖少，\n必作；\n過之，\n必趨。\n\n顏淵喟然歎曰：\n「仰之彌高，\n鑽之彌堅。\n瞻之在前，\n忽焉在後。\n\n夫子循循然善誘人，\n博我以文，\n約我以禮，\n欲罷不能。\n既竭吾才，\n如有所立卓爾。\n雖欲從之，\n末由也已。」\n子疾病，\n子路使門人為臣。\n病間，\n曰：\n「久矣哉，\n由之行詐也！\n無臣而為有臣。\n吾誰欺？\n欺天乎！\n\n且予與其死於臣之手也，\n無寧死於二三子之手乎！\n且予縱不得大葬，\n予死於道路乎！」\n子貢曰：\n「有美玉於斯，\n韞匵\n而藏諸？\n求善賈而沽諸？」\n子曰：\n「沽之哉！\n沽之哉！\n我待賈者也。」\n子欲居九夷。\n或曰：\n「陋。\n如之何？」\n子曰：\n「君子居之，\n何陋之有？」\n子曰：\n「吾自衛反魯，\n然後樂正，\n《雅》、《頌》各得其所。」\n子曰：\n「出則事公卿，\n入則事父兄，\n喪事不敢不勉，\n不為酒困，\n何有於我哉？」\n子在川上，曰：\n「逝者如斯夫！\n不舍晝夜。」\n子曰：\n「吾未見好德如好色者也。」\n子曰：\n「譬如為山，\n未成一簣，\n止，\n吾止也。\n譬如平地，\n雖覆一簣，\n進，\n吾往也。」\n子曰：\n「語之而不惰者，\n其回也與！」\n子謂顏淵，\n曰：\n「惜乎！\n吾見其進也，\n未見其止也。」\n子曰：\n「苗而不秀者\n有矣夫！\n秀而不實者\n有矣夫！」\n子曰：\n「後生可畏，\n焉知來者之不如今也？\n四十、五十而無聞焉，\n斯亦不足畏也已。」\n子曰：\n「法語之言，\n能無從乎？\n改之為貴。\n巽與之言，\n能無說乎？\n繹之為貴。\n說而不繹，\n從而不改，\n吾末如之何也已矣。」\n子曰：\n「主忠信，\n毋友不如己者，\n過則勿憚改。」\n子曰：\n「三軍可奪帥也，\n匹夫不可奪志也。」\n子曰：\n「衣敝縕袍，\n與衣狐貉者立，\n而不恥者，\n其由也與？\n『不忮不求，\n何用不臧？』」\n子路終身誦之。\n子曰：\n「是道也，\n何足以臧？」\n子曰：\n「歲寒，\n然後知松柏之後彫也。」\n子曰：\n「知者不惑，\n仁者不憂，\n勇者不懼。」\n子曰：\n「可與共學，\n未可與適道；\n可與適道，\n未可與立；\n可與立，\n未可與權。」\n\n「唐棣之華，\n偏其反而。\n豈不爾思？\n室是遠而。」\n子曰：\n「未之思也，\n夫何遠之有？」\n\n"}
{"id": "KR1h0004_010", "series": "KR1h0004", "text": "\n\n孔子於鄉黨，\n恂恂如也，\n似不能言者。\n其在宗廟朝廷，\n便便言，\n唯謹爾。\n\n朝，\n與下大夫言，\n侃侃如也；\n與上大夫言，\n誾誾如也。\n君在，\n踧踖如也，\n與與如也。\n\n君召使擯，\n色勃如也，\n足躩如也。\n揖所與立，\n左右手，\n衣前後，\n襜如也。\n趨進，\n翼如也。\n賓退，必復命曰：\n「賓不顧矣。」\n入公門，\n鞠躬如也，\n如不容。\n立不中門，\n行不履閾。\n過位，\n色勃如也，\n足躩如也，\n其言似不足者。\n\n攝齊升堂，\n鞠躬如也，\n屏氣似不息者。\n出，\n降一等，\n逞顏色，\n怡怡如也。\n沒階，趨進，\n翼如也。\n復其位，\n踧踖如也。\n\n執圭，\n鞠躬如也，\n如不勝。\n上如揖，\n下如授。\n勃如戰色，\n足蹜蹜\n如有循。\n\n享禮，\n有容色。\n私覿，\n愉愉如也。\n\n君子不以紺緅飾，\n紅紫不以為褻服。\n當暑，\n袗絺綌，\n必表而出之。\n緇衣，\n羔裘；\n素衣，\n麑裘；\n黃衣，\n狐裘。\n\n褻裘長，\n短右袂。\n必有寢衣，\n長一身有半。\n狐貉之厚以居。\n去喪，無所不佩。\n非帷裳，必殺之。\n羔裘玄冠，不以弔。\n吉月，必朝服而朝。\n\n齊，\n必有明衣，布。\n齊必變食，\n居必遷坐。\n\n食不厭精，\n膾不厭細。\n\n食饐而餲，\n魚餒而肉敗，\n不食。\n色惡，\n不食。\n臭惡，\n不食。\n失飪，\n不食。\n不時，\n不食。\n\n割不正，\n不食。\n不得其醬，\n不食。\n不食。肉雖多，\n不使勝食氣。\n唯酒無量，\n不及亂。\n\n沽酒市脯，\n不食。\n不撤薑食，\n不多食。\n\n祭於公，\n不宿肉。\n祭肉不出三日。\n出三日，\n不食之矣。\n\n食不語，\n寢不言。\n\n雖蔬食菜羹，\n必祭，\n必齊如也。\n\n席不正，\n不坐。\n\n鄉人飲酒，\n杖者出，\n斯出矣。\n\n鄉人儺，\n朝服\n而立於阼階。\n\n問人於他邦，\n再拜而送之。\n\n康子饋藥，\n拜而受之。\n曰：\n「丘未達，\n不敢嘗。」\n廄焚。\n子退朝，\n曰：\n「傷人乎？」\n不問馬。\n\n君賜食，\n必正席，先嘗之。\n君賜腥，\n必熟而薦之。\n君賜生，\n必畜之。\n侍食於君，\n君祭，\n先飯。\n\n疾，\n君視之，\n東首，\n加朝服，\n拖紳。\n\n君命召，\n不俟駕行矣。\n\n入太廟，\n每事問。\n\n朋友死，\n無所歸，\n曰：\n「於我殯。」\n朋友之饋，\n雖車馬，\n非祭肉，\n不拜。\n\n寢不尸，\n居不客。\n\n見齊衰者，\n雖狎，\n必變。\n見冕者與瞽者，\n雖褻，\n必以貌。\n凶服者式之。\n式負版者。\n有盛饌，\n必變色而作。\n迅雷風烈必變。\n\n升車，\n必正立，\n執綏。\n車中，不內顧，\n不疾言，\n不親指。\n\n色斯舉矣，\n翔而後集。\n曰：\n「山梁雌雉，\n時哉時哉！」\n子路共之，\n三嗅而作。\n\n"}
{"id": "KR1h0004_011", "series": "KR1h0004", "text": "\n\n子曰：\n「先進於禮樂，\n野人也；\n後進於禮樂，\n君子也。\n如用之，\n則吾從先進。」\n子曰：\n「從我於陳、蔡者，\n皆不及門也。」\n德行：顏淵、閔子騫、冉伯牛、仲弓。\n言語：宰我、子貢。\n政事：冉有、季路。\n文學：子游、子夏。\n\n子曰：\n「回也\n非助我者也，\n於吾言無所不說。」\n子曰：\n「孝哉閔子騫！\n人不間於其父母、昆弟之言。」\n南容三復白圭，\n孔子以其兄之子妻之。\n\n季康子問\n「弟子孰為好學。」\n孔子對曰：\n「有顏回者好學，\n不幸短命死矣，\n今也則亡。」\n顏淵死，\n顏路請子之車\n以為之椁。\n子曰：\n「才不才，\n亦各言其子也。\n鯉也死，\n有棺而無椁。\n吾不徒行以為之椁。\n以吾從大夫之後，\n不可徒行也。」\n顏淵死。\n子曰：\n「噫！\n天喪予！\n天喪予！」\n顏淵死，\n子哭之慟。\n從者曰：\n「子慟矣！」\n曰：\n「有慟乎？\n非夫人之為慟而誰為？」\n顏淵死，\n門人欲厚葬之。\n子曰：\n「不可。」門人厚葬之。\n子曰：\n「回也\n視予猶父也，\n予不得視猶子也。\n非我也，\n夫二三子也。」\n季路問事鬼神。\n子曰：\n「未能事人，\n焉能事鬼？」曰：\n「敢問死。」\n曰：\n「未知生，\n焉知死？」\n閔子侍側，\n誾誾如也；\n子路，\n行行如也；\n冉有、子貢，\n侃侃如也。\n子樂。\n「若由也，\n不得其死然。」\n魯人為長府。\n閔子騫曰：\n「仍舊貫，\n如之何？\n何必改作？」\n子曰：\n「夫人不言，\n言必有中。」\n子曰：\n「由之瑟奚為於丘之門？」\n門人不敬子路。\n子曰：\n「由也升堂矣，\n未入於室也。」\n子貢問：\n「師與商也孰賢？」\n子曰：\n「師也過，\n商也不及。」曰：\n「然則師愈與？」\n子曰：\n「過猶不及。」\n季氏富於周公，\n而求也為之聚斂而附益之。\n子曰：\n「非吾徒也。\n小子鳴鼓而攻之，\n可也。」\n柴也愚，\n參也魯，\n師也辟，\n由也喭。\n\n子曰：\n「回也其庶乎，\n屢空。\n賜不受命，\n而貨殖焉，\n億則屢中。」\n子張問善人之道。\n子曰：\n「不踐迹，\n亦不入於室。」\n子曰：\n「論篤是與，\n君子者乎？\n色莊者乎？」\n子路問：\n「聞斯行諸？」\n子曰：\n「有父兄在，\n如之何其聞斯行之？」冉有問：\n「聞斯行諸？」\n子曰：\n「聞斯行之。」\n公西華曰：\n「由也問\n『聞斯行諸』，\n子曰：\n『有父兄在』；\n求也問\n『聞斯行諸』，\n子曰：\n『聞斯行之』。\n赤也惑，\n敢問。」\n\n子曰：\n「求也退，\n故進之；\n由也兼人，\n故退之。」\n子畏於匡，\n顏淵後。\n子曰：\n「吾以女為死矣。」\n曰：\n「子在，\n回何敢死？」\n季子然問：\n「仲由、冉求可謂大臣與？」\n子曰：\n「吾以子為異之問，\n曾由與求之問。\n所謂大臣者，\n以道事君，\n不可則止。\n今由與求也，\n可謂具臣矣。」\n曰：\n「然則從之者與？」\n子曰：\n「弒父與君，\n亦不從也。」\n子路使子羔為費宰。\n子曰：\n「賊夫人之子。」子路曰：\n「有民人焉，\n有社稷焉，\n何必讀書，\n然後為學？」子曰：\n「是故惡夫佞者。」\n子路、曾晳、冉有、公西華侍坐。\n子曰：\n「以吾一日長乎爾，\n毋吾以也。\n居則曰：\n『不吾知也！』\n如或知爾，\n則何以哉？」\n子路率爾而對曰：\n「千乘之國，\n攝乎大國之間，\n加之以師旅，\n因之以饑饉；\n由也為之，\n比及三年，\n可使有勇，且知方也。」夫子哂之。\n\n「求！\n爾何如？」對曰：\n「方六七十，\n如五六十，\n求也為之，\n比及三年，\n可使足民。\n如其禮樂，\n以俟君子。」\n「赤！\n爾何如？」對曰：\n「非曰能之，\n願學焉。\n宗廟之事，\n如會同，\n端章甫，\n願為小相焉。」\n「點！\n爾何如？」鼓瑟希，\n鏗爾，\n舍瑟而作，\n對曰：\n「異乎三子者之撰。」\n子曰：\n「何傷乎？\n亦各言其志也。」曰：\n「莫春者，\n春服既成，\n冠者五六人，\n童子六七人，\n浴乎沂，\n風乎舞雩，\n詠而歸。」\n夫子喟然歎曰：\n「吾與點也！」\n\n三子者出，\n曾晳後。\n曾晳曰：\n「夫三子者之言何如？」子曰：\n「亦各言其志也已矣。」曰：\n「夫子何哂由也？」曰：\n「為國以禮，\n其言不讓，\n是故哂之。」\n「唯求則非邦也與？」「安見方六七十\n如五六十而非邦也者？」「唯赤則非邦也與？」「宗廟會同，\n非諸侯而何？\n赤也為之小，\n孰能為之大？」\n\n"}
{"id": "KR1h0004_012", "series": "KR1h0004", "text": "\n\n顏淵問仁。\n子曰：\n「克己復禮為仁。\n一日克己復禮，\n天下歸仁焉。\n為仁由己，\n而由人乎哉？」\n顏淵曰：\n「請問其目。」\n子曰：\n「非禮勿視，\n非禮勿聽，\n非禮勿言，\n非禮勿動。」顏淵曰：\n「回雖不敏，\n請事斯語矣。」\n仲弓問仁。\n子曰：\n「出門如見大賓，\n使民如承大祭。\n己所不欲，\n勿施於人。\n在邦無怨，\n在家無怨。」仲弓曰：\n「雍雖不敏，\n請事斯語矣。」\n司馬牛問仁。\n子曰：\n「仁者，\n其言也訒。」曰：\n「其言也訒，\n斯謂之仁已乎？」\n子曰：\n「為之難，\n言之得無訒乎？」\n司馬牛問君子。\n子曰：\n「君子不憂不懼。」曰：\n「不憂不懼，\n斯謂之君子已乎？」\n子曰：\n「內省不疚，\n夫何憂何懼？」\n司馬牛憂曰：\n「人皆有兄弟，\n我獨亡。」\n\n子夏曰：\n「商聞之矣：\n『死生有命，\n富貴在天。』\n君子敬而無失，\n與人恭而有禮。\n四海之內，\n皆兄弟也。\n君子何患乎無兄弟也？」\n子張問明。\n子曰：\n「浸潤之譖，\n膚受之愬，\n不行焉，\n可謂明也已矣。\n浸潤之譖，\n膚受之愬，\n不行焉，\n可謂遠也已矣。」\n子貢問政。\n子曰：\n「足食，\n足兵，\n民信之矣。」子貢曰：\n「必不得已而去，\n於斯三者何先？」\n曰：\n「去兵。」\n\n子貢曰：\n「必不得已而去，\n於斯二者何先？」\n曰：\n「去食。\n自古皆有死，\n民無信不立。」\n棘子成曰：\n「君子質而已矣，\n何以文為？」\n子貢曰：\n「惜乎，\n夫子之說君子也！\n駟不及舌。\n文猶質也，\n質猶文也。\n虎豹之鞹猶犬羊之鞹。」\n哀公問於有若曰：\n「年饑，\n用不足，\n如之何？」有若對曰：\n「盍徹乎？」曰：\n「二，\n吾猶不足，\n如之何其徹也？」\n對曰：\n「百姓足，\n君孰與不足？\n百姓不足，\n君孰與足？」\n子張問崇德、辨惑。\n子曰：\n「主忠信、\n徙義，\n崇德也。\n愛之欲其生，\n惡之欲其死。\n既欲其生，\n又欲其死，\n是惑也。\n『誠不以富，亦祗以異。』」\n齊景公問政於孔子。\n孔子對曰：\n「君君，\n臣臣，\n父父，\n子子。」\n\n公曰：\n「善哉！\n信如君不君，\n臣不臣，\n父不父，\n子不子，\n雖有粟，\n吾得而食諸？」\n子曰：\n「片言可以折獄者，\n其由也與？」子路無宿諾。\n\n子曰：\n「聽訟，\n吾猶人也。\n必也使無訟乎！」\n子張問政。\n子曰：\n「居之無倦，\n行之以忠。」\n子曰：\n「博學於文，\n約之以禮，\n亦可以弗畔矣夫！」\n子曰：\n「君子成人之美，\n不成人之惡。\n小人反是。」\n季康子問政於孔子。\n孔子對曰：\n「政者、\n正也。\n子帥以正，\n孰敢不正？」\n季康子患盜，\n問於孔子。\n孔子對曰：\n「苟子之不欲，\n雖賞之不竊。」\n季康子問政於孔子曰：\n「如殺無道，\n以就有道，\n何如？」\n孔子對曰：\n「子為政，\n焉用殺？\n子欲善而民善矣。\n\n君子之德\n風，\n小人之德\n草。\n草上之風，\n必偃。」\n子張問：\n「士何如斯可謂之達矣？」\n子曰：\n「何哉，\n爾所謂達者？」\n子張對曰：\n「在邦必聞，\n在家必聞。」\n\n子曰：\n「是聞也，\n非達也。夫達也者，\n質直而好義，\n察言而觀色，\n慮以下人。\n在邦必達，\n在家必達。\n\n夫聞也者，\n色取仁而行違，\n居之不疑。\n在邦必聞，\n在家必聞。」\n樊遲從遊於舞雩之下，\n曰：\n「敢問崇德、\n脩慝、辨惑。」\n\n子曰：\n「善哉問！\n先事後得，\n非崇德與？\n攻其惡，\n無攻人之惡，\n非脩慝與？\n一朝之忿，\n忘其身，\n以及其親，\n非惑與？」\n樊遲問仁。\n子曰：\n「愛人。」問知。\n子曰：\n「知人。」\n樊遲未達。\n子曰：\n「舉直錯諸枉，\n能使枉者直。」\n樊遲退，\n見子夏\n曰：\n「鄉也\n吾見於夫子而問知，\n子曰：\n「『舉直錯諸枉，\n能使枉者直。』\n何謂也？」\n子夏曰：\n「富哉言乎！\n舜有天下，\n選於眾，\n舉皋陶，\n不仁者遠矣。\n湯有天下，\n選於眾，\n舉伊尹，\n不仁者遠矣。」\n子貢問友。\n子曰：\n「忠告而善道之，\n不可則止，\n毋自辱焉。」\n曾子曰：\n「君子以文會友，\n以友輔仁。」\n\n"}
{"id": "KR1h0004_013", "series": "KR1h0004", "text": "\n\n子路問政。\n子曰：\n「先之\n勞之。」\n請益。\n曰：\n「無倦。」\n仲弓為季氏宰，\n問政。\n子曰：\n「先有司，\n赦小過，\n舉賢才。」曰：\n「焉知賢才而舉之？」\n曰：\n「舉爾所知；\n爾所不知，\n人其舍諸？」\n子路曰：\n「衛君待子而為政，\n子將奚先？」子曰：\n「必也正名乎！」子路曰：\n「有是哉，\n子之迂也！\n奚其正？」\n子曰：\n「野哉\n由也！\n君子於其所不知，\n蓋闕如也。\n名不正，\n則言不順；\n言不順，\n則事不成；\n事不成，\n則禮樂不興；\n\n禮樂不興，\n則刑罰不中；\n刑罰不中，\n則民無所錯手足。\n故君子名之必可言也，\n言之必可行也。\n君子於其言，\n無所苟而已矣。」\n樊遲請學稼。\n子曰：\n「吾不如老農。」\n請學為圃。\n曰：\n「吾不如老圃。」\n樊遲出。\n子曰：\n「小人哉，\n樊須也！\n上好禮，\n則民莫敢不敬；\n上好義，\n則民莫敢不服；\n上好信，\n則民莫敢不用情。\n\n夫如是，\n則四方之民\n襁負其子而至矣，\n焉用稼？」\n子曰：\n「誦《詩》三百，\n授之以政，\n不達；\n使於四方，\n不能專對；\n雖多，\n亦奚以為？」\n子曰：\n「其身正，\n不令而行；\n其身不正，\n雖令不從。」\n子曰：\n「魯、衛之政，\n兄弟也。」\n子謂衛公子荊善居室。\n始有，\n曰：\n「苟合矣。」\n少有，\n曰：\n「苟完矣。」\n富有，\n曰：\n「苟美矣。」\n子適衛，\n冉有僕。\n子曰：\n「庶矣哉！」冉有曰：\n「既庶矣，\n又何加焉？」\n曰：\n「富之。」\n曰：\n「既富矣，\n曰：\n又何加焉？」\n「教之。」\n子曰：\n「苟有用我者，\n期月而已可也，\n三年有成。」\n子曰：\n「『善人為邦百年，\n亦可以勝殘去殺矣。』\n誠哉是言也！」\n子曰：\n「如有王者，\n必世而後仁。」\n子曰：\n「苟正其身矣，\n於從政乎何有？\n不能正其身，\n如正人何？」\n冉子退朝。\n子曰：\n「何晏也？」\n對曰：\n「有政。」\n子曰：\n「其事也。\n如有政，\n雖不吾以，\n吾其與聞之。」\n.定公問：\n「一言而可以興邦，\n有諸？」孔子對曰：\n「言不可以若是其幾也。\n人之言曰：\n『為君難，\n為臣不易。』\n如知為君之難也，\n不幾乎一言而興邦乎？」\n曰：\n「一言而喪邦，有諸？」孔子對曰：\n「言不可以若是其幾也。\n人之言曰：\n『予無樂乎為君，\n唯其言而莫予違也。』\n如其善而莫之違也，\n不亦善乎？\n如不善而莫之違也，\n不幾乎一言而喪邦乎？」\n葉公問政。\n子曰：\n「近者說，\n遠者來。」\n子夏為莒父宰，\n問政。\n子曰：\n「無欲速，\n無見小利。\n欲速，則不達；\n見小利，則大事不成。」\n葉公語孔子曰：\n「吾黨有直躬者，\n其父攘羊，而子證之。」\n孔子曰：\n「吾黨之直者異於是：\n父為子隱，\n子為父隱。\n直在其中矣。」\n樊遲問仁。\n子曰：\n「居處恭，\n執事敬，\n與人忠。\n雖之夷狄，\n不可棄也。」\n子貢問曰：\n「何如斯可謂之士矣？」\n子曰：\n「行己有恥，\n使於四方，不辱君命，\n可謂士矣。」\n曰：\n「敢問其次。」\n曰：\n「宗族稱孝焉，\n鄉黨稱弟焉。」\n曰：\n「敢問其次。」\n曰：\n「言必信，\n行必果，\n硜硜然\n小人哉！\n抑亦可以為次矣。」\n曰：\n「今之從政者何如？」\n子曰：\n「噫！\n斗筲之人，\n何足算也？」\n子曰：\n「不得中行而與之，\n必也狂狷乎！\n狂者進取，\n狷者有所不為也。」\n子曰：\n「南人有言曰：\n『人而無恆，\n不可以作巫醫。』\n善夫！\n『不恆其德，\n或承之羞。』」\n子曰：\n「不占而已矣。」\n子曰：\n「君子和而不同，\n小人同而不和。」\n子貢問曰：\n「鄉人皆好之，\n何如？」\n子曰：\n「未可也。」「鄉人皆惡之，\n何如？」\n子曰：\n「未可也；\n不如鄉人之善者好之，\n其不善者惡之。」\n子曰：\n「君子易事而難說也。\n說之不以道，\n不說也；\n及其使人也，\n器之。\n小人難事而易說也。\n說之雖不以道，\n說也；\n及其使人也，\n求備焉。」\n子曰：\n「君子泰而不驕，\n小人驕而不泰。」\n子曰：\n「剛、毅、木、訥\n近仁。」\n子路問曰：\n「何如斯可謂之士矣？」\n子曰：\n「切切偲偲，怡怡如也，\n可謂士矣。\n朋友切切偲偲，\n兄弟怡怡。」\n子曰：\n「善人教民七年，\n亦可以即戎矣。」\n子曰：\n「以不教民戰，\n是謂棄之。」\n\n"}
{"id": "KR1h0004_014", "series": "KR1h0004", "text": "\n\n憲問恥。\n子曰：\n「邦有道、穀，\n邦無道、穀，\n恥也。」\n「克、伐、怨、欲\n不行焉，\n可以為仁矣？」\n子曰：\n「可以為難矣，\n仁則吾不知也。」\n子曰：\n「士而懷居，\n士@shì\n不足以為士矣。」\n子曰：\n「邦有道，\n危言\n危行；\n邦無道，\n危行\n言孫。」\n子曰：\n「有德者\n必有言，\n有言者\n不必有德。\n仁者\n必有勇，\n勇者\n不必有仁。」\n南宮适問於孔子曰：\n「羿善射，\n奡盪舟，\n俱不得其死\n然。禹、稷躬稼而有天下。」\n夫子不答。\n南宮适出，\n子曰：\n「君子哉若人！\n尚德哉若人！」\n子曰：\n「君子而不仁者有矣夫，\n未有小人而仁者也。」\n子曰：\n「愛之，\n能勿勞乎？\n忠焉，\n能勿誨乎？」\n子曰：\n「為命，\n裨諶草創之，\n世叔討論之，\n行人子羽脩飾之，\n東里子產潤色之。」\n或問子產。\n子曰：\n「惠人也。」問子西。\n曰：\n「彼哉！彼哉！」\n問管仲。\n曰：\n「人也。\n奪伯氏駢邑三百，\n飯疏食，\n沒齒\n無怨言。」\n子曰：\n「貧而無怨、\n難，\n富而無驕、\n易。」\n子曰：\n「孟公綽\n為趙、魏老則優，\n不可以為滕、薛大夫。」\n子路問成人。\n子曰：\n「若臧武仲之知，\n公綽之不欲，\n卞莊子之勇，\n冉求之藝，\n文之以禮樂，\n亦可以為成人矣。」\n\n曰：\n「今之成人者\n何必然？\n見利思義，\n見危授命，\n久要不忘平生之言，\n亦可以為成人矣。」\n子問公叔文子於公明賈\n曰：\n「信乎，\n夫子不言、\n不笑、不取乎？」\n公明賈對曰：\n「以告者過也。\n夫子時然後言，\n人不厭其言；\n樂然後笑，\n人不厭其笑；\n義然後取，\n人不厭其取。」子曰：\n「其然。\n豈其然乎？」\n\n子曰：\n「臧武仲以防求為後於魯，\n雖曰不要君，\n吾不信也。」\n子曰：\n「晉文公譎而不正，\n齊桓公正而不譎。」\n子路曰：\n「桓公殺公子糾，\n召忽死之，\n管仲不死。」\n曰：\n「未仁乎？」\n子曰：\n「桓公九合諸侯，\n不以兵車，\n管仲之力也。\n如其仁，\n如其仁。」\n子貢曰：\n「管仲非仁者與？\n桓公殺公子糾，\n不能死，\n又相之。」\n\n子曰：\n「管仲相桓公，\n霸諸侯，\n一匡天下，\n民到于今受其賜。\n微管仲，\n吾其被髮左衽矣。\n豈若匹夫匹婦之為諒也，\n自經於溝瀆\n而莫之知也？」\n公叔文子之臣大夫僎，\n與文子同升諸公。\n子聞之，曰：\n「可以為『文』矣。」\n子言衛靈公之無道也，\n康子曰：\n「夫如是，\n奚而不喪？」\n孔子曰：\n「仲叔圉治賓客，\n祝鮀治宗廟，\n王孫賈治軍旅。\n夫如是，\n奚其喪？」\n子曰：\n「其言之不怍，\n則為之也難。」\n陳成子弒簡公。\n孔子沐浴而朝，\n告於哀公曰：\n「陳恆弒其君，\n請討之。」\n公曰：\n「告夫三子！」孔子曰：\n「以吾從大夫之後，\n不敢不告也。\n\n君曰：\n『告夫三子者！』」之三子告，\n不可。\n孔子曰：\n「以吾從大夫之後，\n不敢不告也。」\n子路問事君。\n子曰：\n「勿欺也\n而犯之。」\n子曰：\n「君子上達，\n小人下達。」\n子曰：\n「古之學者為己，\n今之學者為人。」\n蘧伯玉使人於孔子。\n孔子與之坐\n而問焉，\n曰：\n「夫子何為？」\n對曰：\n「夫子欲寡其過而未能也。」使者出。\n子曰：\n「使乎！\n使乎！」\n子曰：\n「不在其位，\n不謀其政。」曾子曰：\n「君子思不出其位。」\n子曰：\n「君子恥其言\n而過其行。」\n子曰：\n「君子道者三，\n我無能焉：\n仁者不憂，\n知者不惑，\n勇者不懼。」\n子貢曰：\n「夫子自道也。」\n子貢方人。\n子曰：\n「賜也\n賢乎哉？\n夫我則不暇。」\n子曰：\n「不患人之不己知，\n患其不能也。」\n子曰：\n「不逆詐，\n不億不信，\n抑亦先覺者，\n是賢乎！」\n微生畝謂孔子曰：\n「丘何為是栖栖者與？\n無乃為佞乎？」\n孔子曰：\n「非敢為佞也，\n疾固也。」\n子曰：\n「驥不稱其力，\n稱其德也。」\n或曰：\n「『以德報怨』，\n何如？」\n子曰：\n「何以報德？\n『以直報怨，\n以德報德。』」\n子曰：\n「莫我知也夫！」\n子貢曰：\n「何為其莫知子也？」\n子曰：\n「不怨天，\n不尤人，\n下學而上達。\n知我者\n其天乎！」\n公伯寮愬子路於季孫。\n子服景伯以告，\n曰：\n「夫子固有惑志於公伯寮，\n吾力猶能肆諸市朝。」子曰：\n「道之將行也與，\n命也；\n道之將廢也與，\n命也。\n公伯寮其如命何！」\n子曰：\n「賢者辟世，\n其次辟地，\n其次辟色，\n其次辟言。」子曰：\n「作者七人矣。」\n子路宿於石門。\n晨門曰：\n「奚自？」\n子路曰：\n「自孔氏。」\n曰：\n「是知其不可而為之者與？」\n子擊磬於衛，\n有荷蕢而過孔氏之門者，\n曰：\n「有心哉，\n擊磬乎！」\n\n既而曰：\n「鄙哉，\n硜硜乎！\n莫己知也，\n斯已而已矣。\n『深則厲，\n淺則揭。』」子曰：\n「果哉！\n末之難矣。」\n子張曰：\n「《書》云：\n『高宗諒陰，三年不言。』\n何謂也？」\n子曰：\n「何必高宗，\n古之人皆然。\n君薨，\n百官總己以聽於冢宰\n三年。」\n子曰：\n「上好禮，\n則民易使也。」\n子路問君子。\n子曰：\n「脩己以敬。」曰：\n「如斯而已乎？」\n曰：\n「脩己以安人。」\n曰：\n「如斯而已乎？」\n曰：\n「脩己以安百姓。\n脩己以安百姓，\n堯、舜其猶病諸？」\n原壤夷俟。\n子曰：\n「幼而不孫弟，\n長而無述焉，\n老而不死，\n是為賊。」\n以杖叩其脛。\n\n闕黨童子將命。\n或問之曰：\n「益者與？」\n子曰：\n「吾見其居於位也，\n見其與先生並行也。\n非求益者也，\n欲速成者也。」\n\n"}
{"id": "KR1h0004_015", "series": "KR1h0004", "text": "\n\n衛靈公問陳於孔子。\n孔子對曰：\n「俎豆之事，\n則嘗聞之矣；\n軍旅之事，\n未之學也。」\n明日遂行。\n\n在陳絕糧，\n從者病，\n莫能興。\n子路慍見曰：\n「君子亦有窮乎？」\n子曰：\n「君子固窮，\n小人窮斯濫矣。」\n子曰：\n「賜也，\n女以予為多學而識之者與？」\n對曰：\n「然，\n非與？」\n曰：\n「非也，\n予一以貫之。」\n\n子曰：\n「由！\n知德者鮮矣。」\n\n子曰：\n「無為而治者\n其舜也與？\n夫何為哉？\n恭己正南面而已矣。」\n子張問行。\n子曰：\n「言忠信，\n行篤敬，\n雖蠻貊之邦，行矣。\n言不忠信，\n行不篤敬，\n雖州里，行乎哉？\n立\n則見其參於前也，\n\n在輿\n則見其倚於衡也，\n夫然後行。」\n子張書諸紳。\n\n子曰：\n「直哉史魚！\n邦有道，\n如矢；\n邦無道，\n如矢。\n君子哉蘧伯玉！\n邦有道，\n則仕；\n邦無道，\n則可卷而懷之。」\n子曰：\n「可與言\n而不與言，\n失人；\n不可與言\n而與之言，\n失言。\n知者不失人，\n亦不失言。」\n子曰：\n「志士仁人，\n無求生以害仁，\n有殺身以成仁。」\n子貢問為仁。\n子曰：\n「工欲善其事，\n必先利其器。\n居是邦也，\n事其大夫之賢者，\n友其士之仁者。」\n顏淵問為邦。\n子曰：\n「行夏之時，\n乘殷之輅，\n服周之冕，\n樂則《韶》《舞》。\n放鄭聲，\n遠佞人。\n鄭聲淫，\n佞人殆。」\n子曰：\n「人無遠慮，\n必有近憂。」\n子曰：\n「已矣乎！\n吾未見好德如好色者也。」\n子曰：\n「臧文仲、\n其竊位者與！\n知柳下惠之賢\n而不與立也。」\n\n子曰：\n「躬自厚\n而薄責於人，\n則遠怨矣。」\n子曰：\n「不曰\n『如之何、\n如之何』者，\n吾末如之何也已矣。」\n子曰：\n「群居終日，\n言不及義，\n好行小慧，\n難矣哉！」\n子曰：\n「君子義以為質，\n禮以行之，\n孫以出之，\n信以成之。\n君子哉！」\n子曰：\n「君子病無能焉，\n不病人之不己知也。」\n子曰：\n「君子疾沒世而名不稱焉。」\n子曰：\n「君子求諸己，\n小人求諸人。」\n子曰：\n「君子矜而不爭，\n群而不黨。」\n子曰：\n「君子不以言舉人，\n不以人廢言。」\n子貢問曰：\n「有一言而可以終身行之者乎？」\n子曰：\n「其恕乎！\n己所不欲，\n勿施於人。」\n子曰：\n「吾之於人也，\n誰毀誰譽？\n如有所譽者，\n其有所試矣。\n斯民也，\n三代之所以直道而行也。」\n子曰：\n「吾猶及史之闕文也。\n有馬者\n借人乘之，\n今亡矣夫！」\n子曰：\n「巧言亂德。\n小不忍，\n則亂大謀。」\n子曰：\n「眾惡之，\n必察焉；\n眾好之，\n必察焉。」\n子曰：\n「人能弘道，\n非道弘人。」\n子曰：\n「過而不改，\n是謂過矣。」\n子曰：\n「吾嘗終日不食，\n終夜不寢，\n以思，\n無益，\n不如學也。」\n子曰：\n「君子謀道不謀食。\n耕也，\n餒在其中矣；\n學也，\n祿在其中矣。\n君子憂道不憂貧。」\n子曰：\n「知及之，\n仁不能守之；\n雖得之，\n必失之。\n知及之，\n仁能守之。\n不莊以涖之，\n則民不敬。\n知及之，\n仁能守之，\n莊以涖之，\n動之不以禮，\n未善也。」\n子曰：\n「君子不可小知\n而可大受也，\n小人不可大受\n而可小知也。」\n子曰：\n「民之於仁也，\n甚於水火。\n水火、\n吾見蹈而死者矣，\n未見蹈仁而死者也。」\n子曰：\n「當仁，\n不讓於師。」\n子曰：\n「君子貞而不諒。」\n子曰：\n「事君，敬其事而後其食。」\n子曰：\n「有教無類。」\n子曰：\n「道不同，\n不相為謀。」\n子曰：\n「辭\n達而已矣。」\n師冕見，\n及階，\n子曰：\n「階也。」\n及席，\n子曰：\n「席也。」\n皆坐，\n子告之曰：\n「某在斯，\n某在斯。」\n師冕出。\n子張問曰：\n「與師言之道與？」\n子曰：\n「然；\n固相師之道也。」\n\n"}
{"id": "KR1h0004_016", "series": "KR1h0004", "text": "\n\n季氏將伐顓臾。\n冉有、季路見於孔子曰：\n「季氏將有事於顓臾。」孔子曰：\n「求！\n無乃爾是過與？\n夫顓臾，\n昔者先王以為東蒙主，\n且在邦域之中矣，\n是社稷之臣也。\n何以伐為？」\n冉有曰：\n「夫子欲之，\n吾二臣者\n皆不欲也。」\n孔子曰：\n「求！\n周任有言曰：\n『陳力就列，\n不能者止。』\n危而不持，\n顛而不扶，\n則將焉用彼相矣？\n且爾言過矣，\n虎兕出於柙，\n龜玉毀於櫝中，\n是誰之過與？」\n冉有曰：\n「今夫顓臾，\n固而近於費。\n今不取，\n後世必為子孫憂。」\n孔子曰：\n「求！\n君子疾夫舍曰欲之\n而必為之辭。\n丘也\n聞有國有家者，\n不患寡而患不均，\n不患貧而患不安。\n蓋均無貧，\n和無寡，\n安無傾。\n\n夫如是，\n故遠人不服，\n則脩文德以來之。\n既來之，\n則安之。\n\n今由與求也，\n相夫子，\n遠人不服而不能來也；\n邦分崩離析\n而不能守也；\n而謀動干戈於邦內。\n吾恐季孫之憂，\n不在顓臾，\n而在蕭牆之內也。」\n孔子曰：\n「天下有道，\n則禮樂征伐自天子出；\n天下無道，\n則禮樂征伐自諸侯出。\n自諸侯出，\n蓋十世希不失矣；\n自大夫出，\n五世希不失矣；\n陪臣執國命，\n三世希不失矣。\n\n天下有道，\n則政不在大夫。\n天下有道，\n則庶人不議。」\n孔子曰：\n「祿之去公室\n五世矣，\n政逮於大夫\n四世矣，\n故夫三桓之子孫微矣。」\n孔子曰：\n「益者三友，\n損者三友。\n友直，\n友諒，\n友多聞，\n益矣。\n友便辟，\n友善柔，\n友便佞，\n損矣。」\n孔子曰：\n「益者三樂，\n損者三樂。\n樂節禮樂，\n樂道人之善，\n樂多賢友，\n益矣。\n樂驕樂，\n樂佚遊，\n樂宴樂，\n損矣。」\n孔子曰：\n「侍於君子有三愆：\n言未及之而言\n謂之躁，\n言及之而不言\n謂之隱，\n未見顏色而言\n謂之瞽。」\n孔子曰：\n「君子有三戒：\n少之時，\n血氣未定，\n戒之在色；\n及其壯也，\n血氣方剛，\n戒之在鬭；\n及其老也，\n血氣既衰，\n戒之在得。」\n孔子曰：\n「君子有三畏：\n畏天命，\n畏大人，\n畏聖人之言。\n小人不知天命而不畏也，\n狎大人，\n侮聖人之言。」\n孔子曰：\n「生而知之者\n上也，\n學而知之者\n次也；\n困而學之，\n又其次也；\n困而不學，\n民斯為下矣。」\n孔子曰：\n「君子有九思：\n視思明，\n聽思聰，\n色思溫，\n貌思恭，\n言思忠，\n事思敬，\n疑思問，\n忿思難，\n見得思義。」\n孔子曰：\n「『見善如不及，\n見不善如探湯。』\n吾見其人矣，\n吾聞其語矣。\n『隱居以求其志，\n行義以達其道。』\n吾聞其語矣，\n未見其人也。」\n齊景公有馬千駟，\n死之日，\n民無得而稱焉。\n伯夷、叔齊餓于首陽之下，\n民到于今稱之。\n其斯之謂與？\n陳亢問於伯魚曰：\n「子亦有異聞乎？」對曰：\n「未也。\n嘗獨立，\n鯉趨而過庭。」\n\n曰：\n『學《詩》乎？』\n對曰：\n『未也。』\n『不學《詩》，\n無以言。』\n鯉退而學《詩》。\n他日，\n又獨立，\n鯉趨而過庭。\n\n曰：\n『學禮乎？』\n對曰：\n『未也。』\n『不學禮，\n無以立。』\n鯉退而學禮。\n聞斯二者。」\n陳亢退而喜曰：\n「問一得三，\n聞《詩》，\n聞禮，\n又聞君子之遠其子也。」\n邦君之妻，\n君稱之曰夫人，\n夫人自稱曰小童；\n邦人稱之曰君夫人，\n稱諸異邦曰寡小君；\n異邦人稱之\n亦曰君夫人。\n\n"}
{"id": "KR1h0004_017", "series": "KR1h0004", "text": "\n\n陽貨欲見孔子，\n孔子不見，\n歸孔子豚。\n孔子時其亡也，\n而往拜之。\n遇諸塗。\n謂孔子曰：\n「來！\n予與爾言。」\n\n曰：\n「懷其寶而迷其邦，\n可謂仁乎？」\n曰：\n「不可。」\n「好從事而亟失時，\n可謂知乎？」\n曰：\n「不可。」\n「日月逝矣，\n歲不我與。」孔子曰：\n「諾。\n吾將仕矣。」\n孔子曰：\n「諾，\n吾將仕矣！」\n\n子曰：\n「性相近也，\n習相遠也。」\n子曰：\n「唯上知與下愚\n不移。」\n子之武城，\n聞弦歌之聲。\n夫子莞爾而笑，曰：\n「割雞焉用牛刀？」子游對曰：\n「昔者\n偃也聞諸夫子曰：\n『君子學道則愛人，\n小人學道則易使也。』」\n子曰：\n「二三子！\n偃之言是也。\n前言戲之耳。」\n公山弗擾以費畔，\n召，\n子欲往。\n子路不說，\n曰：\n「末之也已，\n何必公山氏之之也？」\n子曰：\n「夫召我者，\n而豈徒哉？\n如有用我者，\n吾其為東周乎？」\n子張問仁於孔子。\n孔子曰：\n「能行五者於天下\n為仁矣。」\n「請問之。」\n曰：\n「恭、寬、信、敏、惠。\n恭則不侮，\n寬則得眾，\n信則人任焉，\n敏則有功，\n惠則足以使人。」\n佛肸召，\n子欲往。\n子路曰：\n「昔者由也聞諸夫子曰：\n『親於其身為不善者，\n君子不入也。』\n佛肸以中牟畔，\n子之往也，如之何？」\n子曰：\n「然，\n有是言也。\n不曰\n堅乎磨而不磷；\n不曰\n白乎涅而不緇。\n吾豈匏瓜也哉？\n焉能繫而不食？」\n子曰：\n「由也！\n女聞六言六蔽矣乎？」\n對曰：\n「未也。」\n「居！\n吾語女。\n好仁不好學，\n其蔽也愚；\n好知不好學，\n其蔽也蕩；\n好信不好學，\n其蔽也賊；\n好直不好學，\n其蔽也絞；\n\n好勇不好學，\n其蔽也亂；\n好剛不好學，\n其蔽也狂。」\n子曰：\n「小子\n何莫學夫《詩》？\n《詩》，\n可以興，\n可以觀，\n可以群，\n可以怨。\n邇之事父，\n遠之事君；\n多識於鳥獸草木之名。」\n子謂伯魚曰：\n「女為《周南》、《召南》矣乎？\n人而不為《周南》、《召南》，\n其猶正牆面而立也與？」\n子曰：\n「禮云禮云，\n玉帛云乎哉？\n樂云樂云，\n鍾鼓云乎哉？」\n子曰：\n「色厲而內荏，\n譬諸小人，\n其猶穿窬之盜也與？」\n子曰：\n「鄉原、\n德之賊也。」\n子曰：\n「道聽而塗說，\n德之棄也。」\n子曰：\n「鄙夫\n可與事君也與哉？\n其未得之也，\n患不得之。\n既得之，\n患失之。\n苟患失之，\n無所不至矣。」\n子曰：\n「古者民有三疾，\n今也或是之亡也。\n古之狂也肆，\n今之狂也蕩；\n古之矜也廉，\n今之矜也忿戾；\n古之愚也直，\n今之愚也詐而已矣。」\n子曰：\n「巧言令色，\n鮮矣仁。」\n子曰：\n「惡紫之奪朱也，\n惡鄭聲之亂雅樂也，\n惡利口之覆邦家者。」\n子曰：\n「予欲無言。」\n子貢曰：\n「子如不言，\n則小子何述焉？」\n子曰：\n「天何言哉？\n四時行焉，\n百物生焉，\n天何言哉？」\n孺悲欲見孔子，\n孔子辭以疾。\n將命者出戶，\n取瑟而歌，\n使之聞之。\n\n宰我問：\n「三年之喪，期已久矣。\n君子三年不為禮，\n禮必壞；\n三年不為樂，\n樂必崩。\n舊穀既沒，\n新穀既升，\n鑽燧改火，\n期可已矣。」\n子曰：\n「食夫稻，\n衣夫錦，\n於女安乎？」\n曰：\n「安。」「女安，\n則為之！\n夫君子之居喪，\n食旨不甘，\n聞樂不樂，\n居處不安，\n故不為也。\n今女安，\n則為之！」\n宰我出。\n子曰：\n「予之不仁也！\n子生三年，\n然後免於父母之懷。\n夫三年之喪，\n天下之通喪也，\n予也\n有三年之愛於其父母乎！」\n子曰：\n「飽食終日，\n無所用心，\n難矣哉！\n不有博弈者乎？\n為之，猶賢乎已。」\n子路曰：\n「君子尚勇乎？」\n子曰：\n「君子義之為上，\n君子有勇而無義為亂，\n小人有勇而無義為盜。」\n子貢曰：\n「君子亦有惡乎？」\n子曰：\n「有惡：\n惡稱人之惡者，\n惡居下流而訕上者，\n惡勇而無禮者，\n惡果敢而窒者。」\n曰：\n「賜也亦有惡乎？」\n「惡徼以為知者，\n惡不孫以為勇者，\n惡訐以為直者。」\n子曰：\n「唯女子與小人為難養也，\n近之則不孫，\n遠之則怨。」\n子曰：\n「年四十而見惡焉，\n其終也已。」\n\n"}
{"id": "KR1h0004_018", "series": "KR1h0004", "text": "\n\n微子去之，\n箕子為之奴，\n比干諫而死。\n孔子曰：\n「殷有三仁焉。」\n柳下惠為士師，\n三黜。\n人曰：\n「子未可以去乎？」\n曰：\n「直道而事人，\n焉往而不三黜？\n枉道而事人，\n何必去父母之邦？」\n齊景公待孔子\n曰：\n「若季氏，則吾不能；\n以季、孟之間待之。」\n曰：\n「吾老矣，\n不能用也。」\n孔子行。\n\n齊人歸女樂，\n季桓子受之，\n三日不朝，\n孔子行。\n\n楚狂接輿\n歌而過孔子\n曰：\n「鳳兮鳳兮！\n何德之衰？\n往者不可諫，\n來者猶可追。\n已而，\n已而！\n今之從政者殆而！」\n孔子下，\n欲與之言。\n趨而辟之，\n不得與之言。\n\n長沮、桀溺耦而耕，\n孔子過之，\n使子路問津焉。\n長沮曰：\n「夫執輿者為誰？」子路曰：\n「為孔丘。」曰：\n「是魯孔丘與？」曰：\n「是也。」\n曰：\n「是知津矣。」問於桀溺。\n桀溺曰：\n「子為誰？」曰：\n「為仲由。」曰：\n「是魯孔丘之徒與？」對曰：\n「然。」\n曰：\n「滔滔者\n天下皆是也，\n而誰以易之？\n且而與其從辟人之士也，\n豈若從辟世之士哉？」\n耰而不輟。\n\n子路行以告。\n夫子憮然曰：\n「鳥獸不可與同群，\n吾非斯人之徒與\n而誰與？\n天下有道，\n丘不與易也。」\n子路從而後，\n遇丈人，\n以杖荷蓧。\n子路問曰：\n「子見夫子乎？」丈人曰：\n「四體不勤，\n五穀不分。\n孰為夫子？」\n植其杖而芸。\n子路拱而立。\n\n止子路宿，\n殺雞為黍而食之，\n見其二子焉。\n明日，\n子路行以告。\n子曰：\n「隱者也。」\n使子路反見之。\n至，則行矣。\n\n子路曰：\n「不仕無義。\n長幼之節，\n不可廢也；\n君臣之義，\n如之何其廢之？\n欲絜其身，\n而亂大倫。\n君子之仕也，\n行其義也。\n道之不行，\n已知之矣。」\n逸民：\n伯夷、叔齊、虞仲、夷逸、朱張、柳下惠、少連。\n子曰：\n「不降其志，\n不辱其身，\n伯夷、叔齊與！」\n謂柳下惠、少連，\n「降志辱身矣，\n言中倫，\n行中慮，\n其斯而已矣。」\n\n謂虞仲、夷逸，\n隱居放言，\n身中清，\n廢中權。\n「我則異於是，\n無可無不可。」\n大師摯適齊，\n亞飯干適楚，\n三飯繚適蔡，\n四飯缺適秦，\n鼓方叔入於河，\n播鼗武入於漢，\n少師陽、擊磬襄入於海。\n\n周公謂魯公曰：\n「君子不弛其親，\n不使大臣怨乎不以。\n故舊無大故，則不棄也。\n無求備於一人！」\n周有八士：\n伯達、伯适、仲突、仲忽、叔夜、叔夏、季隨、季騧。\n\n"}
{"id": "KR1h0004_019", "series": "KR1h0004", "text": "\n\n子張曰：\n「士見危致命，\n見得思義，\n祭思敬，\n喪思哀，\n其可已矣。」\n子張曰：\n「執德不弘，\n信道不篤，\n焉能為有？\n焉能為亡？」\n子夏之門人問交於子張。\n子張曰：\n「子夏云何？」對曰：\n「子夏曰：\n『可者與之，\n其不可者拒之。』」\n子張曰：\n「異乎吾所聞：\n『君子尊賢而容眾，\n嘉善而矜不能。\n我之大賢與，\n於人何所不容？\n我之不賢與，\n人將拒我，\n如之何其拒人也？」\n子夏曰：\n「雖小道，\n必有可觀者焉；\n致遠恐泥，\n是以君子不為也。」\n子夏曰：\n「日知其所亡，\n月無忘其所能，\n可謂好學也已矣。」\n子夏曰：\n「博學而篤志，\n切問而近思，\n仁在其中矣。」\n子夏曰：\n「百工居肆以成其事，\n君子學以致其道。」\n子夏曰：\n「小人之過也必文。」\n子夏曰：\n「君子有三變：\n望之儼然，\n即之也溫，\n聽其言也厲。」\n子夏曰：\n「君子信而後勞其民；\n未信，\n則以為厲己也。\n信而後諫；\n未信，\n則以為謗己也。」\n子夏曰：\n「大德不踰閑，\n小德出入可也。」\n子游曰：\n「子夏之門人小子，\n當洒埽、應對、\n進退，則可矣，\n抑末也。\n本之則無，\n如之何？」\n子夏聞之，曰：\n「噫！\n言游過矣！\n君子之道，\n孰先傳焉？\n孰後倦焉？\n譬諸草木，\n區以別矣。\n君子之道，\n焉可誣也？\n有始有卒者，\n其唯聖人乎！」\n子夏曰：\n「仕而優則學，\n學而優則仕。」\n子游曰：\n「喪致乎哀而止。」\n子游曰：\n「吾友張也\n為難能也，\n然而未仁。」\n曾子曰：\n「堂堂乎張也，\n難與並為仁矣。」\n曾子曰：\n「吾聞諸夫子：\n『人未有自致者也，必也\n親喪乎！』」\n曾子曰：\n「吾聞諸夫子：\n『孟莊子之孝也，\n其他可能也；\n其不改父之臣與父之政，\n是難能也。』」\n孟氏使陽膚為士師，\n問於曾子。\n曾子曰：\n「上失其道，\n民散久矣。\n如得其情，\n則哀矜而勿喜！」\n子貢曰：\n「紂之不善，\n不如是之甚也。\n是以君子惡居下流，\n天下之惡皆歸焉。」\n子貢曰：\n「君子之過也，\n如日月之食焉：\n過也，\n人皆見之；\n更也，\n人皆仰之。」\n衛公孫朝問於子貢曰：\n「仲尼焉學？」\n子貢曰：\n「文武之道，\n未墜於地，\n在人。\n賢者識其大者，\n不賢者識其小者。\n莫不有文武之道焉。\n夫子焉不學？\n而亦何常師之有？」\n叔孫武叔語大夫於朝曰：\n「子貢賢於仲尼。」子服景伯以告子貢。\n\n子貢曰：\n「譬之宮牆，\n賜之牆也及肩，\n闚見室家之好。\n夫子之牆數仞，\n不得其門而入，\n不見宗廟之美，\n百官之富。\n得其門者或寡矣。\n夫子之云，\n不亦宜乎！」\n叔孫武叔毀仲尼。\n子貢曰：\n「無以為也！\n仲尼不可毀也。\n他人之賢者，\n丘陵也，\n猶可踰也；\n仲尼、日月也，\n無得而踰焉。\n\n人雖欲自絕，\n其何傷於日月乎？\n多見其不知量也。」\n陳子禽謂子貢曰：\n「子為恭也，\n仲尼豈賢於子乎？」子貢曰：\n「君子一言以為知，\n一言以為不知，\n言不可不慎也。\n夫子之不可及也，\n猶天之不可階而升也。\n\n夫子之得邦家者，\n所謂\n『立之斯立，\n道之斯行，\n綏之斯來，\n動之斯和。\n其生也榮，\n其死也哀，\n如之何其可及也？』」\n\n"}
{"id": "KR1h0004_020", "series": "KR1h0004", "text": "\n\n堯曰：\n「咨！\n爾舜！\n天之厤數在爾躬，\n允執其中。\n四海困窮，\n天祿永終。」舜亦以命禹。\n\n曰：\n「予小子履\n敢用玄牡，\n敢昭告于皇皇后帝：\n有罪不敢赦。\n帝臣不蔽，\n簡在帝心。\n朕躬有罪，\n無以萬方；\n萬方有罪，\n罪在朕躬。」\n「周有大賚，\n善人是富。\n雖有周親，\n不如仁人。\n百姓有過，\n在予一人。」謹權量，\n審法度，\n脩廢官，\n四方之政行焉。\n\n興滅國，\n繼絕世，\n舉逸民，\n天下之民歸心焉。\n所重：\n民、食、喪、祭。\n寬則得眾，\n信則民任焉，\n敏則有功，\n公則說。\n\n子張問於孔子曰：\n「何如\n斯可以從政矣？」子曰：\n「尊五美，\n屏四惡，\n斯可以從政矣。」\n子張曰：\n「何謂五美？」子曰：\n「君子惠而不費，\n勞而不怨，\n欲而不貪，\n泰而不驕，\n威而不猛。」\n子張曰：\n「何謂惠而不費？」子曰：\n「因民之所利而利之，\n斯不亦惠而不費乎？\n擇可勞而勞之，\n又誰怨？\n欲仁而得仁，\n又焉貪？\n\n君子無眾寡，\n無小大，\n無敢慢，\n斯不亦泰而不驕乎？\n君子正其衣冠，\n尊其瞻視，\n儼然人望而畏之，\n斯不亦威而不猛乎？」\n子張曰：\n「何謂四惡？」子曰：\n「不教而殺謂之虐，\n不戒視成謂之暴，\n慢令致期謂之賊，\n猶之與人也，\n出納之吝\n謂之有司。」\n孔子曰：\n「不知命，\n無以為君子也；\n不知禮，\n無以立也；\n不知言，\n無以知人也。」\n\n"}
