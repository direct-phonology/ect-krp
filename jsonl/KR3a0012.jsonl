{"id": "KR3a0012_001", "series": "KR3a0012", "text": "徐幹中論卷之上　四明薛晨子熙校正\n　　治學第一\n昔之君子成德立行身没而名不朽其故\n何哉學也學也者所以疏神逹思怡情理\n性聖人之上務也民之初載其矇未知譬\n如寶在於玄室有所求而不見白日照焉\n則群物斯辯矣學者心之白日也故先王\n立敎官掌敎國子敎以六德曰智仁聖義\n中和敎以六行曰孝友睦婣任恤敎以六\n藝曰禮樂射御書數三敎備而人道畢矣\n學猶飾也器不飾則無以爲美觀人不學\n則無以有懿德有懿德故可以經人倫爲\n美觀故可以供神明故書曰若作梓材旣\n勤樸斵惟其塗丹雘夫聽黄鐘之聲然後\n知擊缶之細視衮龍之文然後知被褐之\n陋渉庠序之敎然後知不學之困故學者\n如登山焉動而益髙如寤寐焉久而愈足\n顧所由來則杳然其逺以其難而懈之誤\n且非矣詩云髙山仰止景行行止好學之\n謂也倦立而思逺不如速行之必至也矯\n首而徇飛不如循雌之必獲也孤居而願\n智不如務學之必逹也故君子心不苟願\n必以求學身不苟動必以從師言不苟出\n必以博聞是以情性合人而德音相繼也\n孔子曰弗學何以行弗思何以得小子勉\n之斯可謂師人矣馬雖有逸足而不閑輿\n則不爲良駿人雖有美質而不習道則不\n爲君子故學者求習道也若有似乎畫采\n玄黄之色旣著而純皓之體斯亡敝而不\n渝孰知其素歟子夏曰日習則學不忘自\n勉則身不墮亟聞天下之大言則志益廣\n故君子之於學也其不懈猶上天之動猶\n日月之行終身亹亹没而後已故雖有其\n才而無其志亦不能興其功也志者學之\n師也才者學之徒也學者不患才之不贍\n而患志之不立是以爲之者億兆而成之\n者無㡬故君子必立其志易曰君子以自\n強不息大樂之成非取乎一音嘉膳之和\n非取乎一味聖人之德非取乎一道故曰\n學者所以緫群道也群道統乎巳心群言\n一乎已口唯所用之故岀則元亨處則利\n貞黙則立象語則成文述千載之上若共\n一時論殊俗之類若與同室度幽明之故\n若見其情原治亂之漸若指巳効故詩曰\n學有緝熈于光明其此之謂也夫獨思則\n滯而不通獨爲則困而不􁂗人心必有明\n焉必有悟焉如火得風而炎熾如水赴下\n而流速故太昊觀天地而畫八卦燧人察\n時令而鑚火帝軒聞鳳鳴而調律倉頡視\n鳥跡而作書斯大聖之學乎神明而發乎\n物類也賢者不能學於逺乃學於近故以\n聖人爲師昔顔淵之學聖人也聞一以知\n十子貢聞一以知二斯皆觸類而長之篤\n思而聞之者也非唯賢者學於聖人聖人\n亦相因而學也孔子因於文武文武因於\n成湯成湯因於夏后夏后因於堯舜故六\n籍者群聖相因之書也其人雖亡其道猶\n存今之學者勤心以取之亦足以到昭明\n而成博逹矣凡學者大義爲先物名爲後\n大義舉而物名從之然鄙儒之博學也務\n於物名詳於器械矜於詁訓摘其章句而\n不能綂其大義之所極以獲先王之心此\n無異乎女史誦詩内豎傳令也故使學者\n勞思慮而不知道費日月而無成功故君\n子必擇師焉\n　　法象第二\n夫法象立所以爲君子法象者莫先乎正\n容貌愼威儀是故先王之制禮也爲冕服\n采章以旌之爲珮玉鳴璜以聲之欲其尊\n也欲其莊也焉可懈慢也夫容貌者人之\n符表也符表正故情性治情性治故仁義\n存仁義存故盛德著盛德著故可以爲法\n象斯謂之君子矣君子者無尺土之封而\n萬民尊之無刑罰之威而萬民畏之無羽\n籥之樂而萬民樂之無爵禄之賞而萬民\n懷之其所以致之者一也故孔子曰君子\n威而不猛泰而不驕詩云敬爾威儀惟民\n之則若夫墮其威儀恍其瞻視忽其辭令\n而望民之則我者未之有也莫之則者則\n慢之者至矣小人皆慢也而致怨乎人患\n巳之卑而不知其所以然哀哉故書曰惟\n聖罔念作狂惟狂克念作聖人性之所簡\n也存乎幽微人情之所忽也存乎孤獨夫\n幽微者顯之原也孤獨者見之端也胡可\n簡也胡可忽也是故君子敬孤獨而愼幽\n微雖在隱蔽鬼神不得見其隙也詩云肅\n肅兎罝施於中林處獨之謂也又有顛沛\n而不可亂者則成王季路其人也昔者成\n王將崩體被冕服然後發顧命之辭季路\n遭亂結纓而後死白刃之難夫以　之\n困白刃之難猶不忘敬况於逰宴乎故詩\n曰􁂗其深矣方之舟之􁂗其淺矣泳之㳺\n之言必濟也君子口無戯謔之言言必有\n防身無戯謔之行行必有檢故雖妻妾不\n可得而黷也雖朋友不可得而狎也是以\n不愠怒而德行行於閨門不諫諭而風聲\n化乎鄕黨傳稱大人正巳而物自正者蓋\n此之謂也以匹夫之居猶然况得意而行\n於天下者乎唐堯之帝允恭克讓而光被\n四表成湯不敢怠遑而奄有九域文王祗\n畏而造彼區夏易曰觀盥而不薦有孚顒\n若言下觀而化也禍敗之由也則有媟慢\n以爲階可無愼乎昔宋敏碎首於棊局陳\n靈被禍於戯言閻邴造逆於相詬子公生\n弑於嘗黿是故君子居身也謙在敵也讓\n臨下也莊奉上也敬四者備而怨咎不作\n福禄從之詩云靖恭爾位正直是與神之\n聽之式糓以汝故君子之交人也歡而不\n媟和而不同好而不佞詐學而不虚行易\n親而難媚多怨而寡非故無絶交無畔朋\n書曰愼始而敬終以不困夫禮也者人之\n急也可終身蹈而不可須臾離也須臾離\n則慆慢之行臻焉須臾忘則慆慢之心生\n焉况無禮而可以終始乎夫禮也者敬之\n經也敬也者禮之情也無敬無以行禮無\n禮無以節敬道不偏廢相須而行是故能\n盡敬以從禮者謂之成人過則生亂亂則\n災及其身昔晉惠公以慢端而無嗣文公\n以肅興國郤犨以傲享徴亡冀缺以敬\n妻受服子圉以大明昭亂薳罷以旣醉保\n禄良霄以鶉奔䘮家子展以草蟲昌族君\n子感凶德之如彼見吉德之如此故立必\n磬折坐必抱鼓周旋中䂓折旋中矩視不\n離乎結繪之間言不越乎表著之位聲氣\n可範精神可愛俯仰可宗揖讓可貴述作\n有方動靜有常帥禮不荒故爲萬夫之望\n也\n　脩本第三\n人心莫不有理道至乎用之則異矣或用\n乎巳或用乎人用乎已者謂之務本用乎\n人者謂之近末君子之理也先務其本故\n德建而怨寡小人之理也先近其末故功\n廢而讐多孔子之制春秋也詳内而略外\n急己而寛人故於魯也小惡必書於衆國\n也大惡始筆夫見人而不自見者謂之矇\n聞人而不自聞者謂之聵慮人而不自慮\n者謂之瞀故明莫大乎自見聦莫大乎自\n聞睿莫大乎自慮此三者舉之甚輕行之\n甚邇而莫之知也故知者舉甚輕之事以\n任天下之重行甚邇之路以窮天下之逺\n故德彌髙而基彌固勝彌衆而愛彌廣易\n曰復亨出入無疾朋來無咎其斯之謂歟\n君子之於己也無事而不懼焉我之有善\n懼人之未吾好也我之有不善懼人之未\n吾惡也見人之善懼我之不能脩也見人\n之不善懼我之必若彼也故其嚮道止則\n隅坐行則驂乘上懸乎冠緌下繫乎帶珮\n晝也與之逰夜也與之息此盤銘之謂日\n新易曰日新之謂盛德孔子曰弟子勉之\n汝母自舎人猶舎汝况自舎乎人違汝其\n逺矣故君子不恤年之將衰而憂志之有\n倦不寢道焉不宿義矣夫行異乎言言之\n錯也無周於智言異乎行行之錯也有傷\n於仁是故君子務以行前言也人之過在\n於哀死而不在於愛生在於悔徃而不在\n於懷來喜語乎巳然好争乎遂事墮於今\n日而懈於後旬如斯以及於老故野人之\n事不勝其悔君子之悔不勝其事孔子謂\n子張曰師吾欲聞彼將以改此也聞彼而\n不改此雖聞何益故書舉穆公之誓善變\n也春秋書衞北宫括伐秦善攝也夫珠之\n含礫瑾之挾瑖斯其性與良工爲之以純\n其性若夫素然故觀二物之旣純而知仁\n德之可粹也優者取多焉劣者取少焉在\n人而巳孰禁我哉乘扁舟而濟者其身也\n安粹大道而動者其業也美故詩曰追琢\n其章金玉其相勉勉我王綱紀四方先民\n有言明出乎幽著生乎微故宋井之霜以\n基昇正之寒黄蘆之萌以兆大中之暑事\n亦如之故君子修德始乎笄丱終乎鮐背\n創乎夷原成乎喬嶽易曰升元亨用見大\n人勿恤南征吉積小致大之謂也小人朝\n爲而夕求其成坐施而立望其反行一日\n之善而求終身之譽譽不至則曰善無益\n矣遂疑聖人之言背先王之敎存其舊術\n順其常好是以身辱名賤而不免爲人役\n也孔子曰小人何以夀爲一日之不能善\n矣久惡惡之甚也蓋人有大惑而不能自\n知者舎有而思無也舎易而求難也身之\n與家我之有也治之誠易而不肎爲也人\n之與國我所無也治之誠難而願之也雖\n曰吾有術吾有術誰信之歟故懷疾者人\n不使爲醫行穢者人不使畫法以無驗也\n子思曰能勝其心於勝人乎何有不能勝\n其心如勝人何故一尺之錦足以見其巧\n一仭之身足以見其治是以君子愼其寡\n也道之於人也其簡且易耳其修之也非\n若採金攻玉之渉歴艱難也非若求盈司\n利之競逐囂煩也不要而遘不徴而盛四\n時嘿而成不言而信德配乎天地功侔乎\n四時名參乎日月此虞舜大禹之所以由\n匹夫登帝位解布衣被文采者也故古語\n曰至德之貴何徃不遂至德之榮何徃不\n成後之君子雖不及行亦將至之云耳琴\n瑟鳴不爲無聽而失其調仁義行不爲無\n人而㓕其道故絃絶而宫商亡身死而仁\n義廢曾子曰士任重而道逺仁以爲巳任\n不亦重乎死而後巳不亦逺乎夫路不險\n則無以知馬之良任不重則無以知人之\n德君子自強其所重以取福小人日安其\n所輕以取禍或曰斯道豈信哉曰何爲其\n不信也丗之治也行善者獲福爲惡者得\n禍及其亂也行善者不獲福爲惡者不得\n禍變數也知者不以變數疑常道故循福\n之所自來防禍之所由至也遇不遇非我\n也其時也夫施吉報凶謂之命施凶報吉\n謂之幸守其所志而巳矣易曰君子以致\n命遂志然行善而不獲福猶多爲惡而不\n得楇猶少緫夫二者豈可舎多而從少也\n曾子曰人而好善福雖未至禍其逺矣人\n而不好善禍雖未至福其逺矣故詩曰習\n習谷風惟山崔巍何木不死何草不萎言\n盛陽布德之月草木猶有枯落而與時謬\n者况人事之應報乎故以歲之有凶穰而\n荒其稼穡者非良農也以利之有盈縮而\n棄其資貨者非良賈也以行之有禍福而\n改其善道者非良士也詩云顒顒卬卬如\n珪如璋令聞令望愷悌君子四方爲綱舉\n珪璋以喻其德貴不變也\n　　虚道第四\n人之爲德其猶虚器歟器虚則物注滿則\n止焉故君子常虚其心志恭其容貌不以\n逸群之才加乎衆人之上視彼猶賢自視\n猶不足也故人願告之而不倦易曰君子\n以虚受人詩曰彼姝者子何以告之君子\n之於善道也大則大識之小則小識之善\n無大小咸載於心然後舉而行之我之所\n有既不可奪而我之所無又取於人是以\n功常前人而人後之也故夫才敏過人未\n足貴也博辯過人未足貴也勇决過人未\n足貴也君子之所貴者遷善懼其不及改\n惡恐其有餘故孔子曰顔氏之子其殆庻\n㡬乎有不善未嘗不知知之未嘗復行夫\n惡猶疾也攻之則益悛不攻則日甚故君\n子相求也非特興善也將以攻惡也惡不\n廢則善不興自然之道也易曰比之匪人\n不利君子貞大徃小來隂長陽消之謂也\n先民有言人之所難者二樂攻其惡者難\n以惡告人者難夫惟君子然後能爲已之\n所難能到人之所難致旣能其所難也猶\n恐舉人惡之輕而舎已惡之重君子患其\n如此也故反之復之鑽之核之然後彼之\n所懷者竭始盡知巳惡之重矣旣知已惡\n之重者而不能取彼又將舎巳况拒之者\n乎夫酒食人之所愛者也而人相見莫不\n進焉不吝於所愛者以彼之嗜之也使嗜\n者甚於酒食人豈愛之故忠言之不出以\n未有嗜之者也詩云匪言不能胡斯畏忌\n目也者能逺察而不能近見其心亦如之\n君子誠知心之\n似目也是以務鑒於人以觀得失故視不\n過垣墻之裏而見邦國之表聽不過閾𣙗\n之内而聞千里之外因人也人之\n耳目盡爲我用則我之聦明無敵於天下\n矣是謂人一之我萬之人塞之我通之故\n知其髙不可爲員其廣不可爲方先王之\n禮左史記事右史記言師瞽誦詩庻僚箴\n誨噐用載銘筵席書戒月考其爲歳㑹其\n行所以自供正也昔衞武公年過九十猶\n夙夜不怠思聞訓道命其群臣曰無謂我\n老耄而舎我必朝夕交戒又作抑詩以自\n儆也衞人誦其德爲賦淇澳且曰睿聖凡\n興國之君未有不然者也故易曰君子以\n恐懼修省下愚反此道也以爲已旣仁矣\n智矣神矣明矣兼此四者何求乎衆人是\n以辜罪昭著腥德發聞百姓傷心鬼神怨\n痛曾不自聞愈休如也若有告之者則曰\n斯事也徒生乎子心岀乎子口於是刑焉\n戮焉辱焉禍焉不能免則曰與我異德故\n也未逹我道故也又安足責是巳之非遂\n初之繆至於身危國亡可痛矣夫詩曰誨\n爾諄諄聽之藐藐匪用爲敎覆用爲虐蓋\n聞舜之在鄕黨也非家饋而戶贈之也人\n莫不稱善焉象之在鄕黨也非家奪而戶\n掠之也人莫不稱惡焉由此觀之人無賢\n愚見善則譽之見惡則謗之此人情也未\n必有私愛也未必有私憎也今夫立身不\n爲人之所譽而爲人之所謗者未盡爲善\n之理也盡爲善之理將若舜焉人雖與舜\n不同其敢謗之乎故語稱救寒莫如重裘\n止謗莫如修身療暑莫如親氷信矣哉\n　　貴驗第五\n事莫貴乎有驗言莫棄乎無徴言之未有\n益也不言未有損也水之寒也火之熱也\n金石之堅剛也此數物未嘗有言而人莫\n不知其然者信著乎其體也使吾所行之\n信若彼數物而誰其疑我哉今不信吾所\n行而怨人之不信也猶敎人執鬼縳魅而\n怨人之不得也惑亦甚矣孔子曰欲人之\n信巳也則微言而篤行之篤行之則用日\n久用日久則事著明事著明則有目者莫\n不見也有耳者莫不聞也其可誣哉故根\n深而枝葉茂行久而名譽逺易曰恒亨無\n咎利貞言久於其道也伊尹放太甲展季\n覆寒女商魯之民不稱滛篡焉何則積之\n於素也故染不積則人不觀其色行不積\n則人不信其事子思曰同言而信信在言\n前也同令而化化在令外也謗言也皆縁\n類而作倚事而興加其似者也誰謂華岱\n之不髙江漢之不長與君子修德亦髙而\n長之將何患矣故求己而不求諸人非自\n強也見其所存之冨耳子思曰事自名也\n聲自呼也貌自眩也物自處也人自官也\n無非自巳者故怨人之謂壅怨巳之謂通\n通也知所悔壅也遂所誤遂所誤也親戚\n離之知所悔也疏逺附之疏逺附也常安\n樂親戚離也常危懼自生民以來未有不\n然者也殷紂爲天子而稱獨夫仲尼爲匹\n夫而稱素王盡此類也故善釣者不易淵\n而殉魚君子不降席而追道治乎八尺之\n中而德化光矣古之人謌曰相彼玄鳥止\n于陵阪仁道在近求之無逺人情也莫不\n惡謗而卒不免乎謗其故何也非愛致力\n而不巳之也巳之之術反也謗之爲名也\n逃之而愈至距之而愈來訟之而愈多明\n乎此則君子不足爲也闇乎此則小人不\n足得也帝舜屢省禹拜昌言明乎此者也\n厲王蒙戮吳起刺之闇乎此者也皆書名\n前䇿著形列圖或爲丗法或爲丗戒可不\n愼之曾子曰或言予之善予惟恐其聞或\n言予之不善惟恐過而見予之鄙色焉故\n君子服過也非徒飾其辭而巳誠發乎中\n心形乎容貌其愛之也深其更之也速如\n追兎惟恐不逮故有進業無退功詩曰相\n彼脊令載飛載鳴我日斯邁而月斯征遷\n善不懈之謂也夫聞過而不改謂之䘮心\n思過而不改謂之失體失體䘮心之人禍\n亂之所及也君子舎旃周書有言人毋鑒\n於水鑒於人也鑒也者可以察形言也者\n可以知德小人恥其面之不及子都也君\n子恥其行之不如堯舜也故小人尚明鑒\n君子尚至言至言也非賢友則無取之故\n君子必求賢友也詩曰伐木丁丁鳥鳴嚶\n嚶岀自幽谷遷于喬木言朋友之義務在\n切直以升於善道者也故君子不友不如\n巳者非羞彼而大我也不如巳者須巳而\n植者也然則扶人不暇將誰相我哉吾之\n僨也亦無日矣故僨■則縱多友邪則巳\n僻也是以君子愼取友也孔子曰居而得\n賢友福之次也夫賢者言足聽貌足象行\n足法加乎善奨人之美而好攝人之過其\n不隱也如影其不諱也如響故我之憚之\n若嚴君在堂而神明處室矣雖欲爲不善\n其敢乎故求益者之居逰也必近所畏而\n逺所易詩云無棄爾輔員于爾輻屢顧爾\n僕不輸爾載親賢求助之謂也\n　　貴言第六\n君子必貴其言貴其言則尊其身尊其身\n則重其道重其道所以立其敎言費則身\n賤身賤則道輕道輕則敎廢故君子非其\n人則弗與之言若與之言必以其方農夫\n則以稼穡百工則以技巧商賈則以貴賤\n府史則以官守大夫及士則以法制儒生\n則以學業故易曰艮其輔言有序不失事\n中之謂也若夫父慈子孝姑愛婦順兄友\n弟恭夫敬妻聽朋友必信師長必敎有司\n日月慮知乎州閭矣雖庸人則亦循循然\n與之言此可也過此而徃則不可也故君\n子之與人言也使辭足以逹其知慮之所\n至事足以合其性情之所安弗過其任而\n強牽制也苟過其任而強牽制則將昏瞀\n委滯而遂疑君子以爲欺我也不則曰無\n聞知矣非故也明偏而示之以幽弗能照\n也聽寡而告之以微弗能察也斯所資於\n造化者也雖曰無訟其如之何故孔子曰\n可與言而不與之言失人不可與言而與\n之言失言知者不失人亦不失言夫君子\n之於言也所致貴也雖有夏后之璜商湯\n之駟弗與易也今以施諸俗士以爲志誣\n而弗貴聽也不亦辱巳而傷道乎是以君\n子將與人語大本之源而談性義之極者\n必先度其心志本其器量視其銳氣察其\n堕衰然後唱焉以觀其和導焉以觀其隨\n隨和之徴發乎音聲形乎視聽著乎顔色\n動乎身體然後可以發■而歩逺功察而\n治微於是乎闓張以致之因來以進之審\n諭以明之雜稱以廣之立凖以正之疏煩\n以理之疾而勿迫徐而勿失雜而勿結放\n而勿逸欲其自得之也故大禹善治水而\n君子善導人導人必因其性治水必因其\n勢是以功無敗而言無弃也荀卿曰禮恭\n然後可與言道之方辭順然後可與言道\n之理色從然後可與言道之致有争氣者\n勿與辨也孔子曰惟君子然後能貴其言\n貴其色小人能乎哉仲尼荀卿先後知之\n問者曰或有周乎上哲之至論通乎大聖\n之洪業而好與俗士辨者何也曰以俗士\n爲必能識之故也何以驗之使彼有金石\n絲竹之樂則不奏乎聾者之側有山龍華\n蟲之文則不陳乎瞽者之前知聾者之不\n聞也知瞽者之不見也於巳之心分數明\n白至與俗士而獨不然者知分數者不明\n也不明之故何也夫俗士之牽逹人也猶\n鶉鳥之欺孺子也鶉鳥之性善近人飛不\n峻也不速也蹲蹲然似若將可獲也卒至\n乎不可獲是孺子之所以䠅膝踠足而不\n以爲弊也俗士之與逹人言也受之雖不\n肎拒之則無說然而有贊焉有和焉若將\n可寤卒至乎不可寤是逹人之所以乾唇\n竭聲而不舎也斯人也固逹之蔽者也非\n逹之逹者也雖能言之猶夫俗士而巳矣\n非惟言也行亦如之得其所則尊榮失其\n所則賤辱昔倉梧丙娶妻美而以與其兄\n欲以爲讓也則不如無讓焉尾生與婦人\n期於水邉水暴至不去而死欲以爲信也\n則不如無信焉葉公之黨其父攘羊而子\n證之欲以爲直也則不如無直焉陳仲子\n不食母兄之食出居於陵欲以爲潔也則\n不如無潔焉宗魯受齊豹之謀死孟縶之\n難欲以爲義也則不如無義焉故凢道蹈\n之旣難錯之益不易是以君子愼諸巳以\n爲徃鑒焉\n　　藝紀第七\n藝之興也其由民心之有智乎造藝者將\n以有理乎民生而心知物知物而欲作欲\n作而事繁事繁而莫之能理也故聖人因\n智以造藝因藝以立事二者近在乎身而\n逺在乎物藝者所以旌智飾能統事御群\n也聖人之所不能巳也藝者\n所以事成德者也德者以道率身者也藝\n者德之枝葉也德者人之根榦也斯二物\n者不偏行不獨立木無枝葉則不能豐其\n根榦故謂之瘣人無藝則不能成其德故\n謂之野若欲爲夫君子必兼之乎先王之\n欲人之爲君子也故立保民掌敎六藝一\n曰五禮二曰六樂三曰五射四曰五御五\n曰六書六曰九數敎六儀一曰祭祀之容\n二曰賓客之容三曰朝廷之容四曰䘮紀\n之容五曰軍旅之容六曰車馬之容大胥\n掌學士之版春入學舎采合萬舞秋班學\n合聲諷誦講習不解於時故詩曰菁菁者\n莪在彼中阿旣見君子樂且有儀美育■\n材其猶人之於藝乎旣脩其質且加其文\n文質著然後體全體全然後可登乎清廟\n而可羞乎王公故君子非仁不立非義不\n行非藝不治非容不莊四者無愆而聖賢\n之器􁂗矣易曰冨有之謂大業其斯之謂\n歟君子者表裏稱而本末度者也故言貌\n稱乎心志藝能度乎德行美在其中而暢\n於四支純粹内實光輝外著孔子曰君子\n恥有其服而無其容恥有其容而無其辭\n恥有其辭而無其行故寳玉之山土木必\n潤盛德之士文藝必衆昔在周公嘗猶豫\n於斯矣孔子稱安上治民莫善於禮移風\n易俗莫善於樂存乎六藝者著其末節也\n謂夫陳籩豆置尊爼執羽籥擊鐘磬升降\n趨翔屈伸俯仰之數也非禮樂之本也禮\n樂之本也者其德音乎詩云我有嘉賓德\n音孔昭視民不佻君子是則是效我有㫖\n酒嘉賓式宴以敖此禮樂之所貴也故恭\n恪廉讓藝之情也中和平直藝之實也齊\n敏不匱藝之華也威儀孔時藝之飾也通\n乎群藝之情實者可與論道識乎群藝之\n華飾者可與講事事者有司之職也道者\n君子之業也先王之賤藝者蓋賤有司也\n君子兼之則貴也故孔子曰志於道據於\n德依於仁㳺於藝藝者心之使也仁之聲\n也義之象也故禮以考敬樂以敦愛射以\n平志御以和心書以綴事數以理煩敬考\n則民不慢愛敦則群生恱志平則怨尤亡\n心和則離德睦事綴則法戒明煩理則物\n不悖六者雖殊其致一也其道則君子專\n之其事則有司共之此藝之大體也\n　　覈辯第八\n俗士之所謂辯者非辯也非辯而謂之辯\n者蓋聞辯之名而不知辯之實故目之妄\n也俗之所謂辯者利口者也彼利口者苟\n美其聲氣繁其辭令如激風之至如暴雨\n之集不論是非之性不識曲直之理期於\n不窮務於必勝以故淺識而好奇者見其\n如此也固以爲辯不知木訥而逹道者雖\n口屈而心不服也夫辯者求服人心也非\n屈人口也故辯之爲言別也爲其善分別\n事類而明處之也非謂言辭切給而以陵\n蓋人也故傳稱春秋微而顯婉而辯者然\n則辯之言必約以至不煩而諭疾徐應節\n不犯禮敎足以相稱樂盡人之辭善致人\n之志使論者各盡得其願而與之得解其\n稱也無其名其理也不獨顯若此則可謂\n辯故言有拙而辯者焉有巧而不辯者焉\n君子之辯也欲以明大道之中也是豈取\n一坐之勝哉人心之於是非也如口於味\n也口者非以己之調膳則獨美而與人調\n之則不美也故君子之於道也在彼猶在\n巳也苟得其中則我心恱焉何擇於彼苟\n失其中則我心不恱焉何取於此故其論\n也遇人之是則止矣遇人之是而猶不止\n苟言苟辯則小人也雖美說何異乎鵙之\n好鳴鐸之喧譁哉故孔子曰小人毀訾以\n爲辯絞急以爲智不遜以爲勇斯乃聖人\n所惡而小人以爲美豈不哀哉夫利口之\n所以得行乎丗也蓋有由也且利口者心\n足以見小數言足以盡巧辭給足以應切\n問難足以斷俗疑然而好說而不倦諜諜\n如也夫類族辯物之士者寡而愚闇不逹\n之人者多孰知其非乎此其所無用而不\n見廢也至賤而不見遺也先王之法折言\n破律亂名改作者殺之行僻而堅言僞而\n辯記醜而博順非而澤者亦殺之爲其疑\n衆惑民而潰亂至道也孔子曰巧言亂德\n惡似而非者也\n　　智行第九\n或問曰士或明哲窮理或志行純篤二者\n不可兼聖人將何取對曰其明哲乎夫明\n哲之爲用也乃能殷民阜利使萬物無不\n盡其極者也聖人之可及非徒空行也智\n也伏羲作八卦文王增其辭斯皆窮神知\n化豈徒特行善而巳乎易離象稱大人以\n繼明照於四方且大人聖人也其餘象皆\n稱君子蓋君子通於賢者也聦明惟聖人\n能盡之大才通人有而不能盡也書美唐\n堯欽明爲先驩兠之舉共工四嶽之薦鯀\n堯知其行衆尚未知信也若非堯則裔土\n多凶族兆民長愁苦矣明哲之功也如是\n子將何從或曰俱謂賢者耳何乃以聖人\n論之對曰賢者亦然人之行莫大於孝莫\n顯於清曾參之孝有虞不能易原憲之清\n伯夷不能間然不得與㳺夏列在四行之\n科以其才不如也仲尼問子貢曰汝與囘\n也孰愈對曰賜也何敢望囘囘也聞一以\n知十賜也聞一以知二子貢之行不若顔\n淵逺矣然而不服其行服其聞一知十由\n此觀之盛才所以服人也仲尼亦奇顔淵\n之有盛才也故曰囘也非助我者也於吾\n言無所不說顔淵逹於聖人之情故無窮\n難之辭是以能獨獲亹亹之譽爲七十子\n之冠曾參雖質孝原憲雖體清仲尼未甚\n嘆也或曰苟有才智而行不善則可取乎\n對曰何子之難喻也水能勝火豈一升之\n水灌一林之火哉柴也愚何嘗自投於井\n夫君子仁以博愛義以除惡信以立情禮\n以自節聦以自察明以觀色謀以行權智\n以辨物豈可無一哉謂夫多少之間耳且\n管仲背君事讐奢而失禮使桓公有九合\n諸侯一匡天下之功仲尼稱之曰微管仲\n吾其被髪左祍矣召忽伏節死難人臣之\n美義也仲尼比爲匹夫匹婦之爲諒矣是\n故聖人貴才智之特能立功立事益於丗\n矣如愆過多才智少作亂有餘而立功不\n足仲尼所以避陽貨而誅少正卯也何謂\n可取乎漢髙祖數頼張子房權謀以建帝\n業四皓雖美行而何益夫倒懸此固不可\n同日而論矣或曰然則仲尼曰未知焉得\n仁乃髙仁耶何謂也對曰仁固大也然則\n仲尼此亦有所激然非專小智之謂也若\n有人相語曰彼尚無有一智也安得乃知\n爲仁乎昔武王崩成王㓜周公居攝管蔡\n啓殷畔亂周公誅之成王不逹周公恐之\n天乃雷電風雨以彰周公之徳然後成王\n寤成王非不仁厚於骨肉也徒以不聦叡\n之故助畔亂之人㡬䘮周公之功而墜文\n武之業召公見周公之旣反政而猶不知\n疑其貪位周公爲之作君奭然後恱夫以\n召公懷聖之資而猶若此乎末業之士苟\n失一行而智略褊短亦可懼矣仲尼曰可\n與立未可與權孟軻曰子莫執中執中無\n權猶執一也仲尼孟軻可謂逹於權智之\n實者也殷有三仁微子介於石不終日箕\n子内難而能正其志比干諫而剖心君子\n以微子爲上箕子次之比干爲下故春秋\n大夫見殺皆譏其不能以智自免也且徐\n偃王知脩仁義而不知用武終以亡國魯\n隱公懷讓心而不知佞僞終以致殺宋襄\n公守節而不知權終以見執晉伯宗好直\n而不知時變終以隕身叔孫豹好善而不\n知擇人終以凶餓此皆蹈善而少智之謂\n也故大雅貴旣明且哲以保其身夫明哲\n之士者威而不懾困而能通决嫌定疑辨\n物居方欀禍於忽杪求福於未萌見變事\n則逹其機得經事則循其常巧言不能推\n令色不能移動作可觀則出辭爲師表比\n諸志行之士不亦謬乎\n　　爵禄第十\n或問古之君子貴爵禄歟曰然諸子之書\n稱爵禄非貴也資財非冨也何謂乎曰彼\n遭丗之亂見小人富貴而有是言非古也\n古之制爵禄也爵以居有德禄以養有功\n功大者禄厚德逺者爵尊功小者其禄薄\n德近者其爵卑是故觀其爵則別其人之\n德也見其禄則知其人之功也不待問之\n古之君子貴爵禄者蓋以此也非以黼黻\n華乎其身芻豢之適於其口也非以美色\n恱乎其目鐘鼓之樂乎其耳也孔子曰邦\n有道貧且賤焉恥也明王在上序爵班禄\n而不以逮也君子以爲至羞何賤之有乎\n先王將建諸侯而錫爵禄也必於清廟之\n中陳金石之樂宴賜之禮宗人擯相内史\n作策也其頌曰文王旣勤止我應受之敷\n時繹思我徂維求定時周之命於繹思由\n此觀之爵禄者先王之所重也非所輕也\n故書曰無曠庻官天工人其代之爵禄之\n賤也由處之者不冝也賤其人斯賤其位\n矣其貴也由處之者冝之也貴其人斯貴\n其位矣詩云君子至止黻衣綉裳佩玉鏘\n鏘壽考不忘黻衣綉裳君子之所服也愛\n其德故美其服也暴亂之君子非無此服\n也而民弗美也位亦如之昔周公相王室\n以君天下聖德昭聞王勛弘大成王封以\n少昊之墟地方七百里錫之山川土田附\n庸備物典策官司彛器龍旗九旒祀帝於\n郊太公亮武王克商寜亂王封之爽鳩氏\n之墟東至於海西至於河南至於穆陵北\n至於無棣五侯九伯汝實征之丗祚太師\n撫寧東夏當此之時孰謂富貴不爲榮寵\n者乎自時厥後文武之敎衰黜陟之道廢\n諸侯僭恣大夫丗位爵人不以德禄人不\n以功竊國而貴者有之竊地而富者有之\n姦邪得願仁賢失志於是則以富貴相詬\n病矣故孔子曰邦無道富且貴焉恥也然\n則富貴美惡存乎其丗也易曰聖人之大\n寳曰位何以爲聖人之大寳曰位位也者\n立德之機也勢也者行義之杼也聖人蹈\n機握杼織成天地之化使萬物順焉人倫\n正焉六合之内各竟其願其爲大寳不亦\n宜乎故聖人以無勢位爲窮百工以無器\n用爲困困則其資亡窮則其道廢故孔子\n栖栖而不居者蓋憂道廢故也易曰井渫\n不食爲我心惻可用汲王明並受其福夫\n登髙而建旌則其所視者廣矣順風而振\n鐸則其所聞者逺矣非旌色之益明鐸聲\n之益逺也所託者然也况居富貴之地而\n行其政令者也故舜爲匹夫猶民也及其\n受终於文祖稱曰予一人則西王母來獻\n白環周公之爲諸侯猶臣也及其踐明堂\n之柞負斧扆而立則越裳氏來獻白雉故\n身不尊則施不光居不髙則化不博易曰\n豐亨無咎王假之勿憂宜日中身尊居髙\n之謂也斯事也聖人之所務也雖然求之\n有道得之有命舜禹孔子可謂求之有道\n矣舜禹得之孔子不得之可謂有命矣非\n惟聖人賢者亦然稷契伯益伊尹傅說得\n之者也顔淵閔子騫冉耕仲弓不得者也\n故良農不患壃埸之不修而患風雨之不\n節君子不患道德之不建而患時丗之不\n遇詩曰駕彼四牡四牡項領我瞻四方蹙\n蹙靡所騁傷道之不遇也豈一丗哉豈一\n丗哉\n徐幹中論卷之上\n"}
{"id": "KR3a0012_002", "series": "KR3a0012", "text": "徐幹中論卷之下　四明薛晨子熈校正\n　考僞第十一\n仲尼之没于今數百年矣其間聖人不作\n唐虞之法微三代之敎息大道陵遲人倫\n之中不定於是惑丗盗名之徒因夫民之\n離聖敎日久也生邪端造異術假先王之\n遺訓以縁飾之文同而實違貌合而情逺\n自謂得聖人之眞也各兼說特論誣謠一\n丗之人誘以僞成之名懼以虚至之謗使\n人憧憧乎得亡惙惙而不定䘮其故性而\n不自知其迷也咸相與祖述其業而寵狎\n之斯術之於斯民也猶内關之疾也非有\n痛癢煩苛於身情志慧然不覺疾之巳深\n也然而期日旣至則血氣暴竭故内關之\n疾疾之中夭而扁鵲之所甚惡也以盧醫\n不能別而遘之者不能攻也昔楊朱墨翟\n申不害韓非田駢公孫龍汨亂乎先王之\n道譸張乎戰國之丗然非人倫之大患也\n何者術異乎聖人者易辨而從之者不多\n也今爲名者之異乎聖人也微視之難見\n丗莫之非也聽之難聞丗莫之舉也何則\n勤逺以自旌託之乎疾固廣求以合衆託\n之乎仁愛枉直以取舉託之乎隨時屈道\n以弭謗託之乎畏愛多識流俗之故麤誦\n詩書之文託之乎博文飾非而言好無倫\n而辭察託之乎通理居必人才遊必帝都\n託之乎觀風然而好變易姓名求之難獲\n託之乎能靜卑屈其體輯柔其顔託之乎\n煴恭然而時有距絶擊斷嚴厲託之乎獨\n立奨育童蒙訓之以巳術託之乎勤誨金\n玉自待以神其言託之乎說道其大抵也\n苟可以收名而不必獲實則不去也可以\n獲實而不必收名則不居也汲汲乎常懼\n當時之不我尊也皇皇爾又懼來丗之不\n我尚也心疾乎内形勞於外然其智調足\n以將之便巧足以荘之稱託比類足以充\n之文辭聲氣足以飾之是以欲而如讓躁\n而如靜幽而如明跛而如正考其所由來\n則非堯舜之律也核其所自出又非仲尼\n之門也其囘遹而不度窮涸而無源不可\n經方致逺甄物成化斯乃巧人之雄也而\n僞夫之傑也然中才之徒咸拜手而贊之\n揚聲以和之𬒳死而後論其遺烈\n不逮悲夫人之䧟溺蓋如此乎孔子曰不\n患人之不已知者雖語我曰吾爲善吾不\n信之矣何者以其泉不自中涌而注之者\n從外來也苟如此則處道之心不明而執\n義之意不著雖依先王稱詩書將何益哉\n以此毒天下之民莫不離本趣末事以僞\n成紛紛擾擾馳騖不巳其流于丗也至於\n父盗子名兄竊弟譽骨肉相詒朋友相詐\n此大亂之道也故求名者聖人至禁也昔\n衞公孟多行無禮取憎於國人齊豹殺之\n以爲名春秋書之曰盗其傳曰是故君子\n動則思禮行則思義不爲利囘不爲義疚\n或求名而不得或欲蓋而名章懲不義也\n齊豹爲衞司㓂守嗣大夫作而不義其書\n爲盗邾庻其莒牟夷邾黒肱以土地出求\n食而巳不求其名賤而必書此二物者所\n以懲肆而去貪也若艱難其身以險危大\n人而有名章徹攻難之士將奔走之若竊\n邑叛君以徼大利而無名貪冐之民將寘\n力焉是以春秋書齊豹曰盗三叛人名以\n懲不義數惡無禮其善志也問者曰齊豹\n之殺人以爲巳名故仲尼惡而盗之今爲\n名者豈有殺之罪耶曰春秋之中其殺人\n者不爲少然而不盗不巳聖人之善惡也\n必權輕重數衆寡以定之夫爲名者使眞\n僞相冐是非易位而民有所化此邦家之\n大災也殺人者一人之害也安可相比也\n然則何取於殺人者以書盗乎荀卿亦曰\n盗名不如盗貨鄕愿亦無殺人之罪也而\n仲尼惡之何也以其亂德也今僞名者之\n亂德也豈徒鄕愿之謂乎萬事雜錯變數\n滋生亂德之道固非一端而巳書曰靜言\n庸違象恭滔天皆亂德之類也春秋外傳\n曰姦仁爲佻姦禮爲羞姦勇爲賊夫仁禮\n勇道之美者也然行之不以其正則不免\n乎大惡故君子之於道也審其所以守之\n愼其所以行之問者曰仲尼惡殁丗而名\n不稱又疾僞名然則將何執曰是安足怪\n哉名者所以名實也實立而名從之非名\n立而實從之也故長形立而名之曰長短\n形立而名之曰短非長短之名先立而長\n短之形從之也仲尼之所貴者名實之名\n也貴名乃所以貴實也夫名之繫於實也\n猶物之繫於時也物者春也吐華夏也布\n葉秋也凋零冬也成實斯無爲而自成者\n也若強爲之則傷其性矣名亦如之故僞\n名者皆欲傷之者也人徒知名之爲善不\n知僞善者爲不善也惑甚矣求名有三少\n而求多遲而求速無而求有此三者不僻\n爲幽昧離乎正道則不獲也固非君子之\n所能也君子者能成其心心成則内定内\n定則物不能亂物不能亂則獨樂其道獨\n樂其道則不聞爲聞不顯爲顯故禮稱君\n子之道闇然而日彰小人之道的然而日\n亡君子之道淡而不厭簡而文温而理知\n逺之近知風之自知微之顯可與入德矣\n君子之不可及者其惟人之所不見乎夫\n如是者豈將反側於亂丗而化庸人之未\n稱哉\n　譴交第十二\n民之好交㳺也不及聖王之丗乎古之不\n交㳺也將以自求乎昔聖王之治其民也\n任之以九職紏之以八刑導之以五禮訓\n之以六樂敎之以三物習之以六容使民\n勞而不至於困逸而不至於荒當此之時\n四海之内進德脩業勤事而不暇詎敢滛\n心舎力作爲非務以害休功者乎自王公\n至於列士莫不成正畏相厥職有恭不敢\n自暇自逸故春秋外傳曰天子大采朝日\n與三公九卿祖識地德日中考政與百官\n之政事師尹惟旅牧相宣序民事少采夕\n月與太史司載紏䖍天刑日入監九御潔\n奉禘郊之粢盛而後即安諸侯朝修天子\n之業命晝考其國職夕省其典刑夜警其\n百工使無慆淫而後即安卿大夫朝考其\n職晝講其庻政夕序其業夜庀其家事而\n後即安士朝而受業晝而講貫夕而習復\n夜而計過無憾而後即安正歳使有司令\n於官府曰各修乃職考乃法備乃事以聽\n王命其有不恭則邦有大刑由此觀之不\n務交㳺者非政之惡也心存於職業而不\n遑也且先王之敎官旣不以交㳺導民而\n鄕之考德又不以交㳺舉賢是以不禁其\n民而民自舎之及周之衰而交㳺興矣問\n者曰吾子著書稱君子之有交求賢交也\n今稱交非古也然則古之君子無賢交歟\n曰異哉子之不通於大倫也若夫不出戸\n庭坐於空室之中雖魑魅魍魎將不吾覿\n而况乎賢人乎今子不察吾所謂交㳺之\n實而難其名名有同而實異者矣名有異\n而實同者矣故君子於是倫也務於其實\n而無譏其名吾稱古之不交㳺者不謂嚮\n屋漏而居也今之好交㳺者非謂長沐雨\n乎中路者也古之君子因王事之閒則奉\n贄以見其同僚及國中之賢者其於宴樂\n也言仁義而不及名利君子未命者亦因\n農事之隙奉贄以見其鄕黨同志及夫古\n之賢者亦然則何爲其不獲賢交哉非有\n釋王事廢交業逰逺邦曠年歳者也故古\n之交也近今之交也逺古之交也寡今之\n交也衆古之交也爲求賢今之交也爲名\n利而巳矣古之立國也有四民焉執契脩\n版圖奉聖王之法治禮義之中謂之士竭\n力以盡地利謂之農夫審曲直形勢飾五\n材以别民噐謂之百工通四方之珍異以\n資之謂之商旅各丗其事毋遷其業少而\n習之其心安之則若性然而功不休也故\n其處之也各從其族不使相奪所以一其\n耳目也不勤乎四職者謂之窮民役諸圜\n土凢民出入行止㑹聚飲食皆有其節不\n得怠荒以妨生務以麗罪罰然則安有群\n行方外而專治交㳺者乎是故五家爲比\n使之相保比有長五比爲閭使之相憂閭\n有胥四閭爲族使之相葬族有師五族爲\n黨使之相救黨有正五黨爲州使之相賙\n州有長五州爲鄕使之相賓鄕有大夫必\n有聦明慈惠之人使各掌其鄕之政敎禁\n令正月之吉受法于司徒退而頒之于其\n州黨族閭比之群吏使各以敎其所治之\n民以考其德行察其道藝以歳時登其大\n夫察其衆寡凢民之有德行道藝者比以\n告閭閭以告族族以告黨黨以告州州以\n告鄕鄕以告民有罪奇衺者比以告亦如\n之有善而不以告謂之蔽賢蔽賢有罰有\n惡而不以告謂之黨逆黨逆亦有罰故民\n不得有遺善亦不得有隱惡鄕大夫三年\n則大比而興賢能者鄕老及鄕大夫群吏\n獻賢能之書於王王拜受之登於天府其\n爵之命也各隨其才之所冝不以大司小\n不以輕任重故書曰百僚師師百工惟時\n此先王取士官人之法也故其民莫不反\n本而自求愼德而積小知福柞之來不由\n於人也故無交㳺之事無請託之端心澄\n體靜恬然自得咸相率以正道相厲以誠\n慤姦說不興邪陂自息矣丗之衰矣上無\n明天子下無賢諸侯君不識是非臣不辨\n黒白取士不由於鄕黨考行不本於閥閱\n多助者爲賢才寡助者爲不肖序爵聽無\n證之論班禄采方國之謠民見其如此者\n知富貴可以從衆爲也知名譽可以虚譁\n獲也乃離其父兄去其邑里不脩道藝不\n治德行講偶時之說結比周之黨汲汲皇\n皇無日以處更相歎揚迭爲表裏檮杌生\n華憔悴布衣以欺人主惑宰相竊選舉盗\n榮寵者不可勝數也旣獲者賢巳而遂徃\n羡慕者並驅而追之悠悠皆是孰能不然\n者乎桓靈之丗其甚者也自公卿大夫州\n牧郡守王事不恤賓客爲務冠蓋填門儒\n服塞道飢不暇餐倦不獲巳殷殷沄沄俾\n夜作晝下及小司列城墨綬莫不相商以\n得人自矜以下士星言夙駕送徃迎來亭\n傳常滿吏卒傳問炬火夜行閽寺不閉把\n臂捩腕扣天矢誓推託恩好不較輕重文\n書委於官曹繫囚積於囹圄而不遑省也\n詳察其爲也非欲憂國恤民謀道講德也\n徒營巳治私求勢逐利而巳有策名於朝\n而稱門生於富貴之家者比屋有之爲之\n師而無以敎弟子亦不受業然其於事也\n至乎懷丈夫之容而襲婢妾之態或奉貨\n而行賂以自固結求志屬託規圖仕進然\n擲目指掌髙談大語若此之類言之猶可\n羞而行之者不知恥嗟乎王敎之敗乃至\n於斯乎且夫交㳺者出也或身殁於他邦\n或長㓜而不歸父母懷煢獨之思室人抱\n東山之哀親戚隔絶閨門分離無罪無辜\n而亡命是效古者行役過時不反猶作詩\n刺怨故四月之篇稱先祖匪人胡寜忍予\n又况無君命而自爲之者乎以此論之則\n交㳺乎外久而不歸者非仁人之情也\n　　暦數第十三\n昔者聖王之造暦數也察紀律之行觀運\n機之動原星辰之迭中寤晷景之長短於\n是管儀以准之立表以測之下漏以考之\n布筭以追之然後元首齊乎上中朔正乎\n下寒暑順序四時不忒夫暦數者先王以\n憲殺生之期而詔作事之節也使萬國之\n民不失其業者也昔少皥氏之衰也九黎\n亂德民神雜揉不可方物顓頊受之乃命\n南正重司天以屬神北正黎司地以屬民\n使復舊常毋相侵黷其後三苗復九黎之\n德堯復育重黎之後不忘舊者使復典敎\n之故書曰乃命羲和欽若昊天暦象日月\n星辰敬授民時於是隂陽調和災厲不作\n休徴時至嘉生蕃育民人樂康鬼神降福\n舜禹受之循而勿失也及夏德之衰而羲\n和湎淫廢時亂日湯武革命始作暦明時\n敬順天數故周禮太史之職正歳年以序\n事頒之於官府及都鄙頒告朔於邦國於\n是分至啓閉之日人君親登觀臺以望氣\n而書雲物爲備者也故周德旣衰百度墮\n替而暦數失紀故魯文公元年閠三月春\n秋譏之其傳曰非禮也先王之正時也履\n端於始舉正於中歸餘於終履端於始序\n則不愆舉正於中民則不惑歸餘於終事\n則不悖又哀公十二年十二月螽季孫問\n諸仲尼仲尼曰丘聞之也火復而後蟄者\n畢今火猶西流司暦過也言火未伏明非\n立冬之日自是之後戰國搆兵更相吞㓕\n專以争強攻取爲務是以暦數廢而莫脩\n浸用乖繆大漢之興海内新定先王之禮\n法尚多有所缺故因秦之制以十月爲歳\n首暦用顓頊孝武皇帝恢復王度率由舊\n章招五經之儒徴術數之士使議定漢暦\n及更用鄧平所治元起太初然後分至啓\n閉不失其節弦望晦朔可得而驗成哀之\n間劉歆用平術而廣之以爲三統暦比之\n衆家最爲備悉至孝章皇帝年暦踈濶不\n及天時及更用四分暦舊法元起庚辰至\n靈帝四分暦猶復後天　半日於是㑹\n稽都尉劉洪更造乾象暦以追日月星辰\n之行考之天文於今爲宻㑹宫車宴駕京\n師大亂事不施行惜哉上觀前化下迄於\n今帝王興作未有奉贊天時以經人事者\n也故孔子制春秋書人事而因以天時以\n明二物相須而成也故人君不在分至啓\n閉則不書其時月蓋刺怠慢也夫暦數者\n聖人之所以測靈耀之賾而窮玄妙之情\n也非天下之至精孰能致思焉今麤論數\n家舊法綴之於篇庻爲後之逹者存損益\n之數云耳\n　　夭壽第十四\n或問孔子稱仁者壽而顔淵早夭積善之\n家必有餘慶而比干子胥身䧟大禍豈聖\n人之言不信而欺後人耶故司空頴川荀\n爽論之以爲古人有言死而不朽謂太上\n有立德其次有立功其次有立言其身殁\n矣其道猶存故謂之不朽夫形體者人之\n精魄也德義令聞者精魄之榮華也君子\n愛其形體故以成其德義也夫形體固自\n朽弊消亡之物壽與不壽不過數十歳德\n義立與不立差數千歳豈可同日言也哉\n顔淵時有百年之人今寜復知其姓名耶\n詩云萬有千歳眉壽無有害人豈有萬壽\n千歲者皆令德之謂也由此觀之仁者壽\n豈不信哉傳曰所好有甚於生者所惡有\n甚於死者比干子胥皆重義輕死者也以\n其所輕獲其所重求仁得仁可謂慶矣槌\n鍾擊磬所以發其聲也煑鬯燒薰所以揚\n其芬也賢者之窮厄戮辱此搥擊之意也\n其死亡䧟溺此燒煑之類也北海孫翶以\n爲死生有命非他人之所致也若積善有\n慶行仁得壽乃敎化之義誘人而納於善\n之理也若曰積善不得報行仁者凶則愚\n惑之民将走千惡以反天常故曰\n民可使由之不可使知之身體髪膚受之\n父母不敢毀傷孝之至也若夫求名之徒\n殘疾厥體冒厄危戮以徇其名則曾參不\n爲也子胥違君而適讐國以雪其恥與父\n報讐悖人臣之禮長畔弑之原又不深見\n二主之異量至於懸首不化斯乃凶之大\n者何慶之爲幹以爲二論皆非其理也故\n作辨夭壽云幹聞先民稱所惡於知者爲\n鑿也不其然乎是以君子之爲論也必原\n事類之宜而循理焉故曰說成而不可間\n也義立而不可亂也若無二難者苟旣違\n本而死又不以其實夫聖人之言廣矣大\n矣變化云爲固不可以一槩齊也今將妄\n舉其目以明其非夫壽有三有王澤之壽\n有聲聞之壽有行仁之壽書曰五福一曰\n壽此王澤之壽也詩云其德不爽壽考不\n忘此聲聞之壽也孔子曰仁者壽此行仁\n之壽也孔子云爾者以仁者壽利養萬物\n萬物亦受利矣故必壽也荀氏以死而不\n朽爲壽則書何故曰在昔殷王中宗嚴恭\n寅畏天命自度治民祗懼不敢荒寧肆中\n宗之享國七十有五年其在髙宗寔舊勞\n於外爰曁小人作其即位乃或亮隂三年\n不言惟言乃雍不敢荒寜嘉靖殷國至於\n小大無時或怨肆髙宗之享國五十有九\n年其在祖甲不義惟王舊爲小人作其即\n位爰知小人之依能保惠庻民不侮鰥寡\n肆祖甲之享國三十有三年自時厥後立\n王生則逸不知稼穡之難艱不知小人之\n勞苦惟躭樂是從自時厥後亦罔或克壽\n或十年或七八年或五六年或三四年者\n周公不知夭壽之意乎故言聲聞之壽者\n不可同於聲聞是以逹人必參之也孫氏\n專以王敎之義也惡愚惑之民將反天常\n孔子何故曰有殺身以成仁無求生以害\n仁又曰自古皆有死民無信不立欲使知\n去食而必死也昔者仲尼乃欲民不仁不\n信乎夫聖人之敎乃爲明允君子豈徒爲\n愚惑之民哉愚惑之民威以斧鉞之戮懲\n以刀墨之刑遷之他邑而流於裔土猶或\n不悛况以言乎故曰惟上智與下愚不移\n然則荀孫之義皆失其情亦可知也昔者\n帝嚳巳前尚矣唐虞三代厥事可得略乎\n聞自堯至於武王自稷至於周召皆仁人\n也君臣之數不爲少矣考其年壽不爲夭\n矣斯非仁者壽之驗耶又七十子豈殘酷\n者哉顧其仁有優劣耳其夭者惟顔囘㨿\n一顔囘而多疑其餘無異以一鈎之金權\n於一車之羽云金輕於羽也天道迂濶闇\n昧難明聖人取大略以爲成法亦安能委\n曲不失毫芒無差跌乎且夫信無過於四\n時而春或不華夏或隕霜秋或雨雪冬或\n無氷豈復以爲難哉所謂禍者巳欲違之\n而反觸之者也比干子胥巳知其必然而\n樂爲焉天何罪焉天雖欲福仁亦不\n能以手臂引人而亡之非所謂無慶也荀\n令以此設難而解以槌擊燒薰於事無施\n孫氏譏比干子胥亦非其理也殷有三仁\n比干居一何必啓手然後爲德子胥雖有\n讐君之過猶有觀心知仁懸首不化固臣\n之節也且夫賢人之道者同歸而殊途一\n致而百慮或見危而授命或望善而遐舉\n或被髪而狂歌或三黜而不去或辭聘而\n山棲或忍辱而俯􁂗豈得責以聖人也哉\n於戯通節之士實關斯事其審之云耳\n　　務本第十五\n人君之大患也莫大於詳於小事而略於\n大道察其近物而闇於逺圖故自古及今\n未有如此而不亂也未有如此而不亡也\n夫詳於小事而察於近物者謂耳聽乎絲\n竹歌謡之和目視乎琱琢采色之章口給\n乎辯慧切對之辭心通乎短言小說之文\n手習乎射御書數之巧體騖乎俯仰折旋\n之容凢此者觀之足以盡人之心學之足\n以動人之志且先王之末敎也非有小才\n小智則亦不能爲也是故能爲之者莫不\n自恱乎其事而無取於人以人皆不能故\n也夫居南面之尊秉生殺之權者其勢固\n足以勝人也而加以勝人之能懷是巳之\n心誰敢犯之者乎以匹夫行之猶莫之敢\n􁘠也而况人君哉故罪惡若山而巳不見\n也謗聲若雷而巳不聞也豈不甚矣乎夫\n小事者味甘而大道者醇淡近物者易驗\n而逺數者難效非大明君子則不能兼通\n者也故皆惑於所甘而不能至乎所淡眩\n於所易而不能反於所難是以治君丗寡\n而亂君丗多也故人君之所務者其在大\n道逺數乎大道逺數者爲仁足以覆幬群\n生惠足以撫養百姓明足以照見四方智\n足以統理萬物權足以變應無端義足以\n阜生財用威足以禁遏姦非武足以平定\n禍亂詳於聽受而審於官人逹於興廢之\n原通於安危之分如此則君道畢矣夫人\n君非無治爲也失所先後故也道有本末\n事有輕重聖人之異乎人者無他焉蓋如\n此而巳矣魯桓公容貌美麗且多技藝然\n而無君才大智不能以禮防正其毋使與\n齊侯淫亂不絶驅馳道路故詩刺之曰猗\n嗟名兮美目清兮儀旣成兮終日射侯不\n出正兮展我甥兮下及昭公亦善有容儀\n之習以亟其朝晉也自郊勞至於贈賄禮\n無違者然而不恤國政政在大夫弗能取\n也子家覊賢而不能用也奸大國之明禁\n凌虐小國利人之難而不知其私公室四\n分民食其他思莫在於公不圖其終卒有\n岀奔之禍春秋書而絶之曰公孫於齊次\n於陽州故春秋外傳曰國君者服寵以爲\n美安民以爲樂聽德以爲聦致逺以爲明\n又詩陳文王之德曰惟此文王帝度其心\n貊其德音其德克明克明克類克長克君\n王此大邦克順克比比于文王其德靡悔\n旣受帝祉施于孫子心能制義曰度德政\n應和曰貊照監四方曰明施勤無私曰類\n敎誨不倦曰長賞慶刑威曰君慈和徧服\n曰順擇善而從曰比經緯天地曰文如此\n則爲九德之美何技藝之尚哉今使人君\n視如離婁聦如師曠御如王良射如夷羿\n書如史籕計如隷首走追駟馬力折門鍵\n有此六者可謂善於有司之職矣何益於\n治乎無此六者可謂乏於有司之職矣何\n增於亂乎必以廢仁義妨道德何則小器\n弗能兼容治亂旣不繫於此而中才之人\n好也昔路豐舒晉知其亡也皆怙其三才\n恃其五賢而以不仁之故也故人君多技\n藝好小智而不通於大倫者適足以距諌\n者之說而鉗忠直之口也秪足以追亡國\n之迹而背安家之軌也不其然耶不其然\n耶\n　審大臣第十六\n帝者昧旦而視朝廷南面而聽天下將與\n誰爲之豈非群公卿士歟故大臣不可以\n不得其人也大臣者君之股肱耳目也所\n以視聽也所以行事也先王知其如是也\n故博求聦明睿哲君子措諸上位執邦之\n政令焉執政則其事舉其事舉則百僚任\n其職百僚任其職則庻事莫不致其治庻\n事致其治則九牧之民莫不得其所故書\n曰元首明哉股肱良哉庻事康哉故大臣\n者治萬邦之重器也不可以衆譽著也人\n主所冝親察也衆譽者可以聞斯人而巳\n故堯之聞舜也以衆譽及其任之者則以\n心之所自見又有不因衆譽而獲大賢其\n文王乎畋於渭水邉道遇姜太公皤然皓\n首方秉竿而釣文王召而與之言則帝王\n之佐也乃載之歸以爲太師姜太公當此\n時貧且賤矣年又老矣非有貴顯之舉也\n其言誠當乎賢君之心其術誠合乎致平\n之道文王之識也灼然若披雲而見日霍\n然若開霧而觀天斯豈假之於衆人哉非\n惟聖然也覇者亦有之昔齊桓公夙出寗\n戚方爲旅人宿乎大車之下擊牛角而歌\n歌聲悲激其辭有疾於丗桓公知其非常\n人也召而與之言乃立功之士也於是舉\n而用之使知國政凢明君之用人也未有\n不悟乎巳心而徒因衆譽也用人而因衆\n譽焉斯不欲爲治也將以爲名也然則見\n之不自知而以衆譽爲驗也此所謂效衆\n譽也非所謂效得賢能也苟以衆譽爲賢\n能則伯鯀無羽山之難而唐虞無九載之\n費矣聖人知衆譽之或是或非故其用人\n也則亦或因或獨不以一驗爲也况乎舉\n非四嶽也丗非有唐虞也大道寝矣邪說\n行矣臣巳詐矣民巳惑矣非有獨見之明\n專任衆人之譽不以巳察不以事考亦何\n由獲大賢哉且大賢在陋巷也固非流俗\n之所識也何則大賢爲行也裒然不自■\n儡然若無能不與時争是非不與俗辯曲\n直不矜名不辭謗不求譽其味至淡其觀\n至拙夫如是則何以異乎人哉其異乎人\n者謂心統乎群理而不繆智周乎萬物而\n不過變故暴至而不惑真僞叢萃而不迷\n故其得志則邦家治以和社稷安以固兆\n民受其慶群生頼其澤八極之内同爲一\n斯誠非流俗之所豫知也不然安得赫赫\n之譽哉其赫赫之譽者皆形乎流俗之觀\n而曲同乎流俗之聽也君子固不然矣昔\n管夷吾嘗三戰而皆北人皆謂之無勇與\n之分財取多人皆謂之不廉不死子紏之\n難人皆謂之背義若時無鮑叔之舉覇君\n之聽休功不立於丗盛名不垂於後則長\n爲賤丈夫矣魯人見仲尼之好讓而不争\n也亦謂之無能爲之謠曰素鞞羔裘求之\n無尤黒裘素鞞求之無戾夫以聖人之德\n昭明顯融髙宏博厚冝其易知也且猶若\n此而况賢者乎以斯論之則時俗之所不\n譽者未必爲非也其所譽者未必爲是也\n故詩曰山有扶蘇隰有荷華不見子都乃\n見狂且言所謂好者非好醜者非醜亦由\n亂之所致也治丗則不然矣叔丗之君生\n乎亂求大臣置宰相而信流俗之說故不\n免乎國風之譏也而欲與之興天和致時\n雍遏禍亂弭妖灾無異策穿蹄之乘而登\n太行之險亦必顛躓矣故書曰肱股墮哉\n萬事墮哉此之謂也然則君子不爲時俗\n之所稱曰孝悌忠信之稱也則有之矣治\n國致平之稱則未之有也其稱也無以加\n乎習訓詁之儒也夫治國致平之術不兩\n得其人則不能相通也其人又寡矣寡不\n稱衆將誰使辨之故君子不遇其時則不\n如流俗之士聲名章徹也非徒如此又爲\n流俗之士所裁制焉髙下之分貴賤之賈\n一由彼口是以没齒窮年不免於匹夫昔\n荀卿生乎戰國之際而有叡哲之才祖述\n堯舜憲章文武宗師仲尼明撥亂之道然\n而列國之君以爲迂濶不逹時變終莫之\n肯用也至於㳺說之士謂其邪術\n率其徒黨而名震乎諸侯所如之國靡不\n盡禮郊迎擁篲先驅受爵賞爲上客者不\n可勝數也故名實之不相當也其所從來\n尚矣何丗無之天下有道然後斯物\n廢矣\n　　愼所從第十七\n夫人之所常稱曰明君舎巳而從人故其\n國治以安闇君違人而專巳故其國亂以\n危乃一隅之偏說也非大道之至論也凢\n安危之勢治亂之分在乎知所從不在乎\n必從人也人君莫不有從人然或危而不\n安者失所從也莫不有違人然或治而不\n亂者得所違也若夫明君之所親任也皆\n貞良聦智其言也皆德義忠信故從之則\n安不從則危闇君之所親任也皆佞邪愚\n惑其言也皆姦囘謟䛕從之安得治不從\n之安得亂乎昔齊桓公從管仲而安二丗\n從趙髙而危帝舜違四凶而治殷紂違三\n仁而亂故不知所從而好從人不知所違\n而好違人其敗一也孔子曰知不可由斯\n知所由矣夫言或似是而非實或似美而\n敗事或似順而違道此三者非至明之君\n不能察也燕昭王使樂毅伐齊取七十餘\n城莒與即墨未㧞昭王卒惠王爲太子時\n與毅不平即墨守者田單縱反間於燕使\n宣言曰王巳死城之不㧞者三耳樂毅與\n新王有隙懼誅而不敢歸外以伐齊爲名\n實欲因齊人未附故且緩即墨以待其事\n齊人所懼惟恐他將之來即墨殘矣惠王\n以爲然使騎刼代之大爲田單所破此則\n似是而非實者也燕相子之有寵於王欲\n專國政人爲之言於燕王噲曰人謂堯賢\n者以其讓天下於許由也許由不受有讓\n天下之名而實不失天下今王以國讓於\n相子之子之必不敢受是堯與王同行也\n燕噲從之其國大亂此則似美而敗事者\n也齊景公欲廢太子陽生而立庻子荼謂\n大夫陳乞曰吾欲立荼如何乞曰所樂乎\n爲君者欲立則立之不欲立則不立君欲\n立之則臣請立之於是立荼此則似順而\n違道者也且夫言畫施於當時事效在於\n後日後日遲至而當時速决也故今巧者\n常勝拙者常負其勢然也此謂中主之聽\n也至於闇君則不察辭之巧拙也二策並\n陳而從其■巳之欲者明君不察辭之巧\n拙也二策並陳而從其致巳之福者故髙\n祖光武能収群䇿之所長棄群策之所短\n以得四海之内而立皇帝之號也吳王夫\n差楚懷王襄棄伍員屈平之良謀収宰嚭\n上官之䛕言以失江漢之地而䘮宗廟之\n主此二帝三王者亦有從人亦有違人然\n而成敗殊馳興廢異門者見策與不見策\n耳不知從人甚易而見策甚難夷考其驗\n斯爲甚矣問曰夫人莫不好生而惡死好\n樂而惡憂然觀其舉措也或去生而􁂗死\n或去樂而􁂗憂將好惡與人異乎曰非好\n惡與人異也乃所以求生與求樂者失其\n道也譬如迷者欲南而反北也今略舉一\n驗以言之昔項羽旣敗爲漢兵所追乃謂\n其餘騎曰吾起兵至今八年身經七十餘\n戰所擊者服遂覇天下今而困於此此天\n亡我非戰之罪也斯皆存亡所由欲南反\n北者也夫攻戰王者之末事也非所以取\n天下也王者之取天下也有大本有仁智\n之謂也仁則萬國懷之智則英雄歸之御\n萬國捴英雄以臨四海其誰與争若夫攻\n城必㧞野戰必克將帥之事也羽以小人\n之器闇於帝王之敎謂取天下一由攻戰\n矜勇有力詐虐無親貪嗇專利功勤不賞\n有一范増旣不能用又從而疑之至令憤\n氣傷心疽發而死豪傑背叛謀士違離以\n至困窮身爲之虜然猶不知所以失之反\n瞋目潰圍斬將取旗以明非戰之罪何其\n謬之甚歟髙祖數其十罪蓋其大略耳若\n夫纎介之失丗所不聞其可數哉且亂君\n之未亡也人不敢諫及其亡也人莫能窮\n是以至死而不寤亦何足怪哉\n　　亡國第十八\n凢亡國之君其朝未嘗無致治之臣也其\n府未嘗無先王之書也然而不免乎亡者\n何也其賢不用其法不行也苟書法而不\n行其事爵賢而不用其道則法無異乎路\n說而賢無異乎木主也昔桀奔南巢紂踣\n於亰厲流於彘幽㓕於戯當是時也三后\n之典尚在良謀之臣猶存也下及春秋之\n丗楚有伍舉左史倚相右尹子革白公子\n張而靈王䘮師衛有太叔儀公子鱄􁐣伯\n玉史鰌而獻公出奔晉有趙宣子范武子\n太史董狐而靈公被殺魯有子家覊叔孫\n婼而昭公野死齊有晏平仲南史氏而荘\n公不免虞虢有宫之奇舟之僑而二公絶\n祀由是觀之苟不用賢雖有無益也然此\n數國者皆先君舊臣丗禄之士非逺求也\n乃有逺求而不用之者昔齊桓公立稷下\n之官設大夫之號招致賢人而尊寵之自\n孟軻之徒皆遊於齊楚春申君亦好賓客\n敬待豪傑四方並集食客盈館且聘荀卿\n置諸蘭陵然齊不益強黄歇遇難不用故\n也夫逺求賢而不用之何哉賢者之爲物\n也非若美嬪麗妾之可觀於目也非若端\n冕帶裳之可加於身也非若嘉肴庻羞之\n可實於口也將以言策策不用雖多亦奚\n以爲若欲備百僚之名而不問道德之實\n則莫若鑄金爲人而列於朝也且無食禄\n之費矣然彼亦知有馬必待乘之而後致\n逺有醫必待行之而後愈疾至於有賢則\n不知必待用之而後興治者何哉賢者難\n知歟何以逺求之易知歟何以不能用也\n豈爲寡不足用欲先益之歟此又惑之甚\n也賢者稱於人也非以力也力者必須多\n而知者不待衆也故王◍七萬而輔佐六\n卿也故舜有臣五人而天下治周有亂臣\n十人而四海服此非用寡之驗歟且六國\n之君雖不用賢及其致人也猶脩禮盡意\n不敢侮慢也至於王莾旣不能用及其致\n也尚不能言莾之爲人也内實姦邪外慕\n古義亦聘求名儒徴命術士政煩敎虐無\n以致之於是脅之以峻刑威之以重戮賢\n者恐懼莫敢不至徒張設虚名以夸海内\n莾亦卒以㓕亡且莾之爵人其實囚之也\n囚人者非必著之桎梏而置之囹圄之謂\n也拘係之愁憂之之謂也使在朝之人欲\n進則不得陳其謀欲退則不得安其身是\n則以綸組爲繩索以印佩爲鉗鐡也\n小人雖樂之君子則以爲辱故明\n王之得賢也得其心也非謂得其軀也苟\n得其軀而不論其心也斯與籠鳥檻獸無\n以異也則賢者之於我也亦猶怨讐也豈\n爲我用哉雖曰班萬鍾之禄將何益歟故\n苟得其心萬里猶近苟失其心同衾爲逺\n今不脩所以得賢者之心而務循所以執\n賢者之身至於社稷顛覆宗廟廢絶豈不\n哀哉荀子曰人主之患不在乎言不用賢\n而在乎誠不用賢言賢者口也知賢者行\n也口行相反而欲賢者進不肖者退不亦\n難乎夫照蟬者務明其火振其樹而巳火\n不明雖振其樹無益也人主有能明其德\n者則天下其歸之若蟬之歸火也善哉言\n乎昔伊尹在田畒之中以樂堯舜之道聞\n成湯作興而自夏如商太公避紂之惡居\n於東海之濱聞文王作興亦自商如周其\n次則寗戚如齊百里奚入秦范蠡如越樂\n毅逰燕故人君苟脩其道義昭其德音愼\n其威儀審其敎令刑無頗僻獄無放殘仁\n愛普殷惠澤流播百官樂職萬民得所則\n賢者仰之如天地愛之如親戚樂之如塤\n箎歆之如蘭芳故其歸我也猶决壅導滯\n水注之大壑何不至之有苟麤穢暴虐馨\n香不登䜛邪在側佞媚充朝殺戮不辜刑\n罰濫害宫室崇侈妻妾無度撞鐘舞女淫\n樂日縱賦稅繁多財力匱竭百姓凍餓死\n莩盈野矜已自得諫者被誅内外震駭逺\n近怨悲則賢者之視我容貌也如魍魎臺\n殿也如狴犴采服也如衰絰絃歌也如號\n哭酒醴也如滫滌肴饌也如糞土從事舉\n錯每無一善彼之惡我也如是其肎至哉\n今不務明其義而徒設其禄可以獲小人\n難以得君子君子者行不媮合立不易方\n不以天下枉道不以樂生害仁安可以禄\n誘哉雖強搏執之而不獲巳亦杜口佯愚\n苟免不暇國之安危將何頼焉故詩曰威\n儀卒迷善人載尸此之謂也\n　　賞罰第十九\n政之大綱有二二者何也賞罰之謂也人\n君明乎賞罰之道則治不難矣夫賞罰者\n不在乎必重而在於必行必行則雖不重\n而民■不行則雖重而民怠故先王務賞\n罰之必行書曰爾無不信朕不食言爾不\n從誓言予則孥戮汝罔有攸赦天生烝民\n其性一也刻肌虧體所同惡也被文垂藻\n所同好也此二者常存而民不治其身有\n由然也當賞者不賞當罰者不罰夫當賞\n者不賞則爲善者失其本望而疑其所行\n當罰者不罰則爲惡者輕其國法而怙其\n所守苟如是也雖日用斧鉞於市而民不\n去惡矣日錫爵禄於朝而民不興善矣是\n以聖人不敢以親戚之恩而廢刑罰不敢\n以怨讐之忿而廢慶賞夫何故哉將以有\n救也故司馬法曰賞罰不踰時欲使民速\n見善惡之報也踰時且猶不可而况廢之\n者乎賞罰不可以踈亦不可以數數則所\n及者多踈則所漏者多賞罰不可以重亦\n不可以輕賞輕則民不勸罰輕則民亡懼\n賞重則民徼倖罰重則民無聊故\n先王明庻以德之思中以平之而不失其\n節故書曰罔非在中察辭於差夫賞罰之\n於萬民猶轡策之於駟馬也轡策不調非\n徒遲速之分也至於覆車而摧轅賞罰之\n不明也則非徒治亂之分也至於㓕國而\n䘮身可不愼乎可不愼乎故詩云執轡如\n組兩驂如舞言善御之可以爲國也\n　　民數第二十\n治平在庻功興庻功興在事役均事役均\n在民數周民數周爲國之本也故先王周\n知其萬民衆寡之數乃分九職焉九職旣\n分則劬勞者可見怠惰者可聞也然而事\n役不均者未之有也事役旣均故民盡其\n心而人竭其力然而庻功不興者未之有\n也庻功旣興故國家殷富大小不匱百姓\n休和下無怨疚焉然而治不平者未之有\n也故曰水有源治有本道者審乎本\n而巳矣周禮孟冬司㓂獻民數於王王拜\n而受之登於天府内史司㑹冡宰貳之其\n重之如是也今之爲政者未知恤已矣譬\n由無田而欲樹藝也雖有良農安所措其\n疆力乎是以先王制六卿六遂之法所以\n維持其民而爲之綱目也使其鄰比相保\n相愛刑罰慶賞相延相及故出入存亡臧\n否順逆可得而知矣如是姦無所竄罪人\n斯得迨及亂君之爲政也戸口漏於國版\n夫家脫於聮伍避役者有之弃\n捐者有之浮食者有之於是姦心競生僞\n端並作矣小則盗竊大則攻刼嚴刑峻法\n不能救也故民數者庻事之所自出也莫\n不取正焉以分田里以令貢賦以造罷用\n以制禄食以起田役以作軍旅國以之建\n典家以之立度五禮用脩九刑用措者其\n惟審民數乎\n\n徐幹中論卷之下\n"}
{"id": "KR3a0012_003", "series": "KR3a0012", "text": ""}
