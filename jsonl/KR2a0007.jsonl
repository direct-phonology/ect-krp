{"id": "KR2a0007_001", "series": "KR2a0007", "text": "唐正議大夫行祕書少監琅邪縣開國子顏師古注高祖沛豐邑中陽里人也姓劉氏母媼嘗息大澤之陂夢與神遇是時雷電晦㝠父太公往視則見交龍於上已而有娠遂產高祖高祖為人隆準而龍顔美須髯左股有七十二黑子寛仁愛人意豁如也常有大度不事家人生產作業及壯試吏為泗上亭長廷中吏無所不狎侮好酒及色常從王媼武負貰酒時飲醉卧武負王媼見其上常有怪高祖每酤留飲酒讎數倍及見怪歲竟此兩家常折劵棄負高祖常繇咸陽縱觀秦皇帝喟然大息曰嗟乎大丈夫當如此矣單父人吕公善沛令辟仇從之客因家焉沛中豪傑吏聞令有重客皆往賀蕭何為主吏主進令諸大夫曰進不滿千錢坐之堂下高祖為亭長素易諸吏乃紿為謁曰賀錢萬實不持一錢謁入吕公大驚起迎之門吕公者好相人見高祖狀貎因重敬之引入坐上坐蕭何曰劉季固多大言少成事高祖因狎侮諸客遂坐上坐無所詘酒䦨吕公因目固留高祖竟酒後吕公曰臣少好相人相人多矣無如季相願季自愛臣有息女願為箕帚妾酒罷吕媼怒吕公曰公始常欲竒此女與貴人沛令善公求之不與何自妄許與劉季吕公曰此非兒女子所知卒與高祖吕公女即吕后也生孝惠帝魯元公主高祖嘗告歸之田吕后與兩子居田中有一老父過請飲吕后因餔之老父相后曰夫人天下貴人也令相兩子見孝惠帝曰夫人所以貴者乃此男也相魯元公主亦皆貴老父已去高祖適從旁舍來吕后具言客有過相我子母皆大貴高祖問曰未遠乃追及問老父老父曰鄉者夫人兒子皆以君君相貴不可言高祖乃謝曰誠如父言不敢忘德及高祖貴遂不知老父處高祖為亭長乃吕竹皮為冠令求盗之薛治時時冠之及貴常冠所謂劉氏冠也高祖以亭長為縣送徒驪山徒多道亡自度比至皆亡之到豐西澤中亭止飲夜皆解縱所送徒曰公等皆去吾亦從此逝矣徒中壯士願從者十餘人高祖被酒夜徑澤中令一人行前行前者還報曰前有大蛇當徑願還高祖醉曰壯士行何畏乃前拔劍斬蛇蛇分為兩道開行數里醉因卧後人來至蛇所有一老嫗夜哭人問嫗何哭嫗曰人殺吾子人曰嫗子何為見殺嫗曰吾子白帝子也化為蛇當道今者赤帝子斬之故哭人乃以嫗為不誠欲苦之嫗因忽不見後人至高祖覺告髙祖髙祖乃心獨喜自負諸從者日益畏之秦始皇帝嘗曰東南有天子氣於是東游以厭當之高祖隱於芒碭山澤間吕后與人俱求常得之高祖怪問之吕后曰季所居上常有雲氣故從往常得季高祖又喜沛中子弟或聞之多欲附者矣秦二世元年秋七月陳涉起蘄至陳自立為楚王遣武臣張耳陳餘略趙地八月武臣自立為趙王郡縣多殺長吏以應涉九月沛令欲以沛應之掾主吏蕭何曹參曰君為秦吏今欲背之帥沛子弟恐不聽願君召諸亡在外者可得數百人因以劫衆衆不敢不聽乃令樊噲召高祖高祖之衆已數百人矣於是樊噲從高祖來沛令後悔恐其有變乃閉城城守欲誅蕭曹蕭曹恐踰城保高祖高祖乃書帛射上城與沛父老曰天下同苦秦久矣今父老雖為沛令守諸侯並起今屠沛沛今共誅令擇可立立之以應諸侯卽室家完不然父子俱屠無為也父老乃帥子弟共殺沛令開城門迎高祖欲以為沛令高祖曰天下方擾諸侯並起今置將不善一敗塗地吾非敢自愛恐能薄不能完父兄子弟此大事願更擇可者蕭曹等皆文吏自愛恐事不就後秦種族其家盡讓高祖諸父老皆曰平生所聞劉季竒怪當貴且卜筮之莫如劉季最吉高祖數讓衆莫肯為高祖乃立為沛公祠黄帝祭蚩尤於沛廷而釁鼓旗幟皆赤由所殺蛇白帝子所殺者赤帝子故也於是少年豪吏如蕭曹樊噲等皆為收沛子弟得三千人是月項梁與兄子羽起呉田儋與從弟榮横起齊自立為齊王韓廣自立為燕王魏咎自立為魏王陳涉之將周章西入關至戲秦將章邯距破之秦二年十月沛公攻胡陵方與還守豐秦泗川監平將兵圍豐二日出與戰破之令雍齒守豐十一月沛公引兵之薛秦泗川守壯兵敗於薛走至戚沛公左司馬得殺之沛公還軍亢父至方與趙王武臣為其將所殺十二月楚王陳涉為其御莊賈所殺魏人周市略地豐沛使人謂雍齒曰豐故梁徙也今魏地已定者數十城齒今下魏魏以齒為侯守豐不下且屠豐雍齒雅不欲屬沛公及魏招之卽反為魏守豐沛公攻豐不能取沛公還之沛怨雍齒與豐子弟畔之正月張耳等立趙後趙歇為趙王東陽寗君秦嘉立景駒為楚王在留沛公往從之道得張良遂與俱見景駒請兵以攻豐時章邯從陳别將司馬􁆎將兵北定楚地屠相至碭東陽寗君沛公引兵西與戰蕭西不利還收兵聚留二月攻碭三日拔之收碭兵得六千人與故合九千人三月攻下邑拔之還擊豐不下四月項梁擊殺景駒秦嘉止薛沛公往見之項梁益沛公卒五千人五大夫將十人沛公還引兵攻豐拔之雍齒奔魏五月項羽拔襄城還項梁盡召别將六月沛公如薛與項梁共立楚懐王孫心為楚懐王章邯破殺魏王咎齊王田儋於臨濟七月大霖雨沛公攻亢父章邯圍田榮於東阿沛公與項梁共救田榮大破章邯東阿田榮歸沛公項羽追北至城陽攻屠其城軍濮陽東復與章邯戰又破之章邯復振守濮陽環水沛公項羽去攻定陶八月田榮立田儋子市為齊王定陶未下沛公與項羽西略地至雍丘與秦軍戰大敗之斬三川守李由還攻外黄外黄未下項梁再破秦軍有驕色宋義諫不聽秦益章邯兵九月章邯夜銜枚擊項梁定陶大破之殺項梁時連雨自七月至九月沛公項羽方攻陳留聞梁死士卒恐乃與將軍吕臣引兵而東徙懐王自盱台都彭城吕臣軍彭城東項羽軍彭城西沛公軍碭魏咎弟豹自立為魏王後九月懷王并吕臣項羽軍自將之以沛公為碭郡長封武安侯將碭郡兵以羽為魯公封長安侯吕臣為司徒其父吕青為令尹章邯已破項梁以為楚地兵不足憂乃渡河北擊趙王歇大破之歇保鉅鹿城秦將王離圍之趙數請救懷王乃以宋義為上將項羽為次將范增為末將北救趙初懷王與諸將約先入定關中者王之當是時秦兵彊常乘勝逐北諸將莫利先入關獨羽怨秦破項梁奮勢願與沛公西入關懷王諸老將皆曰項羽為人慓悍禍賊嘗攻襄城襄城無噍類所過無不殘滅且楚數進取前陳王項梁皆敗不如更遣長者扶義而西告諭秦父兄秦父兄苦其主久矣今誠得長者往毋侵暴宜可下項羽不可遣獨沛公素寛大長者卒不許羽而遣沛公西收陳王項梁散卒乃道碭至陽城與杠里攻秦軍壁破其二軍秦三年十月齊將田都畔田榮將兵助項羽救趙沛公攻破東郡尉於成武十一月項羽殺宋義并其兵渡河自立為上將軍諸將黥布等皆屬十二月沛公引兵至栗遇剛武侯奪其軍四千餘人并之與魏將皇欣武滿軍合攻秦軍破之故齊王建孫田安下濟北從項羽救趙羽大破秦軍鉅鹿下虜王離走章邯二月沛公從碭北攻昌邑遇彭越越助攻昌邑未下沛公西過高陽酈食其為里監門曰諸將過此者多吾視沛公大度乃求見沛公沛公方踞床使兩女子洗酈生不拜長揖曰足下必欲誅無道秦不宜踞見長者於是沛公起攝衣謝之延上坐食其説沛公襲陳留沛公以為廣野君以其弟商為將將陳留兵三月攻開封未㧞西與秦將楊熊會戰白馬又戰曲遇東大破之楊熊走之滎陽二世使使斬之以徇四月南攻潁川屠之因張良遂略韓地時趙别將司馬卬方欲渡河入關沛公乃北攻平隂絶河津南戰雒陽東軍不利從轘轅至陽城收軍中馬騎六月與南陽守齮戰犨東大破之略南陽郡南陽守走保城守宛沛公引兵過宛西張良諫曰沛公雖欲急入關秦兵尚衆距險今不下宛宛從後擊彊秦在前此危道也於是沛公乃夜引軍從他道還偃旗幟遲明圍宛城三帀南陽守欲自剄其舍人陳恢曰死未晚也乃踰城見沛公曰臣聞足下約先入咸陽者王之今足下留守宛宛郡縣連城數十其吏民自以為降必死故皆堅守乘城今足下盡日止攻士死傷者必多引兵去宛宛必隨足下足下前則失咸陽之約後有彊宛之患為足下計莫若約降封其守因使止守引其甲卒與之西諸城未下者聞聲爭開門而待足下足下通行無所累沛公曰善七月南陽守齮降封為殷侯封陳恢千户引兵西無不下者至丹水高武侯鰓襄侯王陵降還攻胡陽遇番君别將梅鋗與偕攻析酈皆降所過毋得鹵掠秦民喜遣魏人寗昌使秦是月章邯舉軍降項羽羽以為雍王瑕丘申陽下河南八月沛公攻武關入秦秦相趙高恐乃殺二世使人來欲約分王關中沛公不許九月趙高立二世兄子子嬰為秦王子嬰誅滅趙高遣將將兵距嶢關沛公欲擊之張良曰秦兵尚彊未可輕願先遣人益張旗幟於山上為疑兵使酈食其陸賈往説秦將啗以利秦將果欲連和沛公欲許之張良曰此獨其將欲叛恐其士卒不從不如因其怠懈擊之沛公引兵繞嶢關踰蕢山擊秦軍大破之藍田南遂至藍田又戰其北秦兵大敗元年冬十月五星聚于東井沛公至霸上秦王子嬰素車白馬繫頸以組封皇帝璽符節降枳道旁諸將或言誅秦王沛公曰始懐王遣我固以能寛容且人已服降殺之不祥乃以屬吏遂西入咸陽欲止宫休舍樊噲張良諫乃封秦重寳財物府庫還軍霸上蕭何盡收秦丞相府圖籍文書十一月召諸縣豪桀曰父老苦秦苛法久矣誹謗者族耦語者棄市吾與諸侯約先入關者王之吾當王關中與父老約法三章耳殺人者死傷人及盗抵罪餘悉除去秦法吏民皆按堵如故凡吾所以來為父兄除害非有所侵暴毋恐且吾所以軍霸上待諸侯至而定要束耳乃使人與秦吏行至縣鄉邑告諭之秦民大喜爭持牛羊酒食獻享軍士沛公讓不受曰倉粟多不欲費民民又益喜唯恐沛公不為秦王或説沛公曰秦富十倍天下地形彊今聞章邯降項羽羽號曰雍王王關中即來沛公恐不得有此可急使守函谷關毋内諸侯軍稍徵關中兵以自益距之沛公然其計從之十二月項羽果帥諸侯兵欲西入關關門閉聞沛公已定關中羽大怒使黥布等攻破函谷關遂至戲下沛公左司馬曹毋傷聞羽怒欲攻沛公使人言羽曰沛公欲王關中令子嬰相珍寳盡有之欲以求封亞父范增説羽曰沛公居山東時貪財好色今聞其入關珍物無所取婦女無所幸此其志不小吾使人望其氣皆為龍成五色此天子氣急擊之勿失於是饗士旦日合戰是時羽兵四十萬號百萬沛公兵十萬號二十萬力不敵會羽季父左尹項伯素善張良夜馳見張良具告其實欲與俱去毋特俱死良曰臣為韓王送沛公不可不告亡去不義乃與項伯俱見沛公沛公與伯約為㛰姻曰吾入關秋豪無所敢取籍吏民封府庫待將軍所以守關者備他盗也日夜望將軍到豈敢反邪願伯明言不敢背德項伯許諾即夜復去戒沛公曰旦日不可不早自來謝項伯還具以沛公言告羽因曰沛公不先破關中兵公巨能入乎且人有大功擊之不祥不如因善之羽許諾沛公旦日從百餘騎見羽鴻門謝曰臣與將軍戮力攻秦將軍戰河北臣戰河南不自意先入關能破秦與將軍復相見今者有小人言令將軍與臣有隙羽曰此沛公左司馬曹毋傷言之不然籍何以至此羽因留沛公飲范增數目羽擊沛公羽不應范增起出謂項莊曰君王為人不忍汝入以劍舞因擊沛公殺之不者汝屬且為所虜莊入為壽壽畢曰軍中無以為樂請以劒舞因拔劒舞項伯亦起舞常以身翼蔽沛公樊噲聞事急直入怒甚羽壯之賜以酒噲因譙讓羽有頃沛公起如厠招樊噲出置車官屬獨騎與樊噲靳彊滕公紀成步從間道走軍使張良留謝羽羽問沛公安在曰聞將軍有意督過之脱身去閒至軍故使臣獻璧羽受之又獻玉斗范增增怒撞其斗起曰吾屬今為沛公虜矣沛公歸數日羽引兵西屠咸陽殺秦降王子嬰燒秦宫室所過無不殘滅秦民大失望羽使人還報懐王懐王曰如約羽怨懐王不肯令與沛公俱西入關而北救趙後天下約乃曰懐王者吾家所立耳非有功伐何以得專主約本定天下諸將與籍也春正月陽尊懐王為義帝實不用其命羽自立為西楚霸王王梁楚地九郡都彭城背約更立沛公為漢王王巴蜀漢中四十一縣都南鄭三分關中立秦三將章邯為雍王都廢丘司馬欣為塞王都櫟陽董翳為翟王都高奴楚將瑕丘申陽為河南王都洛陽趙將司馬卬為殷王都朝歌當陽君英布為九江王都六懐王柱國共敖為臨江王都江陵番君呉芮為衡山王都邾故齊王建孫田安為濟北王徙魏王豹為西魏王都平陽徙燕王韓廣為遼東王燕將臧荼為燕王都薊徙齊王田市為膠東王齊將田都為齊王都臨葘徙趙王歇為代王趙相張耳為常山王漢王怨羽之背約欲攻之丞相蕭何諫乃止夏四月諸侯罷戲下各就國羽使卒三萬人從漢王楚子諸侯人之慕從者數萬人從杜南入蝕中張良辭歸韓漢王送至襃中因說漢王燒絶棧道以備諸侯盗兵亦視項羽無東意漢王旣至南鄭諸將及士卒皆歌謳思東歸多道亡還者韓信為治粟都尉亦亡去蕭何追還之因薦於漢王曰必欲爭天下非信無可與計事者於是漢王齊戒設壇場拜信為大將軍問以計䇿信對曰項羽背約而王君王於南鄭是遷也吏卒皆山東之人日夜企而望歸及其鋒而用之可以有大功天下已定民皆自寧不可復用不如決䇿東向因陳羽可圖三秦易并之計漢王大說遂聽信䇿部署諸將留蕭何收巴蜀租給軍糧食五月漢王引兵從故道出襲雍雍王邯迎擊漢陳倉雍兵敗還走戰好畤又大敗走廢丘漢王遂定雍地東如咸陽引兵圍雍王廢丘而遣諸將略地田榮聞羽徙齊王市於膠東而立田都為齊王大怒以齊兵迎擊田都都走降楚六月田榮殺田市自立為齊王時彭越在鉅野衆萬餘人無所屬榮與越將軍印因令反梁地越擊殺濟北王安榮遂并三齊之地燕王韓廣亦不肯徙遼東秋八月臧荼殺韓廣并其地塞王欣翟王翳皆降漢初項梁立韓後公子成為韓王張良為韓司徒羽以良從漢王韓王成又無功故不遣就國與俱至彭城殺之及聞漢王并關中而齊梁畔之羽大怒乃以故呉令鄭昌為韓王距漢令蕭公角擊彭越越敗角兵時張良徇韓地遺羽書曰漢欲得關中如約卽止不敢復東羽以故無西意而北擊齊九月漢王遣將軍薛歐王吸出武關因王陵兵從南陽迎太公吕后於沛羽聞之發兵距之陽夏不得前二年冬十月項羽使九江王布殺義帝於郴陳餘亦怨羽獨不王已從田榮藉助兵以擊常山王張耳耳敗走降漢漢王厚遇之陳餘迎代王歇還趙歇立餘為代王張良自韓間行歸漢漢王以為成信侯漢王如陜鎭撫關外父老河南王申陽降置河南郡使韓太尉韓信擊韓韓王鄭昌降十一月立韓太尉信為韓王漢王還歸都櫟陽使諸將略地拔隴西以萬人若一郡降者封萬户繕治河上塞故秦苑囿園池令民得田之春正月羽擊田榮城陽榮敗走平原平原民殺之齊皆降楚楚焚其城郭齊人復畔之諸將拔北地虜雍王弟章平赦罪人二月癸未令民除秦社稷立漢社稷施恩德賜民爵蜀漢民給軍事勞苦復勿租稅二歲關中卒從軍者復家一歲舉民年五十以上有脩行能帥衆為善置以為三老鄉一人擇鄉三老一人為縣三老與縣令丞尉以事相敎復勿繇戍以十月賜酒肉三月漢王自臨晉渡河魏王豹降將兵從下河内虜殷王卬置河内郡至脩武陳平亡楚來降漢王與語説之使參乘監諸將南渡平陰津至洛陽新城三老董公遮説漢王曰臣聞順德者昌逆德者亡兵出無名事故不成故曰明其為賊敵乃可服項羽為無道放殺其主天下之賊也夫仁不以勇義不以力三軍之衆為之素服以告之諸侯為此東伐四海之内莫不仰德此三王之舉也漢王曰善非夫子無所聞於是漢王為義帝發喪袒而大哭哀臨三日發使告諸侯曰天下共立義帝北面事之今項羽放殺義帝江南大逆無道寡人親為發喪兵皆縞素悉發關中兵收三河士南浮江漢以下願從諸侯王擊楚之殺義帝者夏四月田榮弟横收得數萬人立榮子廣為齊王羽雖聞漢東旣擊齊欲遂破之而後擊漢漢王以故得劫五諸侯兵東伐楚到外黄彭越將三萬人歸漢漢王拜越為魏相國令定梁地漢王遂入彭城收羽美人貨賂置酒高會羽聞之令其將擊齊而自以精兵三萬人從魯出胡陵至蕭晨擊漢軍大戰彭城靈壁東雎水上大破漢軍多殺士卒雎水為之不流圍漢王三帀大風從西北起折木發屋揚沙石晝晦楚軍大亂而漢王得與數十騎遁去過沛使人求室家室家亦已亡不相得漢王道逢孝惠魯元載行楚騎追漢王漢王急推墮二子滕公下收載遂得脫審食其從太公吕后間行反遇楚軍羽常置軍中以為質諸侯見漢敗皆亡去塞王欣翟王翳降楚殷王卬死呂后兄周呂侯將兵居下邑漢王往從之稍收士卒軍碭漢王西過梁地至虞謂謁者隨何曰公能説九江王布使舉兵畔楚項王必留擊之得留數月吾取天下必矣隨何往説布果使畔楚五月漢王屯滎陽蕭何發關中老弱未傅者悉詣軍韓信亦收兵與漢王會兵復大振與楚戰滎陽南京索間破之築甬道屬河以取敖倉粟魏王豹謁歸視親疾至則絶河津反為楚六月漢王還櫟陽壬午立太子赦罪人令諸侯子在關中者皆集櫟陽為衛引水灌廢丘廢丘降章邯自殺雍州定八十餘縣置河上渭南中地隴西上郡令祠官祀天地四方上帝山川以時祠之興關中卒乘邊塞關中大饑米斛萬錢人相食令民就食蜀漢秋八月漢王如滎陽謂酈食其曰緩頰往說魏王豹能下之以魏地萬户封生食其往豹不聽漢王以韓信為左丞相與曹參灌嬰俱擊魏食其還漢王問魏大將誰也對曰柏直王曰是口尚乳臭不能當韓信騎將誰也曰馮敬曰是秦將馮無擇子也雖賢不能當灌嬰步卒將誰也曰項它曰是不能當曹參吾無患矣九月信等虜豹傳詣滎陽定魏地置河東太原上黨郡信使人請兵三萬人願以北舉燕趙東擊齊南絶楚糧道漢王與之三年冬十月韓信張耳東下井陘擊趙斬陳餘𫉬趙王歇置常山代郡甲戌晦日有食之十一月癸卯晦日有食之隨何既説黥布布起兵攻楚楚使項聲龍且攻布布戰不勝十二月布與隨何間行歸漢漢王分之兵與俱收兵至成臯項羽數侵奪漢甬道漢軍乏食與酈食其謀橈楚權食其欲立六國後以樹黨漢王刻印將遣食其立之以問張良良發八難漢王輟飯吐哺曰豎儒幾敗乃公事令趨銷印又問陳平乃從其計與平黄金四萬斤以間疏楚君臣夏四月項羽圍漢滎陽漢王請和割滎陽以西者為漢亞父勸項羽急攻滎陽漢王患之陳平反間旣行羽果疑亞父亞父大怒而去發病死五月將軍紀信曰事急矣臣請誑楚可以間出於是陳平夜出女子東門二千餘人楚因四面擊之紀信乃乘王車黄屋左纛曰食盡漢王降楚楚皆呼萬歲之城東觀以故漢王得與數十騎出西門遁令御史大夫周苛魏豹樅公守滎陽羽見紀信問漢王安在曰已出去矣羽燒殺信而周苛樅公相謂曰反國之王難與守城因殺魏豹漢王出滎陽至成臯自成臯入關收兵欲復東轅生説漢王曰漢與楚相距滎陽數歲漢常困願君王出武關項王必引兵南走王深壁令滎陽成臯間且得休息使韓信等得輯河北趙地連燕齊君王乃復走滎陽如此則楚所備者多力分漢得休息復與之戰破之必矣漢王從其計出軍宛葉間與黯布行收兵羽聞漢王在宛果引兵南漢王堅壁不與戰是月彭越渡雎與項聲薛公戰下邳破殺薛公羽使終公守成臯而自東擊彭越漢王引兵北擊破終公復軍成臯六月羽已破走彭越聞漢復軍成臯乃引兵西拔滎陽城生得周苛羽謂苛為我將以公為上將軍封三萬户周苛罵曰若不趨降漢今為虜矣若非漢王敵也羽亨周苛并殺樅公而虜韓王信遂圍成臯漢王跳獨與滕公共車出成臯玉門北渡河宿小脩武自稱使者晨馳入張耳韓信壁而奪之軍乃使張耳北收兵趙地秋七月有星孛于大角漢王得韓信軍復大振八月臨河南鄉軍小脩武欲復戰郎中鄭忠説止漢王高壘深塹勿戰漢王聽其計使盧綰劉賈將卒二萬人騎數百渡白馬津入楚地佐彭越燒楚積聚復撃破楚軍燕郭西攻下睢陽外黄十七城九月羽謂海春侯大司馬曹咎曰謹守成臯卽漢王欲挑戰愼勿與戰勿令得東而已我十五日必定梁地復從將軍羽引兵東擊彭越漢王使酈食其説齊王田廣罷守兵與漢和四年冬十月韓信用蒯通計襲破齊齊王亨酈生東走高密項羽聞韓信破齊且欲擊楚使龍且救齊漢果數挑成臯戰楚軍不出使人辱之數日大司馬咎怒渡兵氾水士卒半渡漢擊之大破楚軍盡得楚國金玉貨賂大司馬咎長史欣皆自剄氾水上漢王引兵渡河復取成臯軍廣武就敖倉食羽下梁地十餘城聞海春侯破乃引兵還漢軍方圍鍾離昩於滎陽東聞羽至盡走險阻羽亦軍廣武與漢相守丁壯苦軍旅老弱罷轉餉漢王羽相與臨廣武之間而語羽欲與漢王獨身挑戰漢王數羽曰吾始與羽俱受命懐王曰先定關中者王之羽負約王我於蜀漢罪一也羽矯殺卿子冠軍自尊罪二也羽當以救趙還報而擅劫諸侯兵入關罪三也懷王約入秦無暴掠羽燒秦宫室掘始皇帝冢收私其財罪四也又彊殺秦降王子嬰罪五也詐阬秦子弟新安二十萬王其將罪六也皆王諸將善地而徙逐故主令臣下爭畔逆罪七也出逐義帝彭城自都之奪韓王地并王梁楚多自與罪八也使人陰殺義帝江南罪九也夫為人臣而殺其主殺其已降為政不平主約不信天下所不容大逆無道罪十也吾以義兵從諸侯誅殘賊使刑餘罪人擊公何苦乃與公挑戰羽大怒伏弩射中漢王漢王傷胸乃捫足曰虜中吾指漢王病創臥張良彊請漢王起行勞軍以安士卒毋令楚乘勝漢王出行軍疾甚因馳入成臯十一月韓信與灌嬰擊破楚軍殺楚將龍且追至城陽虜齊王廣齊相田橫自立為齊王奔彭越漢立張耳為趙王漢王疾瘉西入關至櫟陽存問父老置酒梟故塞王欣頭櫟陽市留四日復如軍軍廣武關中兵益出而彭越田橫居梁地往來苦楚兵絶其糧食韓信已破齊使人言曰齊邊楚權輕不為假王恐不能安齊漢王怒欲攻之張良曰不如因而立之使自為守春二月遣張良操印立韓信為齊王秋七月立黥布為淮南王八月初為算賦北貉燕人來致梟騎助漢漢王下令軍士不幸死者吏為衣衾棺歛轉送其家四方歸心焉項羽自知少助食盡韓信又進兵擊楚羽患之漢遣陸賈說羽請太公羽弗聽漢復使侯公説羽羽乃與漢約中分天下割鴻溝以西為漢以東為楚九月歸太公呂后軍皆稱萬歲乃封侯公為平國君羽解而東歸漢王欲西歸張良陳平諫曰今漢有天下太半而諸侯皆附楚兵罷食盡此天亡之時不因其幾而遂取之所謂養虎自遺患也漢王從之前漢書卷一上考證高帝紀第一上○監本刋此六字於第一行下非也今從古本提行顏注紀理也云云卽解此目後凡某紀某傳俱倣此沛豐邑中陽里人也○劉攽曰予謂沛豐郡縣名○按攽説非也史家記事必用當時地名秦無沛郡沛縣屬泗水郡若全記郡縣必云泗水沛矣時蕭何曹參王陵周勃樊噲夏侯嬰周緤周苛周昌任敖皆同縣人而盧綰則同鄉同里故於蕭曹等傳但曰沛人綰傳則曰豐人又曰與高祖同里也師古說是則見交龍於上○按史記作見蛟龍於其上又為泗上亭長史記作為泗水亭長据後書郡國志云沛有泗水亭亭有高祖碑班固為文見固集是亭名泗水不名泗上也引入坐上坐注坐才臥反次如字○監本脫如字二字從宋本添又監本於顏注本文十刪四五全非古人之舊今並從宋本添補因餔之○宋祁曰餔當作必故反○監本脫宋祁一段今從宋本凡三劉刋誤宋祁朱子文諸説别以一圏脫者俱補高祖乃書帛射上城○按監本作射城上非也不能完父兄子弟○按監本作父子兄弟非也此及史記皆作父兄子弟故師古注曰老及長者父兄之行少及幼者子弟之黨也今改正沛公攻胡陵方與○按史記本紀此事在上年之末此從月表在二年十月凡漢書月日與史記本紀不同者皆据月表也走至戚注東海之縣也○胡三省通鑑注曰以地理考之沛郡與東海相去頗遠壯兵敗而走未必能至東海之戚班志沛郡有廣戚縣章懐太子曰廣戚故城在今徐州沛縣東恐是走至廣戚之戚也按此説足以正顏注之失至陽城與杠里注孟康曰二縣名也○胡三省曰陽城史記作成陽索隱曰在濟陰按陽城係成陽轉寫之誤不獨史記可證本書曹參傳擊王離軍成陽南又攻杠里大破之卽此事也與魏將皇欣武滿軍合○按功臣表樂平侯衛無擇以隊卒從高祖起沛屬皇訢當卽此皇欣武滿史記作武蒲蒲滿字形相近未知孰是攻開封未拔注師古曰開封縣名屬滎陽○按注非也漢時開封縣屬河南郡其滎陽郡至晉始置繞嶢關踰蕢山○宋敏求曰嶢關卽藍田關在藍田縣東南九十里蕢山在縣東南二十五里元年冬十月五星聚於東井○按魏書高允傳允語崔浩曰按星傳金水二星常附日而行冬十月日旦在尾箕昏没於申南而東井方出於寅北何因背日而行是史官欲神其事不復推之於理浩初謂不然後歲餘謂允曰先所論者本不經心及更考究果如君語以前三月聚東井非十月也高允此論足以發千古之蔽司馬溫公通鑑所以於十月之下從史記直言沛公至霸上不言五星聚井劉攽謂五星本以秦十月聚東井高帝廼以夏十月入秦亦卽崔浩前三月之説也羽自立為西楚霸王○句上監本衍二月二字從宋本刪去故齊王建孫田安為濟北王○按月表濟北王都博陽遼東王都無終膠東王都卽墨代王都代常山王都襄國此紀於諸國俱言所都而此數國獨闕諸侯罷戲下注○顧炎武曰注引一説云時從項羽在戲水之上此説為是蓋羽入咸陽而諸侯自留軍戲下耳他處固有以戲為麾者但云罷麾下似不成文從杜南入蝕中○程大昌雍録曰以地望求之關中南靣背礙南山其有微徑可逹漢中者惟子午谷在長安正南其次向西則駱谷此蝕中若非駱谷卽是子午谷拜信為大將軍問以計䇿信對曰云云○按此段語史記但曰韓信與韓王信傳一字不易其上亦無拜大將軍明文似此策本出於韓王信也漢書韓王信傳直用史記而高紀以為淮隂語自相矛盾矣繕治河上塞注○按河上塞卽河上郡之北境與匈奴邊界處非秦時䝉恬所取河南地因河為塞者也蓋自諸侯叛秦匈奴復稍度河南與中國界於故塞匈奴傳可証也河上郡後為馮翊前卽塞王國此時初得其地卽復繕治障塞耳晉灼注以遠在朔方五原者解之非也大戰彭城靈壁東○大戰監本訛大敗從宋本改正置河上渭南中地隴西上郡○按史記置郡卽在二年歲首蓋不待章邯自殺其地已入漢也此紀敘於六月蓋因廢邱旣降而總言之割鴻溝以西為漢注○監本注後有索隱引張華及北征記一段按此宋本所無而監本自增者也凡索隱說已見史記不當附麗於此今從宋本刪之前漢書卷一上考證唐正議大夫行秘書少監琅邪縣開國子顏師古注五年冬十月漢王追項羽至陽夏南止軍與齊王信魏相國越期會擊楚至固陵不會楚擊漢軍大破之漢王復入壁深塹而守謂張良曰諸侯不從奈何良對曰楚兵且破未有分地其不至固宜君王能與共天下可立致也齊王信之立非君王意信亦不自堅彭越本定梁地始君王以魏豹故拜越為相國今豹死越亦望王而君王不早定今能取睢陽以北至穀城皆以王彭越從陳以東傅海與齊王信信家在楚其意欲復得故邑能出捐此地以許兩人使各自為戰則楚易敗也於是漢王發使使韓信彭越至皆引兵來十一月劉賈入楚地圍壽春漢亦遣人誘楚大司馬周殷殷畔楚以舒屠六舉九江兵迎黥布並行屠城父隨劉賈皆會十二月圍羽垓下羽夜聞漢軍四面皆楚歌知盡得楚地羽與數百騎走是以兵大敗灌嬰追斬羽東城楚地悉定獨魯不下漢王引天下兵欲屠之為其守節禮義之國乃持羽頭示其父兄魯乃降初懷王封羽為魯公及死魯又為之堅守故以魯公葬羽於穀城漢王為發喪哭臨而去封項伯等四人為列侯賜姓劉氏諸民略在楚者皆歸之漢王還至定陶馳入齊王信壁奪其軍初項羽所立臨江王共敖前死子尉嗣立為王不䧏遣盧綰劉賈擊虜尉春正月追尊兄伯號曰武哀侯下令曰楚地已定義帝亡後欲存恤楚衆以定其主齊王信習楚風俗更立為楚王王淮北都下邳魏相國建城侯彭越勤勞魏民卑下士卒常以少擊衆數破楚軍其以魏故地王之號曰梁王都定陶又曰兵不得休八年萬民與苦甚今天下事畢其赦天下殊死以下於是諸侯上疏曰楚王韓信韓王信淮南王英布梁王彭越故衡山王呉芮趙王張敖燕王臧荼昧死再拜言大王陛下先時秦為亡道天下誅之大王先得秦王定關中於天下功最多存亡定危救敗繼絶以安萬民功盛德厚又加惠於諸侯王有功者使得立社稷地分已定而位號比儗亡上下之分大王功德之著於後世不宣昧死再拜上皇帝尊號漢王曰寡人聞帝者賢者有也虚言亡實之名非所取也今諸侯王皆推高寡人將何以處之哉諸侯王皆曰大王起於細㣲滅亂秦威動海内又以辟陋之地自漢中行威德誅不義立有功平定海内功臣皆受地食邑非私之也大王德施四海諸侯王不足以道之居帝位甚實宜願大王以幸天下漢王曰諸侯王幸以為便於天下之民則可矣於是諸侯王及太尉長安侯臣綰等三百人與博士稷嗣君叔孫通謹擇良日二月甲午上尊號漢王即皇帝位于氾水之陽尊王后曰皇后太子曰皇太子追尊先媼曰昭靈夫人詔曰故衡山王呉芮與子二人兄子一人從百粵之兵以佐諸侯誅暴秦有大功諸侯立以為王項羽侵奪之地謂之番君其以長沙豫章象郡桂林南海立番君芮為長沙王又曰故粵王亡諸世奉粵祀秦侵奪其地使其社稷不得血食諸侯伐秦亡諸身帥閩中兵以佐滅秦項羽廢而弗立今以為閩粤王王閩中地勿使失職帝乃西都洛陽夏五月兵皆罷歸家詔曰諸侯子在關中者復之十二歲其歸者半之民前或相聚保山澤不書名數今天下已定令各歸其縣復故爵田宅吏以文法敎訓辨告勿笞辱民以饑餓自賣為人奴婢者皆免為庶人軍吏卒會赦其亡罪而亡爵及不滿大夫者皆賜爵為大夫故大夫以上賜爵各一級其七大夫以上皆令食邑非七大夫以下皆復其身及户勿事又曰七大夫公乘以上皆高爵也諸侯子及從軍歸者甚多高爵吾數詔吏先與田宅及所當求於吏者亟與爵或人君上所尊禮久立吏前曾不為決甚亡謂也異日秦民爵公大夫以上令丞與亢禮今吾於爵非輕也吏獨安取此且法以有功勞行田宅今小吏未嘗從軍者多滿而有功者顧不得背公立私守尉長吏敎訓甚不善其令諸吏善遇高爵稱吾意且亷問有不如吾詔者以重論之帝置酒雒陽南宫上曰通侯諸將毋敢隱朕皆言其情吾所以有天下者何項氏之所以失天下者何高起王陵對曰陛下嫚而侮人項羽仁而敬人然陛下使人攻城略地所降下者因以與之與天下同利也項羽妬賢嫉能有功者害之賢者疑之戰勝而不與人功得地而不與人利此其所以失天下也上曰公知其一未知其二夫運籌帷幄之中决勝千里之外吾不如子房塡國家撫百姓給餉餽不絶糧道吾不如蕭何連百萬之衆戰必勝攻必取吾不如韓信三者皆人傑吾能用之此吾所以取天下者也項羽有一范增而不能用此所以為我禽也羣臣説服初田横歸彭越項羽已滅横懼誅與賔客亡入海上恐其久為亂遣使者赦横曰横來大者王小者侯不來且發兵加誅横懼乘傳詣雒陽未至三十里自殺上壯其節為流涕發卒二千人以王禮葬焉戍卒婁敬求見説上曰陛下取天下與周異而都雒陽不便不如入關據秦之固上以問張良良因勸上是日車駕西都長安拜婁敬為奉春君賜姓劉氏六月壬辰大赦天下秋七月燕王臧荼反上自將征之九月虜荼詔諸侯王視有功者立以為燕王荆王臣信等十人皆曰太尉長安侯盧綰功最多請立以為燕王使丞相噲將兵平代地利幾反上自擊破之利幾者項羽將羽敗利幾為陳令降上侯之潁川上至雒陽舉通侯籍召之而利幾恐反後九月徙諸侯子關中治長樂宫六年冬十月令天下縣邑城人告楚王信謀反上問左右左右爭欲擊之用陳平計乃偽游雲夢十二月會諸侯于陳楚王信迎謁因執之詔曰天下旣安豪桀有功者封侯新立未能盡圖其功身居軍九年或未習法令或以其故犯法大者死刑吾甚憐之其赦天下田肯賀上曰甚善陛下得韓信又治秦中秦形勝之國也帶河阻山縣隔千里持㦸百萬秦得百二焉地埶便利其以下兵於諸侯譬猶居高屋之上建瓴水也夫齊東有琅邪即墨之饒南有泰山之固西有濁河之限北有勃海之利地方二千里持㦸百萬縣隔千里之外齊得十二焉此東西秦也非親子弟莫可使王齊者上曰善賜金五百斤上還至雒陽赦韓信封為淮隂侯甲申始剖符封功臣曹參等為通侯詔曰齊古之建國也今為郡縣其復以為諸侯將軍劉賈數有大功及擇寛惠修絜者王齊荆地春正月丙午韓王信等奏請以故東陽郡鄣郡呉郡五十三縣立劉賈為荆王以碭郡薛郡郯郡三十六縣立弟文信君交為楚王壬子以雲中鴈門代郡五十三縣立兄宜信侯喜為代王以膠東膠西臨淄濟北博陽城陽郡七十三縣立子肥為齊王以太原郡三十一縣為韓國徙韓王信都晉陽上已封大功臣三十餘人其餘爭功未得行封上居南宫從復道上見諸將往往耦語以問張良良曰陛下與此屬共取天下今已為天子而所封皆故人所愛所誅皆平生仇怨今軍吏計功以天下為不足用徧封而恐以過失及誅故相聚謀反耳上曰為之奈何良曰取上素所不快計羣臣所共知最甚者一人先封以示羣臣三月上置酒封雍齒因趣丞相急定功行封罷酒羣臣皆喜曰雍齒且侯吾屬亡患矣上歸櫟陽五日一朝太公太公家令説太公曰天亡二日土亡二王皇帝雖子人主也太公雖父人臣也奈何令人主拜人臣如此則威重不行後上朝太公擁彗迎門郤行上大驚下扶太公太公曰帝人主奈何以我亂天下法於是上心善家令言賜黄金五百斤夏五月丙午詔曰人之至親莫親於父子故父有天下傳歸於子子有天下尊歸於父此人道之極也前日天下大亂兵革並起萬民苦殃朕親被堅執鋭自帥士卒犯危難平暴亂立諸侯偃兵息民天下大安此皆太公之敎訓也諸王通侯將軍羣卿大夫已尊朕為皇帝而太公未有號今上尊太公曰太上皇秋九月匈奴圍韓王信於馬邑信降匈奴七年冬十月上自將擊韓王信於銅鞮斬其將信亡走匈奴與其將曼丘臣王黄共立故趙後趙利為王收信散兵與匈奴共距漢上從晉陽連戰乘勝逐北至樓煩會大寒士卒墮指者什二三遂至平城為匈奴所圍七日用陳平秘計得出使樊噲留定代地十二月上還過趙不禮趙王是月匈奴攻代代王喜棄國自歸雒陽赦為合陽侯辛卯立子如意為代王春令郎中有罪耐以上請之民産子復勿事二歲二月至長安蕭何治未央宫立東闕北闕前殿武庫太倉上見其壯麗甚怒謂何曰天下匈匈勞苦數歲成敗未可知是何治宫室過度也何曰天下方未定故可因以就宫室且夫天子以四海為家非令壯麗亡以重威且亡令後世有以加也上説自櫟陽徙都長安置宗正官以序九族夏四月行如雒陽八年冬上東擊韓信餘冦於東垣還過趙趙相貫高等恥上不禮其王隂謀欲弑上上欲宿心動問縣名何曰柏人上曰柏人者廹於人也去弗宿十一月令士卒從軍死者為槥歸其縣縣給衣衾棺葬具祠以少牢長吏視葬十二月行自東垣至春三月行如雒陽令吏卒從軍至平城及守城邑者皆復終身勿事爵非公乘以上毋得冠劉氏冠賈人毋得衣錦繡綺縠絺紵罽操兵乘騎馬秋八月吏有罪未發覺者赦之九月行自雒陽至淮南王梁王趙王楚王皆從九年冬十月淮南王梁王趙王楚王朝未央宫置酒前殿上奉玉巵為太上皇壽曰始大人常以臣亡賴不能治産業不如仲力今某之業所就孰與仲多殿上羣臣皆稱萬歲大笑為樂十一月徙齊楚大族昭氏屈氏景氏懐氏田氏五姓關中與利田宅十二月行如雒陽貫高等謀逆發覺逮捕高等并捕趙王敖下獄詔敢有隨王罪三族郎中田叔孟舒等十人自髠鉗為王家奴從王就獄王實不知其謀春正月廢趙王敖為宣平侯徙代王如意為趙王王趙國丙寅前有罪殊死已下皆赦之二月行自雒陽至賢趙臣田叔孟舒等十人召見與語漢廷臣無能出其右者上説盡拜為郡守諸侯相夏六月乙未晦日有蝕之十年冬十月淮南王燕王荆王梁王楚王齊王長沙王來朝夏五月太上皇后崩秋七月癸卯太上皇崩葬萬年赦櫟陽囚死罪已下八月令諸侯王皆立太上皇廟于國都九月代相國陳豨反上曰豨嘗為吾使甚有信代地吾所急故封豨為列侯以相國守代今乃與王黄等劫掠代地吏民非有罪也能去豨黄來歸者皆舍之上自東至邯鄲上喜曰豨不南據邯鄲而阻漳水吾知其亡能為矣趙相周昌奏常山二十五城亡其二十城請誅守尉上曰守尉反乎對曰不上曰是力不足亡罪上令周昌選趙壯士可令將者白見四人上嫚罵曰豎子能為將乎四人慚皆伏地上封各千户以為將左右諌曰從入蜀漢伐楚賞未徧行今封此何功上曰非汝所知陳豨反趙代地皆豨有吾以羽檄徵天下兵未有至者今計唯獨邯鄲中兵耳吾何愛四千户不以慰趙子弟皆曰善又求樂毅有後乎得其孫叔封之樂鄉號華成君問豨將皆故賈人上曰吾知與之矣乃多以金購豨將豨將多降十一年冬上在邯鄲豨將侯敞將萬餘人游行王黄將騎千餘軍曲逆張春將卒萬餘人度河攻聊城漢將軍郭蒙與齊將擊大破之太尉周勃道太原入定代地至馬邑馬邑不下攻殘之豨將趙利守東垣高祖攻之不下卒罵上怒城降卒罵者斬之諸縣堅守不降反冦者復租賦三歲春正月淮隂侯韓信謀反長安夷三族將軍柴武斬韓王信於參合上還雒陽詔曰代地居常山之北與夷狄邊趙乃從山南有之遠數有胡冦難以為國頗取山南太原之地益屬代代之雲中以西為雲中郡則代受邊冦益少矣王相國通侯吏二千石擇可立為代王者燕王綰相國何等三十三人皆曰子恒賢知溫良請立以為代王都晉陽大赦天下二月詔曰欲省賦甚今獻未有程吏或多賦以為獻而諸侯王尤多民疾之令諸侯王通侯常以十月朝獻及郡各以其口數率人歲六十三錢以給獻費又曰蓋聞王者莫高於周文伯者莫高於齊桓皆待賢人而成名今天下賢者智能豈特古之人乎患在人主不交故也士奚由進今吾以天之靈賢士大夫定有天下以為一家欲其長久世世奉宗廟亡絶也賢人已與我共平之矣而不與吾共安利之可乎賢士大夫有肯從我遊者吾能尊顯之布告天下使明知朕意御史大夫昌下相國相國酇侯下諸侯王御史中執法下郡守其有意稱明德者必身勸為之駕遣詣相國府署行義年有而弗言覺免年老癃病勿遣三月梁王彭越謀反夷三族詔曰擇可以為梁王淮陽王者燕王綰相國何等請立子恢為梁王子友為淮陽王罷東郡頗益梁罷潁川郡頗益淮陽夏四月行自雒陽至令豐人徙關中者皆復終身五月詔曰粤人之俗好相攻擊前時秦徙中縣之民南方三郡使與百粤雜處會天下誅秦南海尉它居南方長治之甚有文理中縣人以故不耗減粤人相攻擊之俗益止俱賴其力今立它為南粤王使陸賈即授璽綬它稽首稱臣六月令士卒從入蜀漢闗中者皆復終身秋七月淮南王布反上問諸將滕公言故楚令尹薛公有籌䇿上召見薛公言布形埶上善之封薛公千户詔王相國擇可立為淮南王者羣臣請立子長為王上乃發上郡北地隴西車騎巴蜀材官及中尉卒三萬人為皇太子衛軍霸上布果如薛公言東擊殺荆王劉賈劫其兵度淮擊楚楚王交走入薛上赦天下死罪以下皆令從軍徵諸侯兵上自將以擊布十二年冬十月上破布軍于會缶布走令别將追之上還過沛留置酒沛宫悉召故人父老子弟佐酒發沛中兒得百二十人敎之歌酒酣上擊筑自歌曰大風起兮雲飛揚威加海内兮歸故鄉安得猛士兮守四方令兒皆和習之上乃起舞忼慨傷懐泣數行下謂沛父兄曰游子悲故鄉吾雖都關中萬歲之後吾魂魄猶思家沛且朕自沛公以誅暴逆遂有天下其以沛為朕湯沐邑復其民世世無有所與沛父老諸母故人日樂飲極歡道舊故為笑樂十餘日上欲去沛父兄固請上曰吾人衆多父兄不能給乃去沛中空縣皆之邑西獻上留止張飲三日沛父兄皆頓首曰沛幸得復豐未得唯陛下哀矜上曰豐者吾所生長極不忘耳吾特以其為雍齒故反我為魏沛父兄固請之廼并復豐比沛漢别將擊布軍洮水南北皆大破之追斬布番陽周勃定代斬陳豨於當城詔曰呉古之建國也日者荆王兼有其地今死亡後朕欲復立呉王其議可者長沙王臣等言沛侯濞重厚請立為呉王已拜上召謂濞曰汝狀有反相因拊其背曰漢後五十年東南有亂豈汝邪然天下同姓一家汝愼毋反濞頓首曰不敢十一月行自淮南還過魯以太牢祠孔子十二月詔曰秦皇帝楚隱王魏安釐王齊愍王趙悼襄王皆絶亡後其與秦始皇帝守冢二十家楚魏齊各十家趙及魏公子亡忌各五家令視其冢復亡與它事陳豨降將言豨反時燕王盧綰使人之豨所隂謀上使辟陽侯審食其迎綰綰稱疾食其言綰反有端春二月使樊噲周勃將兵擊綰詔曰燕王綰與吾有故愛之如子聞與陳豨有謀吾以為亡有故使人迎綰綰稱疾不來謀反明矣燕吏民非有罪也賜其吏六百石以上爵各一級與綰居去來歸者赦之加爵亦一級詔諸侯王議可立為燕王者長沙王臣等請立子建為燕王詔曰南武侯織亦粤之世也立以為南海王三月詔曰吾立為天子帝有天下十二年于今矣與天下之豪士賢大夫共定天下同安輯之其有功者上致之王次為列侯下乃食邑而重臣之親或為列侯皆令自置吏得賦斂女子公主為列侯食邑者皆佩之印賜大第室吏二千石徙之長安受小第室入蜀漢定三秦者皆世世復吾於天下賢士功臣可謂亡負矣其有不義背天子擅起兵者與天下共伐誅之布告天下使明知朕意上擊布時為流矢所中行道疾疾甚吕后迎良醫醫入見上問醫曰疾可治不醫曰可治於是上嫚罵之曰吾以布衣提三尺取天下此非天命乎命乃在天雖扁鵲何益遂不使治疾賜黄金五十斤罷之吕后問曰陛下百歲後蕭相國既死誰令代之上曰曹參可問其次曰王陵可然少戇陳平可以助之陳平知有餘然難獨任周勃重厚少文然安劉氏者必勃也可令為太尉吕后復問其次上曰此後亦非乃所知也盧綰與數千人居塞下候伺幸上疾愈自入謝夏四月甲辰帝崩于長樂宫盧綰聞之遂亡入匈奴吕后與審食其謀曰諸將故與帝為編户民北靣為臣心常鞅鞅今乃事少主非盡族是天下不安以故不發喪人或聞以語酈商酈商見審食其曰聞帝已崩四日不發喪欲誅諸將誠如此天下危矣陳平灌嬰將十萬守滎陽樊噲周勃將二十萬定燕代此聞帝崩諸將皆誅必連兵還鄉以攻關中大臣内畔諸將外反亡可蹻足待也審食其入言之乃以丁未發喪大赦天下五月丙寅葬長陵已下皇太子羣臣皆反至太上皇廟羣臣曰帝起細㣲撥亂世反之正平定天下為漢太祖功最高上尊號曰高皇帝初高祖不修文學而性明逹好謀能聽自監門戍卒見之如舊初順民心作三章之約天下既定命蕭何次律令韓信申軍法張蒼定章程叔孫通制禮儀陸賈造新語又與功臣剖符作誓丹書鐵契金匱石室藏之宗廟雖日不暇給規摹𢎞遠矣贊曰春秋晉史蔡墨有言陶唐氏既衰其後有劉累學擾龍事孔甲范氏其後也而大夫范宣子亦曰祖自虞以上為陶唐氏在夏為御龍氏在商為豕韋氏在周為唐杜氏晉主夏盟為范氏范氏為晉士師魯文公世奔秦後歸于晉其處者為劉氏劉向云戰國時劉氏自秦𫉬於魏秦滅魏遷大梁都于豐故周市説雍齒曰豐故梁徙也是以頌高祖云漢帝本系出自唐帝降及于周在秦作劉渉魏而東遂為豐公豐公蓋太上皇父其遷日淺墳墓在豐鮮焉及高祖即位置祠祀官則有秦晉梁荆之巫世祠天地綴之以祀豈不信哉由是推之漢承堯運德祚已盛斷蛇著符旗幟上赤協于火德自然之應得天統矣前漢書卷一下考證高帝紀下灌嬰追斬羽東城○胡三省曰東城故城括地志在定遠東南五十里高起王陵對曰注魏相邴吉奏高帝時奏事○按監本魏相邴吉奏下衍事字蓋涉於下文奏事而誤也今從宋本刪之邴吉依本書當作丙是日車駕西都長安○按史記作是日車駕入都關中是也櫟陽長安俱是關中是日但决計入關營造長安宫殿實則仍居櫟陽故至七年二月書自櫟陽徙都長安也治長樂宫○程大昌曰長樂宫本秦之興樂宫周廻二十里高祖改修而居之在長安城東隅西有濁河之限注○胡三省曰孟津在河内去平原甚遠晉灼説失之拘蓋河流渾濁故謂之濁河也赦韓信封為淮隂侯○按此文追叙也据功臣表曹參等以十二月甲申封而淮隂侯之封直至四月則知此文為追敘矣以故東陽郡鄣郡呉郡云云○劉攽曰云云○按攽所疑是也但灌嬰傳云破呉郡長呉下得呉守遂定呉豫章會稽又功臣表博陽侯周聚布反定呉郡豈項氏嘗分會稽為呉及漢定天下復合為一郡乎攽並疑鄣非秦郡非也漢之丹陽即秦之鄣郡也蕭何治未央宫○胡三省曰宫在長安城西南隅周廻二十八里元和志曰東距長樂宫一里中隔武庫夏五月太上皇后○通鑑考異曰荀悦漢紀五月無后字七月無崩字蓋荀悦時本尚未訛謬故也秦徙中縣之民南方三郡注如淳曰秦始皇畧取彊梁地○按彊梁地當作陸梁地史記秦始皇本紀三十一年畧取陸梁地為桂林象郡南海是也宋本亦誤存説於此居南方長治之注謂為之長帥而治理之也○帥字訛師理字訛李今改正漢别將擊布軍洮水南北○按胡三省謂洮水當在江南甚是但即以零陵郡之洮陽當之零陵去淮南太遠與下文所云追斬布鄱陽者不合也其處者為劉氏○孔穎逹左傳疏曰士會之帑在秦不顯於會之身復無所辟傳説處秦為劉氏未知何意討尋上下其文不類深疑此句或非本㫖蓋以為漢室𥘉興捐棄古學左氏不顯於世先儒無以自申劉氏從秦徙魏其源本出劉累揷注此辭將以媚於世明帝時賈逵上疏曰五經皆無證圖䜟明劉氏為堯後者而左氏獨有明文竊謂前世藉此以求道通故後引之以為證耳按孔疏所見甚卓但加此文於左傳實不始於賈逵且幷不始於哀平之世據昭帝元鳳三年符節令睦𢎞上書言漢家承堯之後則彼時左傳已有此文至劉向頌高祖曰出自唐帝王莽稱漢為堯後有傳國之運班彪王命論曰帝堯之苗裔皆在其後者也前漢書卷一下考證"}
{"id": "KR2a0007_002", "series": "KR2a0007", "text": "唐正議大夫行祕書少監琅邪縣開國子顏師古注孝惠皇帝高祖太子也母曰呂皇后帝年五歲高祖初爲漢王二年立爲太子十二年四月高祖崩五月丙寅太子即皇帝位尊皇后曰皇太后賜民爵一級中郎郎中滿六歲爵三級四歲二級外郎滿六歲二級中郎不滿一歲一級外郎不滿二歲賜錢萬宦官尚食比郎中謁者執楯執㦸武士騶比外郎太子御驂乘賜爵五大夫舍人滿五歲二級賜給喪事者二千石錢二萬六百石以上萬五百石二百石以下至佐史五千視作斥土者將軍四十金二千石二十金六百石以上六金五百石以下至佐史二金減田租復十五税一爵五大夫吏六百石以上及宦皇帝而知名者有罪當盜械者皆頌繫上造以上及内外公孫耳孫有罪當刑及當爲城旦舂者皆耐爲鬼薪白粲民年七十以上若不滿十歲有罪當刑者皆完之又曰吏所以治民也能盡其治則民賴之故重其祿所以爲民也今吏六百石以上父母妻子與同居及故吏嘗佩將軍都尉印將兵及佩二千石官印者家唯給軍賦他無有所與令郡諸侯王立高廟元年冬十二月趙隠王如意薨民有罪得買爵三十級以免死罪賜民爵户一級春正月城長安二年冬十月齊悼惠王來朝獻城陽郡以益魯元公主邑尊公主爲太后春正月癸酉有兩龍見蘭陵家人井中乙亥夕而不見隴西地震夏旱郃陽侯仲薨秋七月辛未相國何薨三年春發長安六百里内男女十四萬六千人城長安三十日罷以宗室女爲公主嫁匈奴單于夏五月立閩越君搖爲東海王六月發諸侯王列侯徒𨽻二萬人城長安秋七月都廐災南越王趙佗稱臣奉貢四年冬十月壬寅立皇后張氏春正月舉民孝弟力田者復其身三月甲子皇帝冠赦天下省法令妨吏民者除挾書律長樂宮鴻臺災宜陽雨血秋七月乙亥未央宮凌室災丙子織室災五年冬十月靁桃李華棗實春正月復𤼵長安六百里内男女十四萬五千人城長安三十日罷夏大旱秋八月己丑相國參薨九月長安城成賜民爵户一級六年冬十月辛丑齊王肥薨令民得買爵女子年十五以上至三十不嫁五算夏六月舞陽侯噲薨起長安西市修敖倉七年冬十月發車騎材官詣滎陽太尉灌嬰將春正月辛丑朔日有蝕之夏五月丁卯日有蝕之旣秋八月戊寅帝崩于未央宮九月辛丑葬安陵贊曰孝惠内修親親外禮宰相優寵齊悼趙隠恩敬篤矣聞叔孫通之諌則懼然納曹相國之對而心說可謂寛仁之主遭呂太后虧損至德悲夫前漢書卷二考證惠帝紀第二○按史記於高祖夲紀後孝文夲紀前止作呂后夲紀以惠帝事附入殊非體制班氏列惠帝紀於高后紀之前義理甚正視作斥土者○按監夲宋夲俱作斥上今以服䖍如淳注意詳之定為斥土服注斥上壙上也二上字亦並正春正月城長安○胡三省曰漢都長安蕭何雖治宮室未暇築城帝始築之至五年始成按功臣表城及宮殿皆少府陽城延所作郃陽侯仲薨○按高紀及吳王濞傳並作合陽則屬平原此紀作郃陽則屬左馮翊以王子侯表作合陽證之此郃字訛也然水經注已謂是郃陽矣立閩越君搖為東海王注即今泉州是其地○按師古説非也閩越王無諸都冶則泉州地屬閩越矣東海王搖都東甌亦號東甌王即温州永嘉地非泉州地也前漢書卷二考證"}
{"id": "KR2a0007_003", "series": "KR2a0007", "text": "唐正議大夫行秘書少監琅邪縣開國子顔師古注高皇后呂氏生惠帝佐高祖定天下父兄及高祖而侯者三人惠帝即位尊呂后爲太后太后立帝姊魯元公主女爲皇后無子取後宮美人子名之以爲太子惠帝崩太子立爲皇帝年幼太后臨朝稱制大赦天下廼立兄子呂台産禄台子通四人爲王封諸呂六人爲列侯語在外戚傳元年春正月詔曰前日孝惠皇帝言欲除三族辠妖言令議未決而崩今除之二月賜民爵户一級初置孝弟力田二千石者一人夏五月丙申趙王宮叢臺災立孝惠後宮子强爲淮陽王不疑爲恒山王𢎞爲襄城侯朝爲軹侯武爲壺關侯秋桃李華二年春詔曰高皇帝匡飭天下諸有功者皆受分地爲列侯萬民大安莫不受休德朕思念至於久逺而功名不著亡以尊大誼施後世今欲差次列侯功以定朝位臧于高廟世世勿絶嗣子各襲其功位其與列侯議定奏之丞相臣平言謹與絳侯臣勃曲周侯臣商潁隂侯臣嬰安國侯臣陵等議列侯幸得賜餐錢奉邑陛下加惠以功次定朝位臣請臧高廟奏可春正月乙卯地震羗道武都道山崩夏六月丙戌晦日有蝕之秋七月恒山王不疑薨行八銖錢三年夏江水漢水溢流民四千餘家秋星晝見四年夏少帝自知非皇后子出怨言皇太后幽之永巷詔曰凡有天下治萬民者蓋之如天容之如地上有驩心㠯使百姓百姓欣然㠯事其上驩欣交通而天下治今皇帝疾久不已廼失惑昏亂不能繼嗣奉宗廟守祭祀不可屬天下其議代之羣臣皆曰皇太后爲天下計所以安宗廟社稷甚深頓首奉詔五月丙辰立恒山王𢎞爲皇帝五年春南粤王尉佗自稱南武帝秋八月淮陽王彊薨九月發河東上黨騎屯北地六年春星晝見夏四月赦天下秩長陵令二千石六月城長陵匈奴寇狄道攻阿陽行五分錢七年冬十二月匈奴寇狄道畧二千餘人春正月丁丑趙王友幽死于邸己丑晦日有蝕之旣以梁王呂産爲相國趙王祿爲上將軍立營陵侯劉澤爲琅邪王夏五月辛未詔曰昭靈夫人太上皇妃也武哀侯宣夫人高皇帝兄姊也號諡不稱其議尊號丞相臣平等請尊昭靈夫人曰昭靈后武哀侯曰武哀王宣夫人曰昭哀后六月趙王恢自殺秋九月燕王建薨南越侵盗長沙遣隆慮侯竈將兵擊之八年春封中謁者張釋卿為列侯諸中官宦者令丞皆賜爵關内侯食邑夏江水漢水溢流萬餘家秋七月辛巳皇太后崩于未央宮遺詔賜諸侯王各千金將相列侯下至郎吏各有差大赦天下上將軍禄相國産顓兵秉政自知背高皇帝約恐為大臣諸侯王所誅因謀作亂時齊悼惠王子朱虛侯章在京師以禄女為婦知其謀廼使人告兄齊王令發兵西章欲與太尉勃丞相平為内應以誅諸呂齊王遂發兵又詐琅邪王澤發其國兵并將而西産禄等遣大將軍灌嬰將兵擊之嬰至滎陽使人諭齊王與連和待呂氏變而共誅之太尉勃與丞相平謀以曲周侯酈商子寄與禄善使人劫商令寄紿説禄曰高帝與呂后共定天下劉氏所立九王呂氏所立三王皆大臣之議事已布告諸侯王諸侯王以為宜今太后崩帝少足下不急之國守藩廼為上將將兵留此為大臣諸侯所疑何不速歸將軍印以兵屬太尉請梁王亦歸相國印與大臣盟而之國齊兵必罷大臣得安足下高枕而王千里此萬世之利也禄然其計使人報産及諸呂老人或以為不便計猶豫未有所決禄信寄與俱出游過其姑呂􁂆􁂆怒曰汝為將而棄軍呂氏今無處矣廼悉出珠玉寶器散堂下曰無為它人守也八月庚申平陽侯窋行御史大夫事見相國産計事郎中令賈壽使從齊來因數産曰王不早之國今雖欲行尚可得邪具以灌嬰與齊楚合從狀告産平陽侯窋聞其語馳告丞相平太尉勃勃欲入北軍不得入襄平侯紀通尚符節廼令持節矯内勃北軍勃復令酈寄典客劉揭說祿曰帝使太尉守北軍欲令足下之國急歸將軍印辭去不然禍且起祿遂解印屬典客而㠯兵授太尉勃勃入軍門行令軍中曰為呂氏右袒為劉氏左袒軍皆左袒勃遂將北軍然尚有南軍丞相平召朱虛侯章佐勃勃令章監軍門令平陽侯告衞尉毋内相國産殿門産不知祿已去北軍入未央宮欲為亂殿門弗内徘佪往來平陽侯馳語太尉勃勃尚恐不勝未敢誦言誅之廼謂朱虛侯章曰急入宮衞帝章從勃請卒千人入未央宮掖門見産廷中日餔時遂擊産産走天大風從官亂莫敢鬭者逐産殺之郎中府吏舍厠中章已殺産帝令謁者持節勞章章欲奪節謁者不肯章廼從與載因節信馳斬長樂衞尉呂更始還入北軍復報太尉勃勃起拜賀章曰所患獨産今已誅天下定矣辛酉斬呂祿笞殺呂􁂆分部悉捕諸呂男女無少長皆斬之大臣相與隂謀以為少帝及三弟為王者皆非孝惠子復共誅之尊立文帝語在周勃高五王傳賛曰孝惠高后之時海内得離戰國之苦君臣俱欲無為故惠帝拱已高后女主制政不出房闥而天下晏然刑罰罕用民務稼穡衣食滋殖前漢書卷三考證高后紀不可屬天下注屬委也○監本也字下衍也字今去秩長陵令二千石注應劭○監本訛作邵今改正攻阿陽注狄道屬隴西○狄訛地今改正封中謁者張釋卿為列侯○按張釋卿恩澤侯表作張釋無卿字燕王劉澤傳作張卿無釋字八月庚申○通鑑考異曰八月當作九月襄平侯紀通尚符節○劉攽曰疑成者即信之一名○按紀信與紀成自是兩人後儒以信死節最烈没未得封故疑紀成即信耳不知紀成名字早著於鴻門間道走軍之日其後戰死好畤則功臣表有明文非死於滎陽也高祖於功臣以父死節封其子者三人一紀通以父成戰死好畤一高景侯周成以父苛守滎陽罵項王死事一高梁侯酈疥以父食其説齊王死事紀信樅公宜有封爵而侯表無之必是其人並無子孫可封晉灼及師古說確有証据攽説非也前漢書卷三考證"}
{"id": "KR2a0007_004", "series": "KR2a0007", "text": "唐正議大夫行秘書少監瑯邪縣開國子顔師古注孝文皇帝高祖中子也母曰薄姬高祖十一年誅陳豨定代地立為代王都中都十七年秋高后崩諸呂謀為亂欲危劉氏丞相陳平太尉周勃朱虛侯劉章等共誅之謀立代王語在高后紀高五王傳大臣遂使人迎代王郎中令張武等議皆曰漢大臣皆故高帝時將習兵事多謀詐其屬意非止此也特畏高帝呂太后威耳今已誅諸呂新喋血京師以迎大王為名實不可信願稱疾無徃以觀其變中尉宋昌進曰羣臣之議皆非也夫秦失其政豪傑並起人人自以為得之者以萬數然卒踐天子位者劉氏也天下絶望一矣高帝王子弟地犬牙相制所謂盤石之宗也天下服其彊二矣漢興除秦煩苛約法令施德惠人人自安難動摇三矣夫以呂太后之嚴立諸呂為三王擅權專制然而太尉以一節入北軍一呼士皆袒左為劉氏畔諸呂卒以滅之此乃天授非人力也今大臣雖欲為變百姓弗為使其黨寧能專一邪内有朱虛東牟之親外畏吳楚淮南琅邪齊代之彊方今高帝子獨淮南王與大王大王又長賢聖仁孝聞於天下故大臣因天下之心而欲迎立大王大王勿疑也代王報太后計猶豫未定卜之兆得大横占曰大横庚庚余為天王夏啓以光代王曰寡人固已為王又何王乎卜人曰所謂天王者乃天子也於是代王乃遣太后弟薄昭見太尉勃勃等具言所以迎立王者昭還報曰信矣無可疑者代王笑謂宋昌曰果如公言乃令宋昌驂乘張武等六人乗六乗傳詣長安至高陵止而使宋昌先之長安觀變昌至渭橋丞相已下皆迎昌還報代王乃進至渭橋羣臣拜謁稱臣代王下拜太尉勃進曰願請間宋昌曰所言公公言之所言私王者無私太尉勃乃跪上天子璽代王謝曰至邸而議之閏月己酉入代邸羣臣從至上議曰丞相臣平太尉臣勃大將軍臣武御史大夫臣蒼宗正臣郢朱虛侯臣章東牟侯臣興居典客臣揭再拜言大王足下子𢎞等皆非孝惠皇帝子不當奉宗廟臣謹請陰安侯頃王后琅邪王列侯吏二千石議大王高皇帝子宜為嗣願大王即天子位代王曰奉高帝宗廟重事也寡人不佞不足以稱願請楚王計宜者寡人弗敢當羣臣皆伏固請代王西鄉讓者三南鄉讓者再丞相平等皆曰臣伏計之大王奉高祖宗廟最宜稱雖天下諸侯萬民皆以為宜臣等為宗廟社稷計不敢忽願大王幸聽臣等臣謹奉天子璽符再拜上代王曰宗室將相王列侯以為其宜寡人寡人不敢辭遂即天子位羣臣以次侍使太僕嬰東牟侯興居先清宮奉天子法駕迎代邸皇帝即日夕入未央宮夜拜宋昌為衞將軍領南北軍張武為郎中令行殿中還坐前殿下詔曰制詔丞相太尉御史大夫間者諸呂用事擅權謀為大逆欲危劉氏宗廟頼將相列侯宗室大臣誅之皆伏其辜朕初即位其赦天下賜民爵一級女子百户牛酒酺五日元年冬十月辛亥皇帝見于高廟遣車騎將軍薄昭迎皇太后于代詔曰前呂産自置為相國呂禄為上將軍擅遣將軍灌嬰將兵擊齊欲代劉氏嬰留滎陽與諸侯合謀以誅呂氏呂産欲為不善丞相平與太尉勃等謀奪産等軍朱虛侯章首先捕斬産太尉勃身率襄平侯通持節承詔入北軍典客揭奪呂禄印其益封太尉勃邑萬户賜金五千斤丞相平將軍嬰邑各三千户金二千斤朱虛侯章襄平侯通邑各二千户金千斤封典客揭為陽信侯賜金千斤十二月立趙幽王子遂為趙王徙琅邪王澤為燕王呂氏所奪齊楚地皆歸之盡除收帑相坐律令正月有司請蚤建太子所以尊宗廟也詔曰朕既不德上帝神明未歆饗也天下人民未有㥦志今縱不能博求天下賢聖有徳之人而嬗天下焉而曰豫建太子是重吾不徳也謂天下何其安之有司曰豫建太子所以重宗廟社稷不忘天下也上曰楚王季父也春秋髙閲天下之義理多矣明於國家之體吳王於朕兄也淮南王弟也皆秉德以陪朕豈為不豫哉諸侯王宗室昆弟有功臣多賢及有德義者若舉有德以陪朕之不能終是社稷之靈天下之福也今不選舉焉而曰必子人其以朕為忘賢有德者而專於子非所以憂天下也朕甚不取有司固請曰古者殷周有國治安皆且千歲有天下者莫長焉用此道也立嗣必子所從來逺矣高帝始平天下建諸侯為帝者太祖諸侯王列侯始受國者亦皆為其國祖子孫繼嗣世世不絶天下之大義也故高帝設之以撫海内今釋宜建而更選於諸侯宗室非高帝之志也更議不宜子啓最長敦厚慈仁請建以為太子上乃許之因賜天下民當為父後者爵一級封將軍薄昭為軹侯三月有司請立皇后皇太后曰立太子母竇氏為皇后詔曰方春和時草木羣生之物皆有以自樂而吾百姓鰥寡孤獨窮困之人或阽於死亡而莫之省憂為民父母將何如其議所以振貸之又曰老者非帛不煖非肉不飽今歲首不時使人存問長老又無布帛酒肉之賜將何以佐天下子孫孝養其親今聞吏禀當受鬻者或以陳粟豈稱養老之意哉具為令有司請令縣道年八十已上賜米人月一石肉二十斤酒五斗其九十已上又賜帛人二疋絮三斤賜物及當稟鬻米者長吏閲視丞若尉致不滿九十嗇夫令史致二千石遣都吏循行不稱者督之刑者及有罪耐以上不用此令楚元王交薨四月齊楚地震二十九山同日崩大水潰出六月令郡國無來獻施惠天下諸侯四夷逺近驩洽乃脩代來功詔曰方大臣誅諸呂迎朕朕狐疑皆止朕唯中尉宋昌勸朕朕已得保宗廟已尊昌為衞將軍其封昌為壯武侯諸從朕六人官皆至九卿又曰列侯從高帝入蜀漢者六十八人益邑各三百户吏二千石以上從高帝潁川守尊等十人食邑六百户淮陽守申屠嘉等十人五百户衞尉足等十人四百户封淮南王舅趙兼為周陽侯齊王舅駟鈞為靖郭侯故常山丞相蔡兼為樊侯二年冬十月丞相陳平薨詔曰朕聞古者諸侯建國千餘各守其地以時入貢民不勞苦上下驩欣靡有違德今列侯多居長安邑逺吏卒給輸費苦而列侯亦無繇教訓其民其令列侯之國為吏及詔所止者遣太子十一月癸卯晦日有食之詔曰朕聞之天生民為之置君以養治之人主不德布政不均則天示之災以戒不治乃十一月晦日有食之適見于天災孰大焉朕獲保宗廟以微眇之身託于士民君王之上天下治亂在予一人唯二三執政猶吾股肱也朕下不能治育羣生上以累三光之明其不德大矣令至其悉思朕之過失及知見之所不及匄以啓告朕及舉賢良方正能直言極諫者以匡朕之不逮因各敕以職任務省繇費以便民朕旣不能遠德故􁃊然念外人之有非是以設備未息今縱不能罷邊屯戍又飭兵厚衞其罷衞將軍軍太僕見馬遺財足餘皆以給傳置春正月丁亥詔曰夫農天下之本也其開籍田朕親率耕以給宗廟粢盛民謫作縣官及貸種食未入入未備者皆赦之三月有司請立皇子為諸侯王詔曰前趙幽王幽死朕甚憐之已立其太子遂為趙王遂弟辟彊及齊悼惠王子朱虛侯章東牟侯興居有功可王乃遂立辟彊為河間王章為城陽王興居為濟北王因立皇子武為代王參為太原王揖為梁王五月詔曰古之治天下朝有進善之旌誹謗之木所以通治道而來諫者也今法有誹謗訞言之罪是使衆臣不敢盡情而上無由聞過失也將何以來遠方之賢良其除之民或祝詛上以相約而後相謾吏以為大逆其有他言吏又以為誹謗此細民之愚無知抵死朕甚不取自今以來有犯此者勿聽治九月初與郡守為銅虎符竹使符詔曰農天下之大本也民所恃以生也而民或不務本而事末故生不遂朕憂其然故今兹親率羣臣農以勸之其賜天下民今年田租之半三年冬十月丁酉晦日有食之十一月丁卯晦日有蝕之詔曰前日詔遣列侯之國辭未行丞相朕之所重其為朕率列侯之國遂免丞相勃遣就國十二月太尉潁陰侯灌嬰為丞相罷太尉官屬丞相夏四月城陽王章薨淮南王長殺辟陽侯審食其五月匈奴入居北地河南為寇上幸甘泉遣丞相灌嬰擊匈奴匈奴去發中尉材官屬衞將軍軍長安上自甘泉之高奴因幸太原見故羣臣皆賜之舉功行賞諸民里賜牛酒復晉陽中都民三歲租留游太原十餘日濟北王興居聞帝之代欲自擊匈奴乃反發兵欲襲滎陽於是詔罷丞相兵以棘蒲侯柴武為大將軍將四將軍十萬衆擊之祁侯繒賀為將軍軍滎陽秋七月上自太原至長安詔曰濟北王背德反上詿誤吏民為大逆濟北吏民兵未至先自定及㠯軍城邑降者皆赦之復官爵與王興居去來者亦赦之八月虜濟北王興居自殺赦諸與興居反者四年冬十二月丞相灌嬰薨夏五月復諸劉有屬籍家無所與賜諸侯王子邑各二千户秋九月封齊悼惠王子七人為列侯絳侯周勃有罪逮詣廷尉詔獄作顧成廟五年春二月地震夏四月除盗鑄錢令更造四銖錢六年冬十月桃李華十一月淮南王長謀反廢遷蜀嚴道死七年冬十月令列侯太夫人夫人諸侯王子及吏二千石無得擅徵捕夏四月赦天下六月癸酉未央宮東闕罘罳災八年夏封淮南厲王長子四人為列侯有長星出于東方九年春大旱十年冬行幸甘泉將軍薄昭死十一年冬十一月行幸代春正月上自代還夏六月梁王揖薨匈奴寇狄道十二年冬十二月河決東郡春正月賜諸侯王女邑各二千户二月出孝惠皇帝後宮美人令得嫁三月除關無用傳詔曰道民之路在於務本朕親率天下農十年于今而野不加辟歲一不登民有飢色是從事焉尚寡而吏未加務也吾詔書數下歲勸民種樹而功未興是吏奉吾詔不勤而勸民不明也且吾農民甚苦而吏莫之省將何以勸焉其賜農民今年租稅之半又曰孝悌天下之大順也力田為生之本也三老衆民之師也廉吏民之表也朕甚嘉此二三大夫之行今萬家之縣云無應令豈實人情是吏舉賢之道未備也其遣謁者勞賜三老孝者帛人五匹悌者力田二匹廉吏二百石以上率百石者三匹及問民所不便安而以户口率置三老孝悌力田常員令各率其意以道民焉十三年春二月甲寅詔曰朕親率天下農耕以供粢盛皇后親桑以奉祭服其具禮儀夏除祕祝語在郊祀志五月除肉刑法語在刑法志六月詔曰農天下之本務莫大焉今厪身從事而有租税之賦是謂本末者無以異也其於勸農之道未備其除田之租稅賜天下孤寡布帛絮各有數十四年冬匈奴寇邊殺北地都尉卬遣三將軍軍隴西北地上郡中尉周舎為衞將軍郎中令張武為車騎將軍軍渭北車千乗騎卒十萬人上親勞軍勒兵申教令賜吏卒自欲征匈奴羣臣諫不聽皇太后固要上乃止於是以東陽侯張相如為大將軍建成侯董赫内史欒布皆為將軍擊匈奴匈奴走春詔曰朕𫉬執犧牲珪幣以事上帝宗廟十四年于今歴日彌長以不敏不明而久撫臨天下朕甚自媿其廣増諸祀壇場珪幣昔先王逺施不求其報望祀不祈其福右賢左戚先民後已至明之極也今吾聞祠官祝釐皆歸福於朕躬不為百姓朕甚媿之夫以朕之不德而專鄉獨美其福百姓不與焉是重吾不德也其令祠官致敬無有所祈十五年春黄龍見於成紀上乃下詔議郊祀公孫臣明服色新垣平設五廟語在郊祀志夏四月上幸雍始郊見五帝赦天下脩名山大川嘗祀而絶者有司以嵗時致禮九月詔諸侯王公卿郡守舉賢良能直言極諫者上親策之傅納以言語在鼂錯傳十六年夏四月上郊祀五帝于渭陽五月立齊悼惠王子六人淮南厲王子三人皆為王秋九月得玉杯刻曰人主延壽令天下大酺明年改元後元年冬十月新垣平詐覺謀反夷三族春三月孝惠皇后張氏薨詔曰間者數年比不登又有水旱疾疫之災朕甚憂之愚而不明未達其咎意者朕之政有所失而行有過與乃天道有不順地利或不得人事多失和鬼神廢不享與何以致此將百官之奉養或費無用之事或多與何其民食之寡乏也夫度田非益寡而計民未加益以口量地其於古猶有餘而食之甚不足者其咎安在無乃百姓之從事於末以害農者蕃為酒醪以靡榖者多六畜之食焉者衆與細大之義吾未能得其中其與丞相列侯吏二千石博士議之有可以佐百姓者率意逺思無有所隱二年夏行幸雍棫陽宮六月代王參薨匈奴和親詔曰朕既不明不能遠德使方外之國或不寧息夫四荒之外不安其生封圻之内勤勞不處二者之咎皆自於朕之德薄而不能達逺也間者累年匈奴並暴邊境多殺吏民邊臣兵吏又不能諭其内志以重吾不德夫久結難連兵中外之國將何以自寧今朕夙興夜寐勤勞天下憂苦萬民為之惻怛不安未嘗一日忘於心故遣使者冠蓋相望結轍於道以諭朕志於單于今單于反古之道計社稷之安便萬民之利新與朕俱棄細過偕之大道結兄弟之義以全天下元元之民和親以定始于今年三年春二月行幸代四年夏四月丙寅晦日有食之五月赦天下免官奴婢為庶人行幸雍五年春正月行幸隴西三月行幸雍秋七月行幸代六年冬匈奴三萬騎入上郡三萬騎入雲中以中大夫令免為車騎將軍屯飛狐故楚相蘇意為將軍屯句注將軍張武屯北地河内太守周亞夫為將軍次細柳宗正劉禮為將軍次霸上祝兹侯徐厲為將軍次棘門以備胡夏四月大旱蝗令諸侯無入貢弛山澤減諸服御損郎吏員發倉庾以振民民得賣爵七年夏六月己亥帝崩于未央宮遺詔曰朕聞之蓋天下萬物之萌生靡不有死死者天地之理物之自然奚可甚哀當今之世咸嘉生而惡死厚葬以破業重服以傷生吾甚不取且朕既不德無以佐百姓今崩又使重服乆臨以罹寒暑之數哀人父子傷長老之志損其飲食絶鬼神之祭祀以重吾不德謂天下何朕獲保宗廟以眇眇之身託于天下君王之上二十有餘年矣賴天之靈社稷之福方内安寧靡有兵革朕既不敏常畏過行以羞先帝之遺德惟年之久長懼于不終今乃幸以天年得復供養于高廟朕之不明與嘉之其奚哀念之有其令天下吏民令到出臨三日皆釋服無禁取婦嫁女祠祀飲酒食肉自當給喪事服臨者皆無踐絰帶無過三寸無布車及兵器無發民哭臨宮殿中殿中當臨者皆以旦夕各十五舉音禮畢罷非旦夕臨時禁無得擅哭臨以下服大紅十五日小紅十四日纖七日釋服它不在令中者皆以此令比類從事布告天下使明知朕意霸陵山川因其故無有所改歸夫人以下至少使令中尉亞夫為車騎將軍屬國悍為將屯將軍郎中令張武為復土將軍發近縣卒萬六千人發内史卒萬五千人藏郭穿復土屬將軍武賜諸侯王已下至孝悌力田金錢帛各有數乙巳𦵏霸陵賛曰孝文白皇帝即位二十三年宮室苑囿車騎服御無所増益有不便輒㢮以利民嘗欲作露臺召匠計之直百金上曰百金中人十家之産也吾奉先帝宮室嘗恐羞之何以臺為身衣弋綈所幸愼夫人衣不曵地帷帳無文繡以示敦朴為天下先治霸陵皆瓦器不得以金銀銅錫為飾因其山不起墳南越尉佗自立為帝召貴佗兄弟以德懐之佗遂稱臣與匈奴結和親後而背約入盗令邊備守不發兵深入恐煩百姓吳王詐病不朝賜以几杖羣臣袁盎等諫說雖切常假借納用焉張武等受賂金錢覺更加賞賜以媿其心專務以德化民是以海内殷富興於禮義斷獄數百幾致刑措烏呼仁哉前漢書卷四考證文帝紀立為代王○按監夲作立子恒為代王非也帝紀中例不書名宋夲作立為代王下注宋祁曰越本立字下有子恒二字今從宋本頃王后注時呂􁂆為林光侯○按林光當作臨光樊噲傳可證代王西鄉讓者三南鄉讓者再注即君位之漸也○胡三省曰如淳説非代王所以再讓之意蓋王入代邸而漢廷羣臣繼至王以賔主禮接之故西鄉羣臣勸進王凡三讓羣臣遂扶王以正南面之位王又讓者再耳當受鬻者或以陳粟注淖溺也○按宋本無溺也二字以溺訓淖理不可通溺字當為泥字之訛以棘蒲侯柴武為大將軍將四將軍○按四將軍昌侯盧卿也共侯盧罷師也寗侯魏遫也深澤侯趙將夜也見史記將相名臣表作顧成廟注因即為名○監夲脱名字今補遣三將軍軍隴西北地上郡○按上郡將軍昌侯盧卿也北地將軍寗侯魏遫也隴西將軍隆慮侯周竈也見匈奴傳建成侯董赫内史欒布皆為將軍○按功臣表董赫是董渫之子封成侯非建成侯史記曰成侯赤為内史欒布為將軍是也公卿表於是年書内史董赤即依史記欒布傳未嘗為内史故公卿表不書此文建成侯既衍建字以内史連欒布為句亦非實事前漢書卷四考證"}
{"id": "KR2a0007_005", "series": "KR2a0007", "text": "唐正議大夫行秘書少監瑯邪縣開國子顔師古注孝景皇帝文帝太子也母曰竇皇后後七年六月文帝崩丁未太子即皇帝位尊皇太后薄氏曰太皇太后皇后曰皇太后九月有星孛于西方元年冬十月詔曰蓋聞古者祖有功而宗有德制禮樂各有由歌者所以發德也舞者所以明功也高廟酎奏武德文始五行之舞孝惠廟酎奏文始五行之舞孝文皇帝臨天下通關梁不異逺方除誹謗去肉刑賞賜長老收恤孤獨以遂羣生減耆欲不受獻罪人不帑不誅無罪不私其利也除宮刑出美人重絶人之世也朕既不敏弗能勝識此皆上世之所不及而孝文皇帝親行之德厚侔天地利澤施四海靡不𫉬福明象乎日月而廟樂不稱朕甚懼焉其為孝文皇帝廟為昭德之舞以明休德然後祖宗之功德施于萬世永永無窮朕甚嘉之其與丞相列侯中二千石禮官具禮儀奏丞相臣嘉等奏曰陛下永思孝道立昭德之舞以明孝文皇帝之盛德皆臣嘉等愚所不及臣謹議世功莫大於高皇帝德莫盛於孝文皇帝高皇帝廟宜為帝者太祖之廟孝文皇帝廟宜為帝者太宗之廟天子宜世世獻祖宗之廟郡國諸侯宜各為孝文皇帝立太宗之廟諸侯王列侯使者侍祠天子所獻祖宗之廟請宣布天下制曰可春正月詔曰間者嵗此不登民多乏食天絶天年朕甚痛之郡國或磽陿無所農桑􁀎畜或地饒廣薦草莽水泉利而不得徙其議民欲徙寛大地者聽之夏四月赦天下賜民爵一級遣御史大夫青翟至代下與匈奴和親五月令田半租秋七月詔曰吏受所監臨以飲食免重受財物賤買貴賣論輕廷尉與丞相更議著令廷尉信謹與丞相議曰吏及諸有秩受其官屬所監所治所行所將其與飲食計償費勿論它物若買故賤賣故貴皆坐臧為盗没入臧縣官吏遷徙免罷受其故官屬所將監治送財物奪爵為士伍免之無爵罰金二斤令没入所受有能捕告卑其所受臧二年冬十二月有星孛于西南令天下男子年二十始傅春三月立皇子德為河間王閼為臨江王餘為淮陽王非為汝南王彭祖為廣川王發為長沙王夏四月壬午太皇太后崩六月丞相嘉薨封故相國蕭何孫係為列侯秋與匈奴和親三年冬十二月詔曰襄平侯嘉子恢説不孝謀反欲以殺嘉大逆無道其赦嘉為襄平侯及妻子當坐者復故爵論恢說及妻子如法春正月淮陽王宮正殿災吳王濞膠西王卬楚王戊趙王遂濟南王辟光菑川王賢膠東王雄渠皆舉兵反大赦天下遣太尉亞夫大將軍竇嬰將兵擊之斬御史大夫晁錯以謝七國二月壬子晦日有蝕之諸將破七國斬首十餘萬級追斬吳王濞於丹徒膠西王卬楚王戊趙王遂濟南王辟光菑川王賢膠東王雄渠皆自殺夏六月詔曰廼者吳王濞等為逆起兵相脅詿誤吏民吏民不得巳今濞等巳滅吏民當坐濞等及逋逃亡軍者皆赦之楚元王子蓺等與濞等為逆朕不忍加法除其籍毋令汙宗室立平陸侯劉禮為楚王續元王後立皇子端為膠西王勝為中山王賜民爵一級四年春復置諸關用傳出入夏四月己巳立皇子榮為皇太子徹為膠東王六月赦天下賜民爵一級秋七月臨江王閼薨十月戊戌晦日有蝕之五年春正月作陽陵邑夏募民徙陽陵賜錢二十萬遣公主嫁匈奴單于六年冬十二月雷霖兩秋九月皇后薄氏廢七年冬十一月庚寅晦日有蝕之春正月廢皇太子榮為臨江王二月罷太尉官夏四月乙巳立皇后王氏丁巳立膠東王徹為皇太子賜民為父後者爵一級中元年夏四月赦天下賜民爵一級封故御史大夫周苛周昌孫子為列侯二年春二月令諸侯王薨列侯初封及之國大鴻臚奏諡誄策列侯薨及諸侯太傅初除之官大行奏諡誄策王薨遣光禄大夫弔襚祠賵視喪事因立嗣子列侯薨遣太中大夫弔祠視喪事因立嗣其薨葬國得發民輓喪穿復土治墳無過三百人畢事匈奴入燕改磔曰棄市勿復磔三月臨江王榮坐侵太宗廟地徴詣中尉自殺夏四月有星孛于西北立皇子越為廣川王寄為膠東王秋七月更郡守為太守郡尉為都尉九月封故楚趙傅相内史前死事者四人子皆為列侯甲戌晦日有蝕之三年冬十一月罷諸侯御史大夫官春正月皇太后崩夏旱禁酤酒秋九月蝗有星孛于西北戊戌晦日有蝕之立皇子乗為清河王四年春三月起德陽宮御史大夫綰奏禁馬高五尺九寸以上齒未平不得出關夏蝗秋赦徒作陽陵者死罪欲腐者許之十月戊午日有蝕之五年夏立皇子舜為常山王六月赦天下賜民爵一級秋八月己酉未央宮東闕災更名諸侯丞相為相九月詔曰法令度量所以禁暴止邪也獄人之大命死者不可復生吏或不奉法令以貨賂為市朋黨比周以苛為察以刻為明令亡罪者失職朕甚憐之有罪者不伏罪姦法為暴甚亡謂也諸獄疑若雖文致於法而於人心不厭者輒讞之六年冬十月行幸雍郊五畤十二月改諸官名定鑄錢偽黃金棄市律春三月兩雪夏四月梁王薨分梁為五國立孝王子五人皆為王五月詔曰夫吏者民之師也車駕衣服宜稱吏六百石以上皆長吏也亡度者或不吏服出入閭里與民亡異令長吏二千石車朱兩轓千石至六百石朱左轓車騎從者不稱其官衣服下吏出入閭巷亡吏體者二千石上其官屬三輔舉不如法令者皆上丞相御史請之先是吏多軍功車服尚輕故為設禁又惟酷吏奉憲失中廼詔有司減笞法定箠令語在刑法志六月匈奴入鴈門至武泉入上郡取苑馬吏卒戰死者二千人秋七月辛亥晦日有蝕之後元年春正月詔曰獄重事也人有智愚官有上下獄疑者讞有司有司所不能決移廷尉有令讞而後不當讞者不為失欲令治獄者務先寛三月赦天下賜民爵一級中二千石諸侯相爵右庶長夏大酺五日民得酤酒五月地震秋七月乙巳晦日有蝕之條侯周亞夫下獄死二年冬十月省徹侯之國春匈奴入鴈門太守馮敬與戰死發車騎材官屯春以嵗不登禁内郡食馬粟没入之夏四月詔曰雕文刻鏤傷農事者也錦繡纂組害女紅者也農事傷則飢之本也女紅害則寒之原也夫飢寒並至而能亡為非者寡矣朕親耕后親桑以奉宗廟粢盛祭服為天下先不受獻減太官省繇賦欲天下務農蠶素有畜積以備災害彊毋攘弱衆毋暴寡老耆以壽終幼孤得遂長今嵗或不登民食頗寡其咎安在或詐偽為吏吏以貨賂為市漁奪百姓侵牟萬民縣丞長吏也姧法與盗盗甚無謂也其令二千石各脩其職不事官職耗亂者丞相以聞請其罪布告天下使明知朕意五月詔曰人不患其不知患其為詐也不患其不勇患其為暴也不患其不富患其亡厭也其唯廉士寡欲易足今訾算十以上廼得官廉士算不必衆有市籍不得官無訾又不得官朕甚愍之訾算四得官亡令廉士久失職貪夫長利秋大旱三年春正月詔曰農天下之本也黄金珠玉饑不可食寒不可衣以為幣用不識其終始閒嵗或不登意為末者衆農民寡也其令郡國務勸農桑益種樹可得衣食物吏發民若取庸采黄金珠玉者坐臧為盗二千石聽者與同罪皇太子冠賜民為父後者爵一級甲子帝崩于未央宮遺詔賜諸侯王列侯馬二駟吏二千石黃金二斤吏民户百錢出宮人歸其家復終身二月癸酉葬陽陵賛曰孔子稱斯民三代之所以直道而行也信哉周秦之敝㒺密文峻而姦軌不勝漢興掃除煩苛與民休息至于孝文加之以恭儉孝景遵業五六十載之閒至於移風易俗黎民醇厚周云成康漢言文景美矣前漢書卷五考證景帝紀五月令田半租○按史記除田半租此文令田半租以文帝十三年盡除田租至此年始復收其半租也長吏二千石車朱两轓○吏訛史從宋本改前漢書卷五考證"}
{"id": "KR2a0007_006", "series": "KR2a0007", "text": "唐正議大夫行祕書少監琅邪縣開國子顔師古注孝武皇帝景帝中子也母曰王美人年四歲立為膠東王七歲為皇太子母為皇后十六嵗後三年正月景帝崩甲子太子即皇帝位尊皇太后竇氏曰太皇太后皇后曰皇太后三月封皇太后同母弟田蚡勝皆為列侯建元元年冬十月詔丞相御史列侯中二千石二千石諸侯相舉賢良方正直言極諫之士丞相綰奏所舉賢良或治申商韓非蘇秦張儀之言亂國政請皆罷奏可春二月赦天下賜民爵一級年八十復二筭九十復甲卒行三銖錢夏四月己巳詔曰古之立教鄉里以齒朝廷以爵扶世導民莫善於德然則於鄉里先耆艾奉高年古之道也今天下孝子順孫願自竭盡㠯承其親外廹公事内乏資財是以孝心闕焉朕甚哀之民年九十㠯上已有受鬻法為復子若孫令得身帥妻妾遂其供養之事五月詔曰河海潤千里其令祠官脩山川之祠為嵗事曲加禮赦吳楚七國帑輸在官者秋七月詔曰衞士轉置送迎二萬人其省萬人罷苑馬㠯賜貧民議立明堂遣使者安車蒲輪束帛加璧徵魯申公二年冬十月御史大夫趙綰坐請毋奏事太皇太后及郎中令王臧皆下獄自殺丞相嬰太尉蚡免春二月丙戍朔日有蝕之夏四月戊申有如日夜出初置茂陵邑三年春河水溢于平原大饑人相食賜徙茂陵者户錢二十萬田二頃初作便門橋秋七月有星孛于西北濟川王明坐殺太傅中傅廢遷防陵閩越圍東甌東甌告急遣中大夫嚴助持節發㑹稽兵浮海救之未至閩越走兵還九月丙子晦日有蝕之四年夏有風赤如血六月旱秋九月有星孛于東北五年春罷三銖錢行半兩錢置五經博士夏四月平原君薨五月大蝗秋八月廣川王越清河王乘皆薨六年春二月乙未遼東高廟災夏四月壬子高園便殿火上素服五日五月丁亥太皇太后崩秋八月有星孛于東方長竟天閩越王郢攻南越遣大行王恢將兵出豫章大司農韓安國出㑹稽擊之未至越人殺郢降兵還元光元年冬十一月初令郡國舉孝廉各一人衞尉李廣為驍騎將軍屯雲中中尉程不識為車騎將軍屯鴈門六月罷夏四月赦天下賜民長子爵一級復七國宗室前絶屬者五月詔賢良曰朕聞昔在唐虞畫象而民不犯日月所燭莫不率俾周之成康刑錯不用德及鳥獸教通四海海外肅眘北發渠捜氐羗徠服星辰不孛日月不蝕山陵不崩川谷不塞麟鳳在郊藪河洛出圖書嗚虖何施而臻此與今朕𫉬奉宗廟夙興㠯求夜寐㠯思若渉淵水未知所濟猗與偉與何行而可㠯章先帝之洪業休德上參堯舜下配三王朕之不敏不能遠德此子大夫之所睹聞也賢良明於古今王事之體受策察問咸以書對著之于篇朕親覽焉於是董仲舒公孫𢎞等出焉秋七月癸未日有蝕之二年冬十月行幸雍祠五畤春詔問公卿曰朕飾子女㠯配單于金幣文繡賂之甚厚單于待命加嫚侵盗亡已邊境被害朕甚閔之今欲舉兵攻之何如大行王恢建議宜擊夏六月御史大夫韓安國為䕶軍將軍衞尉李廣為驍騎將軍太僕公孫賀為輕車將軍大行王恢為將屯將軍太中大夫李息為材官將軍將三十萬衆屯馬邑谷中誘致單于欲襲擊之單于入塞覺之走出六月軍罷將軍王恢坐首謀不進下獄死秋九月令民大酺五日三年春河水徙從頓丘東南流入渤海夏五月封高祖功臣五人後為列侯河水決濮陽氾郡十六發卒十萬救決河起龍淵宮四年冬魏其侯竇嬰有罪棄市春三月乙卯丞相蚡薨夏四月隕霜殺草五月地震赦天下五年春正月河間王德薨夏發巴蜀治南夷道又發卒萬人治鴈門阻險秋七月大風㧞木乙巳皇后陳氏廢捕為巫蠱者皆梟首八月螟徵吏民有明當時之務習先聖之術者縣次續食令與計偕六年冬初算商車春穿漕渠通渭匈奴入上谷殺畧吏民遣車騎將軍衞青出上谷騎將軍公孫敖出代輕車將軍公孫賀出雲中驍騎將軍李廣出鴈門青至龍城獲首虜七百級廣敖失師而還詔曰夷狄無義所從來久間者匈奴數㓂邊境故遣將撫師古者治兵振旅因遭虜之方入將吏新㑹上下未輯代郡將軍敖鴈門將軍廣所任不肖校尉又背義妄行棄軍而北少吏犯禁用兵之法不勤不教將率之過也教令宣明不能盡力士卒之罪也將軍已下廷尉使理正之而又加法於士卒二者並行非仁聖之心朕閔衆庶䧟害欲刷恥改行復奉正義厥路亡繇其赦鴈門代郡軍士不循法者夏大旱蝗六月行幸雍秋匈奴盗邊遣將軍韓安國屯漁陽元朔元年冬十一月詔曰公卿大夫所使總方畧壹統類廣教化美風俗也夫本仁祖義襃德録賢勸善刑暴五帝三王所繇昌也朕夙興夜寐嘉與宇内之士臻於斯路故旅耆老復孝敬選豪俊講文學稽參政事祈進民心深詔執事興廉舉孝庶幾成風紹休聖緒夫十室之邑必有忠信三人並行厥有我師今或至闔郡而不薦一人是化不下究而積行之君子雍於上聞也二千石官長紀綱人倫將何以佐朕燭幽隱勸元元厲蒸庶崇鄉黨之訓哉且進賢受上賞蔽賢蒙顯戮古之道也其與中二千石禮官博士議不舉者罪有司奏議曰古者諸侯貢士壹適謂之好德再適謂之賢賢三適謂之有功廼加九錫不貢士壹則黜爵再則黜地三則黜爵地畢矣夫附下罔上者死附上罔下者刑與聞國政而無益於民者斥在上位而不能進賢者退此所以勸善黜惡也今詔書昭先帝聖緒令二千石舉孝廉所以化元元移風易俗也不舉孝不奉詔當以不敬論不察廉不勝任也當免奏可十二月江都王非薨春三月甲子立皇后衞氏詔曰朕聞天地不變不成施化隂陽不變物不暢茂易曰通其變使民不倦詩云九變復貫知言之選朕嘉唐虞而樂殷周據舊㠯鑒新其赦天下與民更始諸逋貸及辭訟在孝景後三年㠯前皆勿聽治秋匈奴入遼西殺太守入漁陽鴈門敗都尉殺畧三千餘人遣將軍衞青出鴈門將軍李息出代𫉬首虜數千級東夷薉君南閭等口二十八萬人降為蒼海郡魯王餘長沙王發皆薨二年冬賜淮南王菑川王几杖毋朝春正月詔曰梁王城陽王親慈同生願以邑分弟其許之諸侯王請與子弟邑者朕將親覽使有列位焉於是藩國始分而子弟畢侯矣匈奴入上谷漁陽殺畧吏民千餘人遣將軍衞青李息出雲中至高闕遂西至符離獲首虜數千級收河南地置朔方五原郡三月己亥晦日有蝕之夏募民徙朔方十萬口又徙郡國豪傑及訾三百萬㠯上于茂陵秋燕王定國有罪自殺三年春罷蒼海郡三月詔曰夫刑罰所㠯防姦也内長文所㠯見愛也㠯百姓之未洽于教化朕嘉與士大夫日新厥業祗而不解其赦天下夏匈奴入代殺太守入鴈門殺畧千餘人六月庚午皇太后崩秋罷西南夷城朔方城令民大酺五日四年冬行幸甘泉夏匈奴入代定襄上郡殺畧數千人五年春大旱大將軍衞青將六將軍兵十餘萬人出朔方高闕獲首虜萬五千級夏六月詔曰蓋聞導民㠯禮風之㠯樂今禮壊樂崩朕甚閔焉故詳延天下方聞之士咸薦諸朝其令禮官勸學講議洽聞舉遺興禮㠯為天下先太常其議子博士弟子崇鄉黨之化㠯厲賢材焉丞相𢎞請為博士置弟子員學者益廣秋匈奴入代殺都尉六年春二月大將軍衞青將六將軍兵十餘萬騎出定襄斬首三千餘級還休士馬于定襄雲中鴈門赦天下夏四月衞青復將六將軍絶幕大克獲前將軍趙信軍敗降匈奴右將軍蘇建亡軍獨身脱還贖為庶人六月詔曰朕聞五帝不相復禮三代不同法所繇殊路而建德一也蓋孔子對定公㠯徠遠哀公㠯論臣景公㠯節用非期不同所急異務也今中國一統而北邊未安朕甚悼之日者大將軍廵朔方征匈奴斬首虜萬八千級諸禁錮及有過者咸蒙厚賞得免減罪今大將軍仍復克獲斬首虜萬九千級受爵賞而欲移賣者無所流貤其議為令有司奏請置武功賞官㠯寵戰士元狩元年冬十月行幸雍祠五畤獲白麟作白麟之歌十一月淮南王安衡山王賜謀反誅黨與死者數萬人十二月大雨雪民凍死夏四月赦天下丁卯立皇太子賜中二千石爵右庶長民為父後者一級詔曰朕聞咎繇對禹曰在知人知人則哲惟帝難之蓋君者心也民猶支體支體傷則心􁂋怛日者淮南衡山脩文學流貨賂兩國接壤怵於邪說而造簒弑此朕之不德詩云憂心慘慘念國之為虐已赦天下滌除與之更始朕嘉孝弟力田哀夫老眊孤寡鰥獨或匱於衣食甚憐愍焉其遣謁者廵行天下存問致賜曰皇帝使謁者賜縣三老孝者帛人五匹鄉三老弟者力田帛人三匹年九十㠯上及鰥寡孤獨帛人二匹絮三斤八十㠯上米人三石有冤失職使者㠯聞縣鄉即賜毋贅聚五月乙巳晦日有蝕之匈奴入上谷殺數百人二年冬十月行幸雍祠五畤春三月戊寅丞相𢎞薨遣驃騎將軍霍去病出隴西至臯蘭斬首八千餘級夏馬生余吾水中南越獻馴象能言鳥將軍去病公孫敖出北地二千餘里過居延斬首虜三萬餘級匈奴入鴈門殺畧數百人遣衞尉張騫郎中令李廣皆出右北平廣殺匈奴三千餘人盡亡其軍四千人獨身脱還及公孫敖張騫皆後期當斬贖為庶人江都王建有罪自殺膠東王寄薨秋匈奴昆邪王殺休屠王并將其衆合四萬餘人來降置五屬國㠯處之㠯其地為武威酒泉郡三年春有星孛于東方夏五月赦天下立膠東康王少子慶為六安王封故相國蕭何曾孫慶為列侯秋匈奴入右北平定襄殺畧千餘人遣謁者勸有水災郡種宿麥舉吏民能假貸貧民者㠯名聞減隴西北地上郡戌卒半發讁吏穿昆明池四年冬有司言關東貧民徙隴西北地西河上郡會稽凡七十二萬五千口縣官衣食振業用度不足請收銀錫造白金及皮幣以足用初算緡錢春有星孛于東北夏有長星出于西北大將軍衞青將四將軍出定襄將軍去病出代各將五萬騎歩兵踵軍後數十萬人青至幕北圍單于斬首萬九千級至闐顔山乃還去病與左賢王戰斬獲首虜七萬餘級封狼居胥山廼還兩軍戰士死者數萬人前將軍廣後將軍食其皆後期廣自殺食其贖死五年春三月甲午丞相李蔡有罪自殺天下馬少平牡馬匹二十萬罷半兩錢行五銖錢徙天下姦猾吏民於邊六年冬十月賜丞相㠯下至吏二千石百金千石㠯下至乘從者帛蠻夷錦各有差雨水亡氷夏四月乙巳廟立皇子閎為齊王旦為燕王胥為廣陵王初作誥六月詔曰日者有司以幣輕多姦農傷而末衆又禁兼并之塗故改幣㠯約之稽諸往古制宜於今廢期有月而山澤之民未諭夫仁行而從善義立則俗易意奉憲者所㠯導之未明與將百姓所安殊路而撟䖍吏因乘埶㠯侵蒸庶邪何紛然其擾也今遣博士大等六人分循行天下存問鰥寡廢疾無㠯自振業者貸與之諭三老孝弟㠯為民師舉獨行之君子徵詣行在所朕嘉賢者樂知其人廣宣厥道士有特招使者之任也詳問隱處亡位及冤失職姦猾為害野荒治苛者舉奏郡國有所㠯為便者上丞相御史㠯聞秋九月大司馬驃騎將軍去病薨元鼎元年夏五月赦天下大酺五日得鼎汾水上濟東王彭離有罪廢徙上庸二年冬十一月御史大夫張湯有罪自殺十二月丞相青翟下獄死春起柏梁臺三月大雨雪夏大水關東餓死者㠯千數秋九月詔曰仁不異遠義不辭難今京師雖未為豐年山林池澤之饒與民共之今水潦移於江南廹隆冬至朕懼其饑寒不活江南之地火耕水耨方下巴蜀之粟致之江陵遣博士中等分循行諭告所抵無令重困吏民有振救饑民免其戹者具舉以聞三年冬徙函谷關於新安㠯故關為𢎞農縣十一月令民告緡者㠯其半與之正月戊子陽陵園火夏四月雨雹關東郡國十餘饑人相食常山王舜薨子㪍嗣立有罪廢徙房陵四年冬十月行幸雍祠五畤賜民爵一級女子百户牛酒行自夏陽東幸汾隂十一月甲子立后土祠于汾隂脽上禮畢行幸滎陽還至洛陽詔曰祭地冀州瞻望河洛廵省豫州觀于周室邈而無祀詢問耆老廼得孽子嘉其封嘉為周子南君㠯奉周祀春二月中山王勝薨夏封方士欒大為樂通侯位上將軍六月得寶鼎后土祠旁秋馬生渥洼水中作寶鼎天馬之歌立常山憲王子商為泗水王五年冬十月行幸雍祠五畤遂踰隴登空同西臨祖厲河而還十一月辛巳朔旦冬至立泰畤于甘泉天子親郊見朝日夕月詔曰朕㠯眇身託于王侯之上德未能綏民民或饑寒故廵祭后土㠯祈豐年冀州脽壤廼顯文鼎獲薦于廟渥洼水出馬朕其御焉戰戰競競懼不克任思昭天地内惟自新詩云四牡翼翼㠯征不服親省邊埀用事所極望見泰一脩天文襢辛卯夜若景光十有二明易曰先甲三日後甲三日朕甚念年嵗未咸登飭躬齊戒丁酉拜況于郊夏四月南越王相呂嘉反殺漢使者及其王王太后赦天下丁丑晦日有蝕之秋鼃蝦蟇鬭遣伏波將軍路博德出桂陽下湟水樓船將軍楊僕出豫章下湞水歸義越侯嚴為戈船將軍出零陵下離水甲為下瀨將軍下蒼梧皆將罪人江淮㠯南樓船十萬人越馳義侯遺别將巴蜀罪人發夜郎兵下牂柯江咸會番禹九月列侯坐獻黃金酎祭宗廟不如法奪爵者百六人丞相趙周下獄死樂通侯欒大坐誣罔要斬西羗衆十萬人反與匈奴通使攻故安圍枹䍐匈奴入五原殺太守六年冬十月發隴西天水安定騎士及中尉河南河内卒十萬人遣將軍李息郎中令徐自為征西羌平之行東將幸緱氏至左邑桐鄉聞南越破㠯為聞喜縣春至汲新中鄉得呂嘉首㠯為獲嘉縣馳義侯遺兵未及下上便令征西南夷平之遂定越地㠯為南海蒼梧鬱林合浦交阯九眞日南珠厓儋耳郡定西南夷㠯為武都牂柯越嶲沈黎文山郡秋東越王餘善反攻殺漢將吏遣橫海將軍韓說中尉王温舒出會稽樓船將軍楊僕出豫章擊之又遣浮沮將軍公孫賀出九原匈河將軍趙破奴出令居皆二千餘里不見虜而還廼分武威酒泉地置張掖敦煌郡徙民㠯實之元封元年冬十月詔曰南越東甌咸伏其辜西蠻北夷頗未輯睦朕將廵邊垂擇兵振旅躬秉武節置十二部將軍親帥師焉行自雲陽北歴上郡西河五原出長城北登單于臺至朔方臨北河勒兵十八萬騎旌旗徑千餘里威振匈奴遣使者告單于曰南越王頭已縣於漢北闕矣單于能戰天子自將待邊不能亟來臣服何但亡匿幕北寒苦之地為匈奴讋焉還祠黄帝於橋山廼歸甘泉東越殺王餘善降詔曰東越險阻反覆為後世患遷其民於江淮間遂虛其地春正月行幸緱氏詔曰朕用事華山至於中嶽獲駮麃見夏后啓母石翌日親登崇嵩御史乘屬在廟旁吏卒咸聞呼萬嵗者三登禮罔不荅其令祠官加增太室祠禁無伐其草木㠯山下戸三百為之奉邑名曰崇高獨給祠復亡所與行遂東廵海上夏四月癸卯上還登封泰山降坐明堂詔曰朕㠯𦕈身承至尊競競焉惟德菲薄不明于禮樂故用事八神遭天地況施著見景象㞕然如有聞震于怪物欲止不敢遂登封泰山至于梁父然後升䄠肅然自新嘉與士大夫更始其㠯十月為元封元年行所廵至博奉高蛇丘歴城梁父民田租逋賦貸已除加年七十㠯上孤寡帛人二匹四縣無出今年筭賜天下民爵一級女子百户牛酒行自泰山復東廵海上至碣石自遼西歴北邊九原歸于甘泉秋有星孛于東井又孛于三台齊王閎薨二年冬十月行幸雍祠五畤春幸緱氏遂至東萊夏四月還祠泰山至瓠子臨決河命從臣將軍㠯下皆負薪塞河隄作瓠子之歌赦所過徒賜孤獨高年米人四石還作甘泉通天臺長安飛亷館朝鮮王攻殺遼東都尉廼募天下死罪擊朝鮮六月詔曰甘泉宫内中産芝九莖連葉上帝博臨不異下房賜朕𢎞休其赦天下賜雲陽都百户牛酒作芝房之歌秋作明堂于泰山下遣樓船將軍楊僕左將軍荀彘將應募罪人擊朝鮮又遣將軍郭昌中郎將衞廣發巴蜀兵平西南夷未服者㠯為益州郡三年春作角抵戲三百里内皆采觀夏朝鮮斬其王右渠降㠯其地為樂浪臨屯𤣥菟眞番郡樓船將軍楊僕坐失亡多免為庶民左將軍荀彘坐争功棄市秋七月膠西王端薨武都氐人反分徙酒泉郡四年冬十月行幸雍祠五畤通回中道遂北出蕭關歴獨鹿鳴澤自代而還幸河東春三月祠后土詔曰朕躬祭后土地祗見光集于靈壇一夜三燭幸中都宫殿上見光其赦汾隂夏陽中都死罪㠯下賜三縣及楊氏皆無出今年租賦夏大旱民多暍死秋㠯匈奴弱可遂臣服廼遣使說之單于使來死京師匈奴宼邊遣㧞胡將軍郭昌屯朔方五年冬行南廵狩至于盛唐望祀虞舜于九嶷登灊天柱山自尋陽浮江親射蛟江中獲之舳艫千里薄樅陽而出作盛唐樅陽之歌遂北至琅邪並海所過禮祠其名山大川春三月還至太山增封甲子祠高祖于明堂㠯配上帝因朝諸侯王列侯受郡國計夏四月詔曰朕廵荆揚輯江淮物會大海氣㠯合泰山上天見象增脩封禪其赦天下所幸縣毋出今年租賦賜鰥寡孤獨帛貧窮者粟還幸甘泉郊泰畤大司馬大將軍青薨初置刺史部十三州名臣文武欲盡詔曰蓋有非常之功必待非常之人故馬或奔踶而致千里士或有負俗之累而立功名夫泛駕之馬跅弛之士亦在御之而已其令州郡察吏民有茂材異等可為將相及使絶國者六年冬行幸回中春作首山宫三月行幸河東祠后土詔曰朕禮首山昆田出珍物化或為黃金祭后土神光三燭其赦汾隂殊死㠯下賜天下貧民布帛人一匹益州昆明反赦京師亡命令從軍遣㧞胡將軍郭昌將㠯擊之夏京師民觀角抵于上林平樂館秋大旱蝗太初元年冬十月行幸泰山十一月甲子朔旦冬至祀上帝于明堂乙酉柏梁臺災十二月䄠高里祠后土東臨勃海望祠蓬萊春還受計于甘泉二月起建章宫夏五月正歴㠯正月為嵗首色上黃數用五定官名協音律遣因杅將軍公孫敖築塞外受降城秋八月行幸安定遣貳師將軍李廣利發天下讁民西征大宛蝗從東方飛至敦煌二年春正月戊申丞相慶薨三月行幸河東祠后土令天下大酺五日膢五日祠門户比臘夏四月詔曰朕用事介山祭后土皆有光應其赦汾隂安邑殊死㠯下五月籍吏民馬補車騎馬秋蝗遣浚稽將軍趙破奴二萬騎出朔方擊匈奴不還冬十二月御史大夫兒寛卒三年春正月行東廵海上夏四月還脩封泰山䄠石閭遣光祿動徐自為築五原塞外列城西北至盧朐游擊將軍韓說將兵屯之强弩都尉路博德築居延秋匈奴入定襄雲中殺畧數千人行壊光祿諸亭障又入張掖酒泉殺都尉四年春貳師將軍廣利斬大宛王首獲汗血馬來作西極天馬之歌秋起明光宫冬行幸回中徙𢎞農都尉治武關税出入者㠯給關吏卒食天漢元年春正月行幸甘泉郊泰畤三月行幸河東祠后土匈奴歸漢使者使使來獻夏五月赦天下秋閉城門大搜發謫戍屯五原二年春行幸東海還幸回中夏五月貳師將軍三萬騎出酒泉與右賢王戰于天山斬首虜萬餘級又遣因杅將軍出西河騎都尉李陵將歩兵五千人出居延北與單于戰斬首虜萬餘級陵兵敗降匈奴秋止禁巫祠道中者大捜渠黎六國使使來獻泰山琅邪羣盗徐勃等阻山攻城道路不通遣直指使者暴勝之等衣繡衣杖斧分部逐捕刺史郡守㠯下皆伏誅冬十一月詔關都尉曰今豪桀多遠交依東方羣盗其謹察出入者三年春二月御史大夫王卿有罪自殺初𣙜酒酤三月行幸泰山脩封祀明堂因受計還幸北地祠常山瘞𤣥玉夏四月赦天下行所過毋出田租秋匈奴入鴈門太守坐畏愞棄市四年春正月朝諸侯王于甘泉宫發天下七科讁及勇敢士遣貳師將軍李廣利將六萬騎歩兵七萬人出朔方因杅將軍公孫敖萬騎歩兵二萬人出鴈門游擊將軍韓說歩兵三萬人出五原强弩都尉路博德歩兵萬餘人與貳師會廣利與單于戰余吾水上連日敖與左賢王戰不利皆引還夏四月立皇子髆為昌邑王秋九月令死罪入贖錢五十萬減死一等太始元年春正月因杅將軍敖有罪要斬徙郡國吏民豪桀于茂陵雲陵夏六月赦天下二年春正月行幸回中三月詔曰有司議曰往者朕郊見上帝西登隴首獲白麟㠯饋宗廟渥注水出天馬泰山見黃金宜改故名今更黃金為麟趾褭蹏㠯恊瑞焉因㠯班賜諸侯王秋旱九月募死罪人贖錢五十萬減死一等御史大夫杜周卒三年春正月行幸甘泉宫饗外國客二月令天下大酺五日行幸東海獲赤鴈作朱鴈之歌幸琅邪禮日成山登之罘浮大海山稱萬嵗冬賜行所過户五千錢鰥寡孤獨帛人一匹四年春三月行幸泰山壬午祀高祖于明堂㠯配上帝因受計癸未祀孝景皇帝于明堂甲申脩封丙戍䄠石閭夏四月幸不其祠神人于交門宫若有鄉坐拜者作交門之歌夏五月還幸建章宫大置酒赦天下秋七月趙有蛇從郭外入邑與邑中蛇羣鬭孝文廟下邑中蛇死冬十月甲寅晦日有蝕之十二月行幸雍祠五畤西至安定北地征和元年春正月還行幸建章宫三月趙王彭祖薨冬十一月發三輔騎士大捜上林閉長安城門索十一日廼解巫蠱起二年春正月丞相賀下獄死夏四月大風發屋折木閠月諸邑公主陽石公主皆坐巫蠱死夏行幸甘泉秋七月按道侯韓說使者江充等掘蠱太子宫壬午太子與皇后謀斬充㠯節發兵與丞相劉屈氂大戰長安死者數萬人庚寅太子亡皇后自殺初置城門屯兵更節加黃旄御史大夫暴勝之司直田仁坐失縱勝之自殺仁要斬八月辛亥太子自殺于湖癸亥地震九月立趙敬肅王子偃為平干王匈奴入上谷五原殺畧吏民三年春正月行幸雍至安定北地匈奴入五原酒泉殺兩都尉三月遣貳師將軍廣利將七萬人出五原御史大夫商丘成二萬人出西河重合侯馬通四萬騎出酒泉城至浚稽山與虜戰多斬首通至天山虜引去因降車師皆引兵還廣利敗降匈奴夏五月赦天下六月丞相屈氂下獄要斬妻子梟首秋蝗九月反者公孫勇胡倩發覺皆伏辜四年春正月行幸東萊臨大海二月丁酉隕石于雍二聲聞四百里三月上耕于鉅定還幸泰山脩封庚寅祀于明堂癸巳䄠石閭夏六月還幸甘泉秋八月辛酉晦日有蝕之後元元年春正月行幸甘泉郊泰畤遂幸安定昌邑王髆薨二月詔曰朕郊見上帝廵于北邊見羣鶴留止㠯不羅罔靡所獲獻薦于泰畤光景並見其赦天下夏六月御史大夫商丘成有罪自殺侍中僕射莽何羅與弟重合侯通謀反侍中駙馬都尉金日磾奉車都尉霍光騎都尉上官桀討之秋七月地震往往湧泉出二年春正月朝諸侯王于甘泉宫賜宗室二月行幸盩厔五柞宫乙丑立皇子弗陵為皇太子丁卯帝崩于五柞宫入殯于未央宫前殿三月甲申葬茂陵賛曰漢承百王之弊高祖撥亂反正文景務在養民至于稽古禮文之事猶多闕焉孝武初立卓然罷黜百家表章六經遂疇咨海内舉其俊茂與之立功興太學脩郊祀改正朔定歴數恊音律作詩樂建封䄠禮百神紹周後號令文章煥焉可述後嗣得遵洪業而有三代之風如武帝之雄材大畧不改文景之㳟儉㠯濟斯民雖詩書所稱何有加焉前漢書卷六考證武帝紀建元元年○劉攽云云○按攽論當矣然謂元鼎以前之元皆有司所追命則恐無臣子妄造元號之理蓋必有詔命追稱而今不可考耳或治申商注李奇曰申不害書執術○監本訛執衞宋本無術字中尉程不識為車騎將軍○按公卿表中尉無程不識是時中尉為張敺又按李廣傳廣為未央衞尉不識為長樂衞尉即灌夫傳田蚡所云程李俱為東西宫衞尉者也此文當云長樂衞尉訛作中尉起龍淵宫注漢章帝賜尚書韓稜龍淵劒○章訛帝今改正置五屬國以處之○按杜佑通典曰安定上郡天水張掖五原為五屬國以地理志核之安定屬國都尉治三水上郡屬國都尉治龜兹天水屬國都尉治勇士滿福五原屬國都尉治蒲澤而張掖屬國都尉後書郡國志云武帝置知通典之説甚確但安定天水至元鼎三年始置張掖至元鼎六年始分則此時豈容先置都尉乎胡三省注通鑑云五郡故塞外以隴西北地上郡朔方雲中當之蓋有由也攻故安圍枹䍐○胡三省曰故安縣屬涿郡西羗之兵安能至此當作安故地理志安故枹䍐二縣皆屬隴西郡初置刺史部十三州○監本訛十二州今改正按晉志冀幽并兖徐青揚荆豫益凉及朔方交阯所謂十三州也至征和四年又置司𨽻校尉督察三輔三河𢎞農秋閉城門大捜注捜索踰侈者也○顧炎武曰此與二年及征和元年之大捜同皆捜索奸人非踰侈者也出酒泉與右賢王戰于天山注師古曰即祁連山也○按晉灼說是師古說非也此天山即白山括地志云今云折羅漫山在伊州伊吾縣者師古以甘州張掖縣之祁連當之則戰于内地上文不應云出酒泉矣祁連固即天字但此天山遠在西北非前此霍去病所奪之祁連近在内地者也還幸北地祠常山○按此北地非郡名猶言北邊耳常山即北岳恒山在常山郡上曲陽西北秋九月令死罪入贖錢五十萬減死一等○按此文天漢四年也至太始二年九月又云募死罪人贖錢五十萬减死一等二文相類一作令一作募一作入一作人必有一訛顧炎武曰此一事而重見又同是九月疑衍文也後元元年○王禕曰武帝沿文景故事復為後元然始以後元二字加于年上此為異也非史官追書之前漢書卷六考證"}
{"id": "KR2a0007_007", "series": "KR2a0007", "text": "唐正議大夫行祕書少監琅邪縣開國子顔師古注孝昭皇帝武帝少子也母曰趙倢伃本以有奇異得幸及生帝亦奇異語在外戚傳武帝末戾太子敗燕王旦廣陵王胥行驕嫚後元二年二月上疾病遂立昭帝為太子年八嵗以侍中奉車都尉霍光為大司馬大將軍受遺詔輔少主明日武帝崩戊辰太子即皇帝位謁高廟帝姊鄂邑公主益湯沐邑為長公主共養省中大將軍光秉政領尚書事車騎將軍金日磾左將軍上官桀副焉夏六月赦天下秋七月有星孛于東方濟北王寛有罪自殺賜長公主及宗室昆弟各有差追尊趙倢伃為皇太后起雲陵冬匈奴入朔方殺畧吏民發軍屯西河左將軍桀行北邊始元元年春二月黃鵠下建章宫太液池中公卿上壽賜諸侯王列侯宗室金錢各有差己亥上耕于鉤盾弄田益封燕王廣陵王及鄂邑長公主各萬三千户夏為太后起園廟雲陵益州廉頭姑繒牂柯談指同並二十四邑皆反遣水衡都尉呂破胡募吏民及發犍為蜀郡犇命擊益州大破之有司請河内屬冀州河東屬并州秋七月赦天下賜民百户牛酒大雨渭橋絶八月齊孝王孫劉澤謀反欲殺青州刺史雋不疑發覺皆伏誅遷不疑為京兆尹賜錢百萬九月丙子車騎將軍日磾薨閏月遣故廷尉王平等五人持節行郡國舉賢良問民所疾苦冤失職者冬無氷二年春正月大將軍光左將軍桀皆以前捕斬反虜重合侯馬通功封光為博陸侯桀為安陽侯以宗室毋在位者舉茂材劉辟彊劉長樂皆為光祿大夫辟彊守長樂衞尉三月遣使者賑貸貧民毋種食者秋八月詔曰往年災害多今年𧖟麥傷所振貸種食勿收責毋令民出今年田租冬發習戰射士詣朔方調故吏將屯田張掖郡三年春二月有星孛于西北秋募民徙雲陵賜錢田宅冬十月鳳皇集東海遣使者祠其處十一月壬辰朔日有蝕之四年春三月甲寅立皇后上官氏赦天下辭訟在後二年前皆勿聽治夏六月皇后見高廟賜長公主丞相將軍列侯中二千石以下及郎吏宗室錢帛各有差徙三輔富人雲陵賜錢户十萬秋七月詔曰比嵗不登民匱於食流庸未盡還往時令民共出馬其止勿出諸給中都官者且減之冬遣大鴻臚田廣明擊益州廷尉李种坐故縱死罪棄市五年春正月追尊皇太后父為順成侯夏陽男子張延年詣北闕自稱衞太子誣罔要斬夏罷天下亭母馬及馬弩關六月封皇后父驃騎將軍上官安為桑樂侯詔曰朕以𦕈身獲保宗廟戰戰栗栗夙興夜寐脩古帝王之事通保傅傳孝經論語尚書未云有明其令三輔太常舉賢良各二人郡國文學高第各一人賜中二千石以下至吏民爵各有差罷儋耳眞番郡秋大鴻臚廣明軍正王平擊益州斬首捕虜三萬餘人獲畜産五萬餘頭六年春正月上耕于上林二月詔有司問郡國所舉賢良文學民所疾苦議罷鹽鐵榷酤栘中監蘇武前使匈奴留單于庭十九嵗廼還奉使全節以武為典屬國賜錢百萬夏旱大雩不得舉火秋七月罷𣙜酤官令民得以律占租賣酒升四錢以邊塞濶遠取天水隴西張掖郡各二縣置金城郡詔曰鉤町侯母波率其君長人民擊反者斬首捕虜有功其立母波為鉤町王大鴻臚廣明將率有功賜爵關内侯食邑元鳳元年春長公主共養勞苦復以藍田益長公主湯沭邑泗水戴王前薨以毋嗣國除後宫有遺腹子煖相内史不奏言上聞而憐之立煖為泗水王相内史皆下獄三月賜郡國所選有行義者涿郡韓福等五人帛人五十匹遣歸詔曰朕閔勞以官職之事其務脩孝弟以教鄉里令郡縣常以正月賜羊酒有不幸者賜衣被一襲祠以中牢武都氐人反遣執金吾馬適建龍頟侯韓増大鴻臚廣明將三輔太常徒皆免刑擊之夏六月赦天下秋七月乙亥晦日有蝕之既八月改始元為元鳳九月鄂邑長公主燕王旦與左將軍上官桀桀子票騎將軍安御史大夫桑𢎞羊皆謀反伏誅初桀安父子與大將軍光争權欲害之詐使人為燕王旦上書言光罪時上年十四覺其詐後有譛光者上輒怒曰大將軍國家忠臣先帝所屬敢有譛毁者坐之光由是得盡忠語在燕王霍光傳冬十月詔曰左將軍安陽侯桀票騎將軍桑樂侯安御史大夫桑𢎞羊皆數以邪枉干輔政大將軍不聽而懐怨望與燕王通謀置驛往來相約結燕王遣壽西長孫縱之等賂遺長公主丁外人謁者杜延年大將軍長史公孫遺等交通私書其謀令長公主置酒伏兵殺大將軍光徵立燕王為天子大逆毋道故稻田使者燕倉先發覺以告大司農敞敞告諫大夫延年延年以聞丞相徵事任宮手捕斬桀丞相少史王壽誘將安入府門皆已伏誅吏民得以安封延年倉宮壽皆為列侯又曰燕王迷惑失道前與齊王子劉澤等為逆抑而不揚望王反道自新今廼與長公主左將軍桀等謀危宗廟王及公主皆自伏辜其赦王太子建公主子文信及宗室子與燕王上官桀等謀反父母同産當坐者皆免為庶人其吏為桀等所詿誤未發覺在吏者除其罪二年夏四月上自建章宫徙未央宫大置酒賜郎從官帛及宗室子錢人二十萬吏民獻牛酒者賜帛人一匹六月赦天下詔曰朕閔百姓未贍前年減漕三百萬石頗省乘輿馬及苑馬以補邊郡三輔傳馬其令郡國毋歛今年馬口錢三輔太常郡得以叔粟當賦三年春正月泰山有大石自起立上林有栁樹枯僵自起生罷中牟苑賦貧民詔曰廼者民被水災頗匱於食朕虛倉廩使使者振困乏其止四年毋漕三年以前所振貸非丞相御史所請邊郡受牛者勿收責夏四月少府徐仁廷尉王平左馮翊賈勝胡皆坐縱反者仁自殺平勝胡皆要斬冬遼東烏桓反以中郎將范明友為度遼將軍將北邊七郡郡二千騎擊之四年春正月丁亥帝加元服見于高廟賜諸侯王丞相大將軍列侯宗室下至吏民金帛牛酒各有差賜中二千石以下及天下民爵毋收四年五年口賦三年以前逋更賦未入者皆勿收令天下酺五日甲戌丞相千秋薨夏四月詔曰度遼將軍明友前以羌騎校尉將羌王侯君長以下擊益州反虜後復率擊武都反氐今破烏桓斬虜獲生有功其封明友為平陵侯平樂監傅介子持節使誅斬樓蘭王安歸首縣北闕封義陽侯五月丁丑孝文廟正殿火上及羣臣皆素服發中二千石將五校作治六日成太常及廟令丞郎吏皆劾大不敬會赦太常轑陽侯德免為庶人六月赦天下五年春正月廣陵王來朝益國萬一千户賜錢二千萬黃金二百斤劒二安車一乘馬二駟夏大旱六月發三輔及郡國惡少年吏有告劾亡者屯遼東秋罷象郡分屬鬱林牂牁冬十一月大雷十二月庚戌丞相訢薨六年春正月募郡國徒築遼東𤣥莵城夏赦天下詔曰夫榖賤傷農今三輔太常榖減賤其令以叔粟當今年賦右將軍張安世宿衞忠謹封富平侯烏桓復犯塞遣度遼將軍范明友擊之元平元年春二月詔曰天下以農桑為本日者省用罷不急官減外繇耕桑者益衆而百姓未能家給朕甚愍焉其減口賦錢有司奏請減什三上許之甲申晨有流星大如月衆星皆隨西行夏四月癸未帝崩于未央宫六月壬申葬平陵贊曰昔周成以孺子繼統而有管蔡四國流言之變孝昭幼年即位亦有燕蓋上官逆亂之謀成王不疑周公孝昭委任霍光各因其時以成名大矣哉承孝武奢侈餘敝師旅之後海内虛耗户口減半光知時務之要輕繇薄賦與民休息至始元元鳳之間匈奴和親百姓充實舉賢良文學問民所疾苦議鹽鐵而罷𣙜酤尊號曰昭不亦宜乎前漢書卷七考證昭帝紀發軍屯西河○監本訛屯河西從宋本改上耕於鉤盾弄田注○按百官表少府屬官有鉤盾令丞後書志鉤盾令一人本注宦者典諸近池苑囿逰觀之處則應劭說是夏陽男子張延年○通鑑考異曰紀作張延年雋不疑傳作成方遂又云一姓張名延年封皇后父驃騎將軍上官安為桑樂侯○按驃騎將軍此與霍光傳同而外戚傳及恩澤侯表公卿表俱作車騎將軍必有一誤罷儋耳眞番郡○按儋耳郡罷并入珠厓至元帝時珠厓亦罷又按後書東夷傳此年罷臨屯眞番以并樂浪元菟則不惟罷眞番一郡也將三輔太常徒注○胡三省曰此刑徒輸作三輔及太常者也三輔太常郡得以叔粟當賦注○顧炎武曰漢時田租本是叔粟今并口筭雜征之用錢者皆令以叔粟當之其獨行于三輔太常郡者不獨為榖賤傷農亦以减漕三百萬石慮儲偫之乏也將北邊七郡郡二千騎擊之○按匈奴傳明友為度遼將軍將二萬騎出遼東則此七郡應作十郡郡二千騎正合二萬之數發中二千石將五校作治注○王禕曰五校謂中壘屯騎越騎射聲虎賁也秋罷象郡分屬鬱林牂牁○按此文可疑秦置象郡後屬南越漢破南越即故象郡置日南郡以地理志証之此時無象郡名且日南郡固始終未罷也前漢書卷七考證"}
{"id": "KR2a0007_008", "series": "KR2a0007", "text": "唐正議大夫行秘書少監琅邪縣開國子顔師古注孝宣皇帝武帝曾孫戾太子孫也太子納史良娣生史皇孫皇孫納王夫人生宣帝號曰皇曾孫生數月遭巫蠱事太子良娣皇孫王夫人皆遇害語在太子傳曾孫雖在襁緥猶坐收繫郡邸獄而丙吉為廷尉監治巫蠱於郡邸憐曾孫之亡辜使女徒復作淮陽趙徵卿渭城胡組更乳養私給衣食視遇甚有㤙巫蠱事連嵗不决至後元二年武帝疾往來長楊五柞宫望氣者言長安獄中有天子氣上遣使者分條中都官獄繫者輕重皆殺之内謁者令郭穰夜至郡邸獄吉拒閉使者不得入曾孫頼吉得全因遭大赦吉廼載曾孫送祖母史良娣家語在吉及外戚傳後有詔掖庭養視上屬籍宗正時掖庭令張賀嘗事戾太子思顧舊㤙哀曾孫奉養甚謹以私錢供給教書既壯為取暴室嗇夫許廣漢女曾孫因依倚廣漢兄弟及祖母家史氏受詩於東海澓中翁髙材好學然亦喜游俠鬭雞走馬具知閭里姧邪吏治得失數上下諸陵周徧三輔常困於蓮勺鹵中尤樂杜鄠之間率常在下杜時㑹朝請舍長安尚冠里身足下有毛臥居數有光燿每買餅所從買家輙大讐亦以是自怪元平元年四月昭帝崩毋嗣大將軍霍光請皇后徵昌邑王六月丙寅王受皇帝壐綬尊皇后曰皇太后癸巳光奏王賀淫亂請廢語在賀及光傳秋七月光奏議曰禮人道親親故尊祖尊祖故敬宗大宗無嗣擇支子孫賢者為嗣孝武皇帝曾孫病已有詔掖庭養視至今年十八師受詩論語孝經操行節儉慈仁愛人可以嗣孝昭皇帝後奉承祖宗子萬姓奏可遣宗正徳至曾孫尚冠里舍洗沐賜御府衣太僕以軨獵車奉迎曾孫就齊宗正府庚申入未央宫見皇太后封為陽武侯已而羣臣奉上璽綬即皇帝位謁髙廟八月己巳丞相敞薨九月大赦天下十一月壬子立皇后許氏賜諸侯王以下金錢至吏民鰥寡孤獨各有差皇太后歸長樂宫初置屯衞本始元年春正月募郡國吏民訾百萬以上徙平陵遣使者持節詔郡國二千石謹牧養民而風徳化大將軍光稽首歸政上謙譲委任焉論定䇿功益封大將軍光萬七千戸車騎將軍光禄勲富平侯安世萬户詔曰故丞相安平侯敞等居位守職與大將軍光車騎將軍安世建議定䇿以安宗廟功賞未加而薨其益封敞嗣子忠及丞相陽平侯義度遼將軍平陵侯明友前將軍龍雒侯增太僕建平侯延年太常蒲侯昌諫大夫宜春侯譚當塗侯平杜侯屠耆堂長信少府闗内侯勝邑户各有差封御史大夫廣明為昌水侯後將軍充國為營平侯大司農延年為陽城侯少府樂成為爰氏侯光禄大夫遷為平丘侯賜右扶風徳典屬國武廷尉光宗正徳大鴻臚賢詹事畸光禄大夫吉京輔都尉廣漢爵皆關内侯徳武食邑夏四月庚午地震詔内郡國舉文學髙第各一人五月鳳皇集膠東千乗赦天下賜吏二千石諸侯相下至中都官宦吏六百石爵各有差自左更至五大夫賜天下人爵各一級孝者二級女子百户牛酒租稅勿收六月詔曰故皇太子在湖未有號諡嵗時祠其議諡置園邑語在太子傳秋七月詔立燕刺王太子建為廣陽王立廣陵王胥少子𢎞為髙密王二年春以水衡錢為平陵徙民起第宅大司農陽城侯田延年有罪自殺夏五月詔曰朕以𦕈身奉承祖宗夙夜惟念孝武皇帝躬履仁義選明將討不服匈奴逺遁平氐羌昆明南越百蠻鄉風款塞來享建太學修郊祀定正朔協音律封泰山塞宣房符瑞應寳鼎出白麟獲功徳茂盛不能盡宣而廟樂未稱其議奏有司奏請宜加尊號六月庚午尊孝武廟為世宗廟奏盛徳文始五行之舞天子世世獻武帝廵狩所幸之郡國皆立廟賜民爵一級女子百戸牛酒匈奴數侵邉又西伐烏孫烏孫昆彌及公主因國使者上書言昆彌願發國精兵擊匈奴唯天子哀憐出兵以救公主秋大發興調關東輕車鋭卒選郡國吏三百石伉健習騎射者皆從軍御史大夫田廣明為祁連將軍後將軍趙充國為蒲類將軍雲中太守田順為虎牙將軍及度遼將軍范明友前將軍韓增凡五將軍兵十五萬騎校尉常惠持節護烏孫兵咸擊匈奴三年春正月癸亥皇后許氏崩戊辰五將軍師發長安夏五月軍罷祁連將軍廣明虎牙將軍順有罪下有司皆自殺校尉常惠將烏孫兵入匈奴右地大克𫉬封列侯大旱郡國傷旱甚者民毋出租賦三輔民就賤者且毋收事盡四年六月己丑丞相義薨四年春正月詔曰蓋聞農者興徳之夲也今嵗不登已遣使者振貸困乏其令太官損膳省宰樂府減樂人使歸就農業丞相以下至都官令丞上書入榖輸長安倉助貸貧民民以車船載榖入關者得毋用傳三月乙夘立皇后霍氏賜丞相以下至郎吏從官金錢帛各有差赦天下夏四月壬寅郡國四十九地震或山崩水出詔曰盖災異者天地之戒也朕承洪業奉宗廟託于士民之上未能和羣生廼者地震北海琅邪壞祖宗廟朕甚懼焉丞相御史其與列侯中二千石博問經學之士有以應變輔朕之不逮毋有所諱令三輔太常内郡國舉賢良方正各一人律令有可蠲除以安百姓條奏被地震壞敗甚者勿收租賦大赦天下上以宗廟墮素服避正殿五日五月鳯皇集北海安丘淳于秋廣川王吉有罪廢遷上庸自殺地節元年春正月有星孛于西方三月假郡國貧民田夏六月詔曰蓋聞堯親九族以和萬國朕䝉遺徳奉承聖業惟念宗室屬未盡而以罪絶若有賢材改行勸善其復屬使得自新冬十一月楚王延夀謀反自殺十二月癸亥晦日有蝕之二年春三月庚午大司馬大將軍光薨詔曰大司馬大將軍博陸侯宿衞孝武皇帝三十餘年輔孝昭皇帝十有餘年遭大難躬秉義率三公諸侯九卿大夫定萬世䇿以安宗廟天下蒸庶咸以康寧功徳茂盛朕甚嘉之復其後世疇其爵邑世世毋有所與功如蕭相國夏四月鳳皇集魯郡羣鳥從之大赦天下五月光禄大夫平丘侯王遷有罪下獄死上始親政事又思報大將軍功徳廼復使樂平侯山領尚書事而令羣臣得奏封事以知下情五日一聴事自丞相以下各奉職奏事以傅奏其言考試功能侍中尚書功勞當遷及有異善厚加賞賜至于子孫終不改易樞機周密品式備具上下相安莫有茍且之意也三年春三月詔曰蓋聞有功不賞有罪不誅雖唐虞猶不能以化天下今膠東相成勞来不怠流民自占八萬餘口治有異等其秩成中二千石賜爵關内侯又曰鰥寡孤獨髙年貧困之民朕所憐也前下詔假公田貸種食其加賜鰥寡孤獨髙年帛二千石嚴教吏謹視遇母令失職令内郡國舉賢良方正可親民者夏四月戊申立皇太子大赦天下賜御史大夫爵闗内侯中二千石爵右庶長天下當為父後者爵一級賜廣陵王黄金千斤諸侯王十五人黄金各百斤列侯在國者八十七人黄金各二十斤冬十月詔曰廼者九月壬申地震朕甚懼焉有能箴朕過失及賢良方正直言極諫之士以匡朕之不逮毋諱有司朕既不徳不能附逺是以邉境屯戍未息今復飭兵重屯久勞百姓非所以綏天下也其罷車騎將軍右將軍屯兵又詔池籞未御幸者假與貧民郡國宫館勿復修治流民還歸者假公田貸種食且勿算事十一月詔曰朕既不逮導民不明反側晨興念慮萬方不忘元元惟恐羞先帝聖徳故竝舉賢良方正以親萬姓歴載臻兹然而俗化闕焉傳曰孝弟也者其為仁之夲與其令郡國舉孝弟有行義聞於鄉里者各一人十二月初置廷尉平四人秩六百石省文山郡并蜀四年春二月封外祖母為博平君故鄼侯蕭何曾孫建世為侯詔曰導民以孝則天下順今百姓或遭衰絰凶災而吏繇事使不得葬傷孝子之心朕甚憐之自今諸有大父母父母䘮者勿繇事使得收歛送終盡其子道夏五月詔曰父子之親夫婦之道天性也雖有患禍猶蒙死而存之誠愛結於心仁厚之至也豈能違之哉自今子首匿父母妻匿夫孫匿大父母皆勿坐其父母匿子夫匿妻大父母匿孫罪殊死皆上請廷尉以聞立廣川恵王孫文為廣川王秋七月大司馬霍禹謀反詔曰廼者東織室令史張赦使魏郡豪李竟報冠陽侯霍雲謀為大逆朕以大將軍故抑而不揚兾其自新今大司馬博陸侯禹與母宣成侯夫人顯及從昆弟冠陽侯雲樂平侯山諸姊妹壻度遼將軍范眀友長信少府鄧廣漢中郎將任勝騎都尉趙平長安男子馮殷等謀為大逆顯前又使女侍醫淳于衍進藥殺共哀后謀毒太子欲危宗廟逆亂不道咸伏其辜諸為霍氏所詿誤未發覺在吏者皆赦除之八月己酉皇后霍氏廢九月詔曰朕惟百姓失職不贍遣使者循行郡國問民所疾苦吏或營私煩擾不顧厥咎朕甚閔之今年郡國頗被水災已振貸鹽民之食而賈咸貴衆庶重困其減天下鹽賈又曰令甲死者不可生刑者不可息此先帝之所重而吏未稱今繫者或以掠辜若飢寒瘐死獄中何用心逆人道也朕甚痛之其令郡國嵗上繫囚以掠笞若瘐死者所坐名縣爵里丞相御史課殿最以聞十二月清河王年有罪廢遷房陵元康元年春以杜東原上為初陵更名杜縣為杜陵徙丞相將軍列侯吏二千石訾百萬者杜陵三月詔曰廼者鳳皇集泰山陳留甘露降未央宫朕未能章先帝休烈協寧百姓承天順地調序四時𫉬䝉嘉瑞賜兹祉福夙夜兢兢靡有驕色内省匪解永惟罔極書不云乎鳳皇来儀庶尹允諧其赦天下徒賜勤事吏中二千石以下至六百石爵自中郎吏至五大夫佐史以上二級民一級女子百戸牛酒加賜鰥寡孤獨三老孝弟力田帛所振貸勿收夏五月立皇考廟益奉明園户為奉明縣復髙皇帝功臣絳侯周勃等百三十六人家子孫令奉祭祀世世勿絶其毋嗣者復其次秋八月詔曰朕不明六蓺鬱于大道是以隂陽風雨未時其博舉吏民厥身修正通文學眀於先王之術宣究其意者各二人中二千石各一人冬置建章衞尉二年春正月詔曰書云文王作罰刑兹無赦今吏修身奉法未有能稱朕意朕甚愍焉其赦天下與士大夫厲精更始二月乙丑立皇后王氏賜丞相以下至郎從官錢帛各有差三月以鳳皇甘露降集賜天下吏爵二級民一級女子百户牛酒鰥寡孤獨髙年帛夏五月詔曰獄者萬民之命所以禁暴止邪養育羣生也能使生者不怨死者不恨則可謂文吏矣今則不然用法或持巧心析律貳端深淺不平增辭飾非以成其罪奏不如實上亦亡繇知此朕之不明吏之不稱四方黎民將何仰哉二千石各察官屬勿用此人吏務平法或擅興繇役飾厨傳稱過使客越職踰法以取名譽譬猶踐薄冰以待白日豈不殆哉今天下頗被疾疫之災朕甚愍之其令郡國被災甚者毋出今年租賦又曰聞古天子之名難知而易諱也今百姓多上書觸諱以犯罪者朕甚憐之其更諱詢諸觸諱在令前者赦之冬京兆尹趙廣漢有罪要斬三年春以神爵數集泰山賜諸侯王丞相將軍列侯二千石金郎從官帛各有差賜天下吏爵二級民一級女子百戸牛酒鰥寡孤獨髙年帛三月詔曰蓋聞象有罪舜封之骨肉之親粲而不殊其封故昌邑王賀為海昬侯又曰朕微眇時御史大夫丙吉中郎將史曾史元長樂衛尉許舜侍中光禄大夫許延夀皆與朕有舊㤙及故掖庭令張賀輔導朕躬修文學經術㤙惠卓異厥功茂焉詩不云乎無徳不報封賀所子弟子侍中中郎將彭祖為陽都侯追賜賀諡曰陽都哀侯吉曾元舜延夀皆為列侯故人下至郡邸獄復作嘗有阿保之功皆受官禄田宅財物各以㤙深淺報之夏六月詔曰前年夏神爵集雍今春五色鳥以萬數飛過屬縣翺翔而舞欲集未下其令三輔毋得以春夏擿巢探卵彈射飛鳥具為令立皇子欽為淮陽王四年春正月詔曰朕惟耆老之人髮齒堕落血氣衰微亦亡暴虐之心今或罹文法拘執囹圄不終天命朕甚憐之自今以來諸年八十以上非誣告殺傷人佗皆勿坐遣太中大夫彊等十二人循行天下存問鰥寡覽觀風俗察吏治得失舉茂材異倫之士二月河東霍徵史等謀反誅三月詔曰廼者神爵五采以萬數集長樂未央北宫高寢甘泉㤗畤殿中及上林苑朕之不逮寡于徳厚屢𫉬嘉祥非朕之任其賜天下吏爵二級民一級女子百戸牛酒加賜三老孝弟力田帛人二匹鰥寡孤獨各一匹秋八月賜故右扶風尹翁歸子黄金百斤以奉其祭祀又賜功臣適後黄金人二十斤丙寅大司馬衛將軍安世薨比年豐穀石五錢神爵元年春正月行幸甘泉郊泰畤三月行幸河東祠后土詔曰朕承宗廟戰戰栗栗惟萬事統未燭厥理廼元康四年嘉榖𤣥稷降于郡國神爵仍集金芝九莖産于函徳殿銅池中九真獻竒獸南郡𫉬白虎威鳯為寳朕之不眀震于珍物飭躬齋精祈為百姓東濟大河天氣清静神魚舞河幸萬嵗宫神爵翔集朕之不徳懼不能任其以五年為神爵元年賜天下勤事吏爵二級民一級女子百户牛酒鰥寡孤獨高年帛所振貸物勿收行所過毋出田租西羌反𤼵三輔中都官徒弛刑及應募佽飛射士羽林孤兒胡越騎三河潁川沛郡淮陽汝南材官金城隴西天水安定北地上郡騎士羌騎詣金城夏四月遣後將軍趙充國彊弩將軍許延夀擊西羌六月有星孛于東方即拜酒泉太守辛武賢為破羌將軍與兩將軍並進詔曰軍旅暴露轉輸煩勞其令諸侯王列侯蠻夷王侯君長當朝二年者皆毋朝秋賜故大司農朱邑子黄金百斤以奉祭祀後將軍充國言屯田之計語在充國傳二年春二月詔曰廼者正月乙丑鳳皇甘露降集京師羣鳥從以萬數朕之不徳屢𫉬天福祗事不怠其赦天下夏五月羌虜降服斬其首惡大豪楊玉酋非首置金城屬國以處降羌秋匈奴日逐王先賢撣將人衆萬餘来降使都䕶西域騎都尉鄭吉迎日逐破車師皆封列侯九月司隸校尉蓋寛饒有罪下有司自殺匈奴單于遣名王奉獻賀正月始和親三年春起樂㳺苑三月丙午丞相相薨秋八月詔曰吏不廉平則治道衰今小吏皆勤事而奉禄薄欲其毋侵漁百姓難矣其益吏百石以下奉十五四年春二月詔曰廼者鳳皇甘露降集京師嘉瑞並見修興泰一五帝后土之祠祈為百姓䝉祉福鸞鳯萬舉蜚覽翺翔集止于旁齋戒之暮神光顯著薦鬯之夕神光交錯或降于天或登于地或從四方來集于壇上帝嘉嚮海内承福其赦天下賜民爵一級女子百户牛酒鰥寡孤獨髙年帛夏四月潁川太守黄覇以治行尤異秩中二千石賜爵關内侯黄金百斤及潁川吏民有行義者爵人一一級力田一級貞婦順女帛令内郡國舉賢良可親民者各一人五月匈奴單于遣弟呼留若王勝之来朝冬十月鳳皇十一集杜陵十一月河南太守嚴延年有罪弃市十二月鳯皇集上林五鳯元年春正月行幸甘泉郊泰畤皇太子冠皇太后賜丞相將軍列侯中二千石帛人百匹太夫人八十匹夫人六十匹又賜列侯嗣子爵五大夫男子為父後者爵一級夏赦徒作杜陵者冬十二月乙酉朔日有蝕之左馮翊韓延夀有罪弃市二年春三月行幸雍祠五畤夏四月己丑大司馬車騎將軍增薨秋八月詔曰夫婚姻之禮人倫之大者也酒食之㑹所以行禮樂也今郡國二千石或擅為苛禁禁民嫁娶不得具酒食相賀召由是廢鄉黨之禮令民亡所樂非所以導民也詩不云乎民之失徳乾餱以愆勿行苛政冬十一月匈奴呼遬累單于帥衆来降封為列侯十二月平通侯楊惲坐前為光禄勲有罪免為庶人不悔過怨望大逆不道要斬三年春正月癸卯丞相吉薨三月行幸河東祠后土詔曰往者匈奴數為邉冦百姓被其害朕承至尊未能綏安匈奴虛閭權渠單于請求和親病死右賢王屠耆堂代立骨肉大臣立虛閭權渠單于子為呼韓邪單于擊殺屠耆堂諸王並自立分為五單于更相攻擊死者以萬數畜産大耗什八九人民飢餓相燔燒以求食因大乖亂單于閼氏子孫昆弟及呼遬累單于名王右伊秩訾且渠當戸以下將衆五萬餘人来降歸義單于稱臣使弟奉珍朝賀正月北邉晏然靡有兵革之事朕飭躬齊戒郊上帝祠后土神光竝見或興于谷燭燿齊宫十有餘刻甘露降神爵集已詔有司告祠上帝宗廟三月辛丑鸞鳳又集長樂宫東闕中樹上飛下止地文章五色留十餘刻吏民並觀朕之不敏懼不能任婁䝉嘉瑞獲茲社福書不云乎雖休勿休祗事不怠公卿大夫其朂焉減天下口錢赦殊死以下賜民爵一級女子百戸牛酒大酺五日加賜鰥寡孤獨髙年帛置西河北地屬國以處匈奴降者四年春正月廣陵王胥有罪自殺匈奴單于稱臣遣弟谷蠡王入侍以邉塞亡寇減戍卒什二大司農中丞耿夀昌奏設常平倉以給北邉省轉漕賜爵關内侯夏四月辛丑晦日有蝕之詔曰皇天見異以戒朕躬是朕之不逮吏之不稱也以前使使者問民所疾苦復遣丞相御史掾二十四人循行天下舉寃獄察擅為苛禁深刻不改者甘露元年春正月行幸甘泉郊泰畤匈奴呼韓邪單于遣子右賢王銖婁渠堂入侍二月丁巳大司馬車騎將軍延夀薨夏四月黄龍見新豐丙申太上皇廟火甲辰孝文廟火上素服五日冬匈奴單于遣弟左賢王来朝賀二年春正月立皇子囂為定陶王詔曰廼者鳳皇甘露降集黄龍登興醴泉滂流枯槁榮茂神光並見咸受禎祥其赦天下減民算三十賜諸侯王丞相將軍列侯中二千石金錢各有差賜民爵一級女子百户牛酒鰥寡孤獨髙年帛夏四月遣䕶軍都尉禄將兵擊珠崖秋九月立皇子宇為東平王冬十二月行幸萯陽宫屬玉觀匈奴呼韓邪單于款五原塞願奉國珍朝三年正月詔有司議咸曰聖王之制施徳行禮先京師而後諸夏先諸夏而後夷狄詩云率禮不越遂視既發相土烈烈海外有截陛下聖徳充塞天地光被四表匈奴單于鄉風慕義舉國同心奉珍朝賀自古未之有也單于非正朔所加王者所客也禮儀宜如諸侯王稱臣昧死再拜位次諸侯王下詔曰蓋聞五帝三王禮所不施不及以政今匈奴單于稱北藩臣朝正月朕之不逮徳不能𢎞覆其以客禮待之位在諸侯王上三年春正月行幸甘泉郊泰畤匈奴呼韓邪單于稽侯狦來朝贊謁稱藩臣而不名賜以璽綬冠帶衣裳安車駟馬黄金錦繡繒絮使有司道單于先行就邸長安宿長平上自甘泉宿池陽宫上登長平阪詔單于毋謁其左右當戸之羣皆列觀蠻夷君長王侯迎者數萬人夾道陳上登渭橋咸稱萬嵗單于就邸置酒建章宫饗賜單于觀以珍寳二月單于罷歸遣長樂衛尉高昌侯忠車騎都尉昌騎都尉虎將萬六千騎送單于單于居幕南保光禄城詔北邉振榖食郅支單于逺遁匈奴遂定詔曰廼者鳳皇集新蔡羣鳥四面行列皆鄉鳳皇立以萬數其賜汝南太守帛百匹新蔡長吏三老孝弟力田鰥寡孤獨各有差賜民爵二級毋出今年租三月己丑丞相覇薨詔諸儒講五經同異太子太傅蕭望之等平奏其議上親稱制臨決焉廼立梁丘易大小夏侯尚書榖梁春秋博士冬烏孫公主來歸四年夏廣川王海陽有罪廢遷房陵冬十月丁卯未央宫宣室閣火黄龍元年春正月行幸甘泉郊泰畤匈奴呼韓邪單于來朝禮賜如初二月單于歸國詔曰蓋聞上古之治君臣同心舉措曲直各得其所是以上下和洽海内康平其徳弗可及已朕既不明數申詔公卿大夫務行寛大順民所疾苦將欲配三王之隆明先帝之徳也今吏或以不禁姦邪為寛大縦釋有罪為不苛或以酷惡為賢皆失其中奉詔宣化如此豈不繆哉方今天下少事繇役省減兵革不動而民多貧盜賊不止其咎安在上計簿具文而已務為欺謾以避其課三公不以為意朕將何任諸請詔省卒徒自給者皆止御史察計簿疑非實者按之使眞偽毋相亂三月有星孛于王良閣道入紫宫夏四月詔曰舉亷吏誠欲得其真也吏六百石位大夫有罪先請秩禄上通足以效其賢材自今以來毋得舉冬十二月甲戌帝崩于未央宫癸巳尊皇太后曰太皇太后贊曰孝宣之治信賞必罰綜核名實政事文學法理之士咸精其能至于技巧工匠器械自元成間鮮能及之亦足以知吏稱其職民安其業也遭值匈奴乖亂推亡固存信威北夷單于慕義稽首稱藩功光祖宗業垂後嗣可謂中興侔徳殷宗周宣矣前漢書卷八考證宣帝紀内謁者令郭穰注○劉攽曰謁字衍○按丙吉傳亦作内謁者未必兩文並訛且據百官表謁者署與内者署並屬少府謁字或非衍也皇太后歸長樂宫○胡三省曰漢太后常居長樂宫皇太后自昌邑之廢居未央宫今宣帝既立復居長樂宫也自左更至五大夫○劉攽曰緣王即位九侯率已為關内侯矣按兩句俱有訛字宣帝以庶人封侯即帝位並未為王也九侯二字尤不可觧據前文自田廣明以下新封五侯而已以文義推之應作緣帝即位九卿率已為關内侯即指上文之右扶風徳典屬國武廷尉光宗正徳大鴻臚賢等也秋七月詔立燕刺王太子建為廣陽王云云○按封廣陽王表作五月封廣陵王表作十月下有司皆自殺注田千秋子也○按廣明與順皆姓田而順則千秋子也句上應有順字各夲俱誤脱耳鳳皇集魯郡○按魯是時尚為國不得稱郡通鑑但云集魯可謂至慎其罷車騎將軍右將軍屯兵○按此罷兩將軍之屯兵非罷將軍官也是時車騎將軍為張安世右將軍為霍禹帝此舉以收霍氏權柄耳復高皇帝功臣云云○通鑑考異曰功臣表詔復家者皆云元康四年其數非一不容盡訛盖紀訛耳其益吏百石以下奉十五○通鑑考異曰荀恱漢紀云益吏百石以下俸五十斛盖以十五難曉故改之然詔云以下恐難指五十斛也平通侯楊惲坐前為光禄勲云云○按惲之死在四年此時但與戴長樂相告免官耳通鑑考異已辨此條之誤丙申太上皇廟火甲辰孝文廟火○按兩火字並應是灾字左傳曰火人火之也倘係人火之必記事實故知並是灾字之訛四年未央宫宣室閣火亦然遣䕶軍都尉禄將兵擊珠崖○珠崖前後文俱作厓前漢書卷八考證"}
{"id": "KR2a0007_009", "series": "KR2a0007", "text": "唐正議大夫行秘書少監琅邪縣開國子顔師古注孝元皇帝宣帝太子也母曰共哀許皇后宣帝微時生民間年二嵗宣帝即位八嵗立為太子壯大柔仁好儒見宣帝所用多文法吏以刑名䋲下大臣楊惲蓋寛饒等坐刺譏辭語為罪而誅嘗侍燕從容言陛下持刑太深宜用儒生宣帝作色曰漢家自有制度本以覇王道雜之奈何純任徳教用周政乎且俗儒不達時宜好是古非今使人眩於名實不知所守何足委任廼歎曰亂我家者太子也繇是疏太子而愛淮陽王曰淮陽王明察好法宜為吾子而王母張偼伃尤幸上有意欲用淮陽王代太子然以少依許氏俱從微起故終不背焉黄龍元年十二月宣帝崩癸巳太子即皇帝位謁髙廟尊皇太后曰太皇太后皇后曰皇太后初元元年春正月辛丑孝宣皇帝葬杜陵賜諸侯王公主列侯黄金吏二千石以下錢帛各有差大赦天下三月封皇太后兄侍中中郎將王舜為安平侯丙午立皇后王氏以三輔太常郡國公田及苑可省者振業貧民貲不滿千錢者賦貸種食封外祖父平㤙戴侯同産弟子中常侍許嘉為平㤙侯奉戴侯後夏四月詔曰朕承先帝之聖緒獲奉宗廟戰戰兢兢間者地數動而未静懼於天地之戒不知所繇方田作時朕憂蒸庶之失業臨遣光祿大夫襃等十二人循行天下存問耆老鰥寡孤獨困乏失職之民延登賢俊招顯側陋因覽風俗之化相守二千石誠能正躬勞力宣明教化以親萬姓則六合之内和親庶幾虖無憂矣書不云乎股肱良哉庶事康哉布告天下使明知朕意又曰闗東今年榖不登民多困乏其令郡國被災害甚者毋出租賦江海陂湖園池屬少府者以假貧民勿租賦賜宗室有屬籍者馬一匹至二駟三老孝者帛五匹弟者力田三匹鰥寡孤獨二匹吏民五十戸牛酒六月以民疾疫令大官損膳減樂府員省苑馬以振困乏秋八月上郡屬國降胡萬餘人亡入匈奴九月關東郡國十一大水饑或人相食轉旁郡錢榖以相救詔曰間者隂陽不調黎民饑寒無以保治惟徳淺薄不足以充入舊貫之居其令諸宫館希御幸者勿繕治太僕減榖食馬水衡省肉食獸二年春正月行幸甘泉郊泰畤賜雲陽民爵一級女子百戸牛酒立弟竟為清河王三月立廣陵厲王太子覇為王詔罷黄門乗輿狗馬水衡禁囿宜春下苑少府佽飛外池嚴籞池田假與貧民詔曰蓋聞賢聖在位隂陽和風雨時日月光星辰静黎庶康寧考終厥命今朕恭承天地託于公侯之上明不能燭徳不能綏災異竝臻連年不息乃二月戊午地震于隴西郡毁落太上皇廟殿壁木飾壊敗豲道縣城郭官寺及民室屋壓殺人衆山崩地裂水泉涌出天惟降災震驚朕師治有大虧咎至於斯夙夜兢兢不通大變深惟鬱悼未知其序間者嵗數不登元元困乏不勝饑寒以䧟刑辟朕甚閔之郡國被地動災甚者無出租賦赦天下有可蠲除減省以便萬姓者條奏毋有所諱丞相御史中二千石舉茂材異等直言極諫之士朕將親覽焉夏四月丁巳立皇太子賜御史大夫爵闗内侯中二千石右庶長天下當為父後者爵一級列侯錢各二十萬五大夫十萬六月闗東饑齊地人相食秋七月詔曰嵗比災害民有菜色慘怛於心已詔吏虛倉廪開府庫振救賜寒者衣今秋禾麥頗傷一年中地再動北海水溢流殺人民隂陽不和其咎安在公卿將何以憂之其悉意陳朕過靡有所諱冬詔曰國之將興尊師而重傅故前將軍望之傅朕八年道以經書厥功茂焉其賜爵關内侯食邑八百戸朝朔望十二月中書令𢎞恭石顯等譛望之令自殺三年春令諸侯相位在郡守下珠厓郡山南縣反博謀羣臣待詔賈捐之以為宜棄珠厓救民饑饉乃罷珠厓夏四月乙未晦茂陵白鶴館災詔曰廼者火災降於孝武園館朕戰栗恐懼不燭變異咎在朕躬羣司又未肯極言朕過以至於斯將何以寤焉百姓仍遭凶阸無以相振加以煩擾虖苛吏拘牽乎微文不得永終性命朕甚閔焉其赦天下夏旱立長沙煬王弟宗為王封故海昬侯賀子代宗為侯六月詔曰盖聞安民之道本繇隂陽間者隂陽錯謬風雨不時朕之不徳庶幾羣公有敢言朕之過者今則不然媮合茍從未肯極言媮朕甚閔焉永惟蒸庶之饑寒逺離父母妻子勞於非業之作衛於不居之宫恐非所以佐隂陽之道也其罷甘泉建章宫衛令就農百官各省費條奏毋有所諱有司勉之毋犯四時之禁丞相御史舉天下明隂陽災異者各三人於是言事者衆或進擢召見人人自以得上意四年春正月行幸甘泉郊泰畤三月行幸河東祠后土赦汾隂徒賜民爵一級女子百戸牛酒鰥寡髙年帛行所過無出租賦五年春正月以周子南君為周承休侯位次諸侯王三月行幸雍祠五畤夏四月有星孛于參詔曰朕之不逮序位不明衆僚乆懬未得其人元元失望上感皇天隂陽為變咎流萬民朕甚懼之廼者闗東連遭災害饑寒疾疫夭不終命詩不云乎凡民有喪匍匐救之其令大官毋日殺所具各減半乗輿秣馬無乏正事而已罷角抵上林宫館希御幸者齊三服官北假田官鹽鐡官常平倉博士弟子毋置員以廣學者賜宗室子有屬籍者馬一匹至二駟三老孝者帛人五匹弟者力田三匹鰥寡孤獨二匹吏民五十戸牛酒省刑罰七十餘事除光禄大夫以下至郎中保父母同産之令令從官給事宫司馬中者得為大父母父母兄弟通籍冬十二月丁未御史大夫貢禹卒衞司馬谷吉使匈奴不還永光元年春正月行幸甘泉郊泰畤赦雲陽徒賜民爵一級女子百戸牛酒高年帛行所過毋出租賦二月詔丞相御史舉質樸敦厚遜譲有行者光禄嵗以此科第郎從官三月詔曰五帝三王任賢使能以登至平而今不治者豈斯民異哉咎在朕之不明亡以知賢也是故壬人在位而吉士雍蔽重以周秦之敝民漸薄俗去禮義觸刑法豈不哀哉繇此觀之元元何辜其赦天下令厲精自新各務農畝無田者皆假之貸種食如貧民賜吏六百石以上爵五大夫勤事吏二級為父後者民一級女子百戸牛酒鰥寡孤獨高年帛是月雨雪隕霜傷麥稼秋罷二年春二月詔曰蓋聞唐虞象刑而民不犯殷周法行而姦軌服今朕獲承高祖之洪業託位公侯之上夙夜戰栗永惟百姓之急未嘗有忘焉然而隂陽未調三光晻昩元元大困流散道路盗賊竝興有司又長殘賊失牧民之術是皆朕之不明政有所虧咎至於此朕甚自耻為民父母若是之薄謂百姓何其大赦天下賜民爵一級女子百戸牛酒鰥寡孤獨高年三老孝弟力田帛又賜諸侯王公主列侯黄金中二千石以下至中都官長吏各有差吏六百石以上爵五大夫勤事吏各二級三月壬戌朔日有蝕之詔曰朕戰戰栗栗夙夜思過失不敢荒寧惟隂陽不調未燭其咎婁敕公卿日望有效至今有司執政未得其中施與禁切未合民心暴猛之俗彌長和睦之道日衰百姓愁苦靡所錯躬是以氛邪嵗增侵犯太陽正氣湛掩日乆奪光廼壬戌日有蝕之天見大異以戒朕躬朕甚悼焉其令内郡國舉茂材異等賢良直言之士各一人夏六月詔曰間者連年不收四方咸困元元之民勞於耕耘又亡成功困於饑饉亡以相救朕為民父母徳不能覆而有其刑甚自傷焉其赦天下秋七月西𦍑反遣右將軍馮奉世擊之八月以太常任千秋為奮威將軍别將五校竝進三年春西𦍑平軍罷三月立皇子康為濟陽王夏四月癸未大司馬車騎將軍接薨冬十一月詔曰廼者己丑地動中冬雨水大霧盜賊竝起吏何不以時禁各悉意對冬復鹽鐡官博士弟子員以用度不足民多復除無以給中外繇役四年春二月詔曰朕承至尊之重不能燭理百姓婁遭凶咎加以邉竟不安師旅在外賦歛轉輸元元騷動窮困亡聊犯法抵罪夫上失其道而繩下以深刑朕甚痛之其赦天下所貸貧民勿收責三月行幸雍祠五畤夏六月甲戌孝宣園東闕災戊寅晦日有蝕之詔曰蓋聞明王在上忠賢布職則羣生和樂方外蒙澤今朕晻于王道夙夜憂勞不通其理靡瞻不眩靡聽不惑是以政令多還民心未得邪説空進事亡成功此天下所著聞也公卿大夫好惡不同或緣姦作邪侵削細民元元安所歸命哉廼六月晦日有蝕之詩不云虖今此下民亦孔之哀自今以來公卿大夫其勉思天戒慎身脩永以輔朕之不逮直言盡意無有所諱九月戊子罷衛思后園及戾園冬十月乙丑罷祖宗廟在郡國者諸陵分屬三輔以渭城夀陵亭部原上為初陵詔曰安土重遷黎民之性骨肉相附人情所願也頃者有司緣臣子之義奏徙郡國民以奉園陵令百姓逺棄先祖墳墓破業失産親戚别離人懐思慕之心家有不安之意是以東垂被虛耗之害闗中有無聊之民非乆長之策也詩不云虖民亦勞止迄可小康惠此中國以綏四方今所為初陵者勿置縣邑使天下咸安土樂業亡有動揺之心布告天下令眀知之又罷先后父母奉邑五年春正月行幸甘泉郊泰畤三月上幸河東祠后土秋潁川水出流殺人民吏從官縣被害者與告士卒遣歸冬上幸長楊射㷱館布車騎大獵十二月乙酉毁太上皇孝惠皇帝寢廟園建昭元年春三月上幸雍祠五畤秋八月有白蛾羣飛蔽日從東都門至枳道冬河間王元有罪廢遷房陵罷孝文太后孝昭太后寢園二年春正月行幸甘泉郊泰畤三月行幸河東祠后土益三河大郡太守秩戸十二萬為大郡夏四月赦天下六月立皇子興為信都王閏月丁酉太皇太后上官氏崩冬十一月齊楚地震大雨雪樹折屋壞淮陽王舅張博魏郡太守京房坐窺道諸侯王以邪意漏泄省中語博要斬房棄市三年夏令三輔都尉大郡都尉秩皆二千石六月甲辰丞相𤣥成薨秋使護西域騎都尉甘延夀副校尉陳湯撟發戊巳校尉屯田吏士及西域胡兵攻郅支單于冬斬其首傳詣京師縣蠻夷邸門四年春正月以誅郅支單于告祠郊廟赦天下羣臣上夀置酒以其圗書示後宫貴人夏四月詔曰朕承先帝之休烈夙夜栗栗懼不克任間者隂陽不調五行失序百姓饑饉惟烝庶之失業臨遣諫大夫博士賞等二十一人循行天下存問耆老鰥寡孤獨乏困失職之人舉茂材特立之士相將九卿其帥意毋怠使朕獲觀教化之流焉六月甲申中山王竟薨藍田地沙石雍霸水安陵岸崩雍涇水水逆流五年春三月詔曰蓋聞眀王之治國也明好惡而定去就崇敬譲而民興行故法設而民不犯令施而民從今朕獲保宗廟兢兢業業匪敢解怠徳薄眀晻敎化淺微傳不云虖百姓有過在予一人其赦天下賜民爵一級女子百戸牛酒三老孝弟力田帛又曰方春農桑興百姓勠力自盡之時也故是月勞農勸民無使後時今不良之吏覆案小罪徵召證案興不急之事以妨百姓使失一時之作亡終嵗之功公卿其眀察申敕之夏六月庚申復戾園壬申晦日有蝕之秋七月庚子復太上皇寢廟園原廟昭靈后武哀王昭哀后衞思后園竟寧元年春正月匈奴虖韓邪單于來朝詔曰匈奴郅支單于背叛禮義既伏其辜虖韓邪單于不忘㤙徳鄉慕禮義復修朝賀之禮願保塞傳之無窮邉垂長無兵革之事其改元為竟寧賜單于待詔掖庭王嬙為閼氏皇太子冠賜列侯嗣子爵五大夫天下為父後者爵一級二月御史大夫延夀卒三月癸未復孝惠皇帝寢廟園孝文太后孝昭太后寢園夏封騎都尉甘延夀為列侯賜副校尉陳湯爵關内侯黄金百斤五月壬辰帝崩于未央宫毁太上皇孝惠孝景皇帝廟罷孝文孝昭太后昭靈后武哀王昭哀后寢園秋七月丙戌葬渭陵贊曰臣外祖兄弟為元帝侍中語臣曰元帝多材蓺善史書鼓琴瑟吹洞簫自度曲被歌聲分刌節度窮極㓜眇少而好儒及即位徵用儒生委之以政貢薛韋匡迭為宰相而上牽制文義優㳺不斷孝宣之業衰焉然寛𢎞盡下出於恭儉號令温雅有古之風烈前漢書卷九考證元帝紀以三輔太常郡國公田及苑○胡三省曰太常掌諸陵邑故亦有公田及苑中常侍許嘉○胡三省曰按表侍中中常侍皆加官西都叅用士人東都以宦者為中常侍北假田官○按水經注曰自髙闕以東夾山帶河陽山以西皆北假也詔丞相御史舉質樸敦厚遜譲有行者光禄嵗以此科第郎從官注○按所云舉光禄四行者即起于此後漢書吳祐以光禄四行遷膠東侯相注引漢官儀曰淳厚質樸遜譲節儉也蓋漢時朝廷從官俱屬光禄勲自太中大夫中大夫諫大夫及郎議郎中郎侍郎郎中其員多至千人故令光禄勲第其賢否以太常任千秋為奮威將軍○按馮奉世傳作奮武將軍贊貢薛韋匡迭為宰相○按貢禹薛廣徳止為御史大夫而贊與韋匡並列漢世以御史大夫為丞相之副故與丞相並稱兩府其後改丞相曰司徒改御史大夫曰司空遂並為三公矣蕭望之嘗為御史大夫後為前將軍曰吾備位將相亦是此義前漢書卷九考證"}
{"id": "KR2a0007_010", "series": "KR2a0007", "text": "唐正議大夫行秘書少監琅邪縣開國子顔師古注孝成皇帝元帝太子也母曰王皇后元帝在太子宫生甲觀畫堂為世嫡皇孫宣帝愛之字曰太孫常置左右年三嵗而宣帝崩元帝即位帝為太子壯好經書寛博謹慎初居桂宫上嘗急召太子出龍樓門不敢絶馳道西至直城門得絶乃度還入作室門上遲之問其故以狀對上大說乃著令令太子得絶馳道云其後幸酒樂燕樂上不以為能而定陶恭王有材蓺母傅昭儀又愛幸上以故常有意欲以恭王為嗣賴侍中史丹護太子家輔助有力上亦以先帝尤愛太子故得無廢竟寧元年五月元帝崩六月己未太子即皇帝位謁高廟尊皇太后曰太皇太后皇后曰皇太后以元舅侍中衛尉陽平侯王鳳為大司馬大將軍領尚書事乙未有司言乗輿車牛馬禽獸皆非禮不宜以𦵏奏可七月大赦天下建始元年春正月乙丑皇曾祖悼考廟災立故河間王弟上郡庫令良為王有星孛于營室罷上林詔獄二月右將軍長史姚尹等使匈奴還去塞百餘里暴風火發燒殺尹等七人賜諸侯王丞相將軍列侯王太后公主王主吏二千石黄金宗室諸官吏千石以下至二百石及宗室子有屬籍者三老孝弟力田鰥寡孤獨錢帛各有差吏民五十戸牛酒詔曰廼者火災降於祖廟有星孛于東方始正而虧咎孰大焉書云惟先假王正厥事羣公孜孜帥先百寮輔朕不逮崇寛大長和睦凡事恕已毋行苛刻其大赦天下使得自新封舅諸吏光禄大夫闗内侯王崇為安成侯賜舅王譚商立根逢時爵關内侯夏四月黄霧四塞博問公卿大夫無有所諱六月有青蠅無萬數集未央宫殿中朝者坐秋罷上林宫館希御幸者二十五所八月有兩月相承晨見東方九月戊子流星光燭地長四五丈委曲蛇形貫紫宫十二月作長安南北郊罷甘泉汾隂祠是日大風拔甘泉畤中大木十韋以上郡國被災什四以上毋收田租二年春正月罷雍五畤辛巳上始郊祀長安南郊詔曰廼者徙泰畤后土于南郊北郊朕親飭躬郊祀上帝皇天報應神光並見三輔長無共張繇役之勞赦奉郊縣長安長陵及中都官耐罪徒減天下賦錢算四十閏月以渭城延陵亭部為初陵二月詔三輔内郡舉賢良方正各一人三月北宫井水溢出辛丑上始祠后土于北郊丙午立皇后許氏罷六廐技巧官夏大旱東平王宇有罪削樊亢父縣秋罷太子博望苑以賜宗室朝請者減乗輿廐馬三年春三月赦天下徒賜孝弟力田爵二級諸逋租賦所振貸勿收秋關内大水七月虒上小女陳持弓聞大水至走入横城門闌入尙方掖門至未央宫鉤盾中吏民驚上城九月詔曰廼者郡國被水災流殺人民多至千數京師無故訛言大水至吏民驚恐奔走乗城殆苛暴深刻之吏未息元元冤失職者衆遣諫大夫林等循行天下冬十二月戊申朔日有蝕之夜地震未央宫殿下詔曰蓋聞天生衆民不能相治為之立君以綂理之君道得則草木昆蟲咸得其所人君不徳謫見天地災異婁發以告不治朕渉道日寡舉錯不中乃戊申日蝕地震朕甚懼焉公卿其各思朕過失明白陳之女無面從退有後言丞相御史與將軍列侯中二千石及内郡國舉賢良方正能直言極諫之士詣公車朕將覽焉越雋山崩四年春罷中書宦官初置尚書員五人夏四月雨雪五月中謁者丞陳臨殺司𨽻校尉轅豐於殿中秋桃李實大水河決東郡金隄冬十月御史大夫尹忠以河決不憂職自殺河平元年春三月詔曰河決東郡流漂二州校尉王延世隄塞輙平其改元為河平賜天下吏民爵各有差夏四月己亥晦日有蝕之既詔曰朕獲保宗廟戰戰栗栗未能奉稱傳曰男教不脩陽事不得則日為之蝕天著厥異辜在朕躬公卿大夫其勉悉心以輔不逮百寮各修其職惇任仁人退逺殘賊陳朕過失無有所諱大赦天下六月罷典屬國并大鴻臚秋九月復太上皇寢廟園二年春正月沛郡鐡官冶鐡飛語在五行志夏六月封舅譚商立根逢時皆為列侯三年春二月丙戌犍為地震山崩雍江水水逆流秋八月乙夘晦日有蝕之光禄大夫劉向校中祕書謁者陳農使使求遺書於天下四年春正月匈奴單于來朝赦天下徒賜孝弟力田爵二級諸逋租賦所振貸勿收二月單于罷歸國三月癸丑朔日有蝕之遣光禄大夫博士嘉等十一人行舉瀕河之郡水所毁傷困乏不能自存者財振貸其為水所流壓死不能自𦵏令郡國給槥櫝葬埋已𦵏者與錢人二千避水它郡國在所冗食之謹遇以文理無令失職舉惇厚有行能直言之士壬申長陵臨涇岸崩雍涇水夏六月庚戌楚王囂薨山陽火生石中改元為陽朔陽朔元年春二月丁未晦日有蝕之三月赦天下徒冬京兆尹王章有罪下獄死二年春寒詔曰昔在帝堯立羲和之官命以四時之事令不失其序故書云黎民於蕃時雍明以隂陽為本也今公卿大夫或不信隂陽薄而小之所奏請多違時政傳以不知周行天下而欲望隂陽和調豈不謬哉其務順四時月令三月大赦天下夏五月除吏八百石五百石秩秋關東大水流民欲入函谷天井壺口五阮關者勿苛留遣諫大夫博士分行視八月甲申定陶王康薨九月奉使者不稱詔曰古之立太學將以傳先王之業流化於天下也儒林之官四海淵原宜皆眀於古今温故知新通達國體故謂之博士否則學者無述焉為下所輕非所以尊道徳也工欲善其事必先利其器丞相御史其與中二千石二千石雜舉可充博士位者使卓然可觀是嵗御史大夫張忠卒三年春三月壬戌隕石東郡八夏六月潁川鐡官徒申屠聖等百八十人殺長吏盜庫兵自稱將軍經歴九郡遣丞相長史御史中丞逐捕以軍興從事皆伏辜秋八月丁巳大司馬大將軍王鳳薨四年春正月詔曰夫洪範八政以食為首斯誠家給刑錯之本也先帝劭農薄其租稅寵其强力令與孝弟同科間者民彌惰怠鄉本者少趨末者衆將何以矯之方東作時其令二千石勉勸農桑出入阡陌致勞來之書不云乎服田力嗇乃亦有秋其朂之哉二月赦天下秋九月壬申東平王宇薨閏月壬戌御史大夫于永卒鴻嘉元年春二月詔曰朕承天地獲保宗廟明有所蔽徳不能綏刑罰不中衆冤失職趨闕告訴者不絶是以隂陽錯謬寒暑失序日月不光百姓蒙辜朕甚閔焉書不云乎即我御事㒺克耆夀咎在厥躬方春生長時臨遣諫大夫理等舉三輔三河𢎞農冤獄公卿大夫部刺史明申敕守相稱朕意焉其賜天下民爵一級女子百戸牛酒加賜鰥寡孤獨高年帛逋貸未入者勿收壬午行幸初陵赦作徒以新豐戲鄉為昌陵縣奉初陵賜百户牛酒上始為微行出冬黄龍見真定二年春行幸雲陽三月博士行飲酒禮有雉蜚集于庭歴階升堂而雊後集諸府又集承明殿詔曰古之選賢傅納以言明試以功故官無廢事下無逸民教化流行風雨和時百榖用成衆庶樂業咸以康寧朕承鴻業十有餘年數遭水旱疾疫之災黎民婁困於饑寒而望禮義之興豈不難哉朕既無以率道帝王之道日以陵夷意廼招賢選士之路鬱滯而不通與將舉者未得其人也其舉敦厚有行義能直言者冀聞切言嘉謀匡朕之不逮夏徙郡國豪傑貲五百萬以上五千户于昌陵賜丞相御史將軍列侯公主中二千石冢地第宅六月立中山憲王孫雲客為廣徳王三年夏四月赦天下令吏民得買爵賈級千錢大旱秋八月乙夘孝景廟闕災冬十一月甲寅皇后許氏廢廣漢男子鄭躬等六十餘人攻官寺簒囚徒盜庫兵自稱山君四年春正月詔曰數敕有司務行寛大而禁苛暴訖今不改一人有辜舉宗拘繫農民失業怨恨者衆傷害和氣水旱為災關東流冗者衆青幽冀部尤劇朕甚痛焉未聞在位有惻然者孰當助朕憂之已遣使者循行郡國被災害什四以上民貲不滿三萬勿出租賦逋貸未入皆勿收流民欲入關輙籍内所之郡國謹遇以理務有以全活之思稱朕意秋勃海清河河溢被災者振貸之冬廣漢鄭躬等黨與􁋚廣犯歴四縣衆且萬人拜河東都尉趙護為廣漢太守發郡中及蜀郡合三萬人擊之或相捕斬除罪旬月平遷護為執金吾賜黄金百斤永始元年春正月癸丑太官凌室火戊午戾后園闗火夏四月封媫妤趙氏父臨為成陽侯五月封舅曼子侍中騎都尉光禄大夫王莽為新都侯六月丙寅立皇后趙氏大赦天下秋七月詔曰朕執徳不固謀不盡下過聼將作大匠萬年言昌陵三年可成作治五年中陵司馬殿門内尚未加功天下虛耗百姓罷勞客土疏惡終不可成朕惟其難怛然傷心夫過而不改是謂過矣其罷昌陵及故陵勿徙吏民令天下毋有動揺之心立城陽孝王子俚為王八月丁丑太皇太后王氏崩二年春正月己丑大司馬車騎將軍王音薨二月癸未夜星隕如雨乙酉晦日有蝕之詔曰乃者龍見于東萊日有蝕之天著變異以顯朕郵朕甚懼焉公卿申敕百寮深思天誡有可省減便安百姓者條奏所振貸貧民勿收又曰闗東比嵗不登吏民以義收食貧民入榖物助縣官振贍者已賜直其百萬以上加賜爵右更欲為吏補三百石其吏也遷二等三十萬以上賜爵五大夫吏亦遷二等民補郎十萬以上家無出租賦三嵗萬錢以上一年冬十一月行幸雍祠五畤十二月詔曰前將作大匠萬年知昌陵卑下不可為萬嵗居奏請營作建置郭邑妄為巧詐積土增高多賦歛繇役興卒暴之作卒徒蒙辜死者連屬百姓罷極天下匱竭常侍閎前為大司農中丞數奏昌陵不可成侍中衛尉長數白宜早止徙家反故處朕以長言下閎章公卿議者皆合長計首建至策閎典主省大費民以康寧閎前賜爵關内侯黄金百斤其賜長爵闗内侯食邑千戸閎五百戸萬年佞邪不忠毒流衆庶海内怨望至今不息雖蒙赦令不宜居京師其徙萬年敦煌郡是嵗御史大夫王駿卒三年春正月己夘晦日有蝕之詔曰天災仍重朕甚懼焉惟民之失職臨遣太中大夫嘉等循行天下存問耆老民所疾苦其與部刺史舉惇樸遜譲有行義者各一人冬十月庚辰皇太后詔有司復甘泉泰畤汾隂后土雍五畤陳倉陳寳祠語在郊祀志十一月尉氏男子樊並等十三人謀反殺陳留太守刼畧吏民自稱將軍徒李譚等五人共格殺並等皆封為列侯十二月山陽鐡官徒蘇令等二百二十八人攻殺長吏盗庫兵自稱將軍經歴郡國十九殺東郡太守汝南都尉遣丞相長史御史中丞持節督趣逐捕汝南太守嚴訢捕斬令等遷訢為大司農賜黄金百斤四年春正月行幸甘泉郊泰畤神光降集紫殿大赦天下賜雲陽吏民爵女子百户牛酒鰥寡孤獨高年帛三月行幸河東祠后土賜吏民如雲陽行所過無出田租夏四月癸未長樂臨華殿未央宫東司馬門皆災六月甲午霸陵園門闕災出杜陵諸未嘗御者歸家詔曰廼者地震京師火災婁降朕甚懼之有司其悉心明對厥咎朕將親覽焉又曰聖王明禮制以序尊卑異車服以章有徳雖有其財而無其尊不得踰制故民興行上義而下利方今世俗奢僣罔極靡有厭足公卿列侯親屬近臣四方所則未聞修身遵禮同心憂國者也或廼奢侈逸豫務廣第宅治園池多畜奴婢被服綺縠設鐘鼓備女樂車服嫁娶𦵏埋過制吏民慕效􁋚以成俗而欲望百姓儉節家給人足豈不難哉詩不云乎赫赫師尹民具爾瞻其申敕有司以漸禁之青綠民所常服且勿止列侯近臣各自省改司𨽻校尉察不變者秋七月辛未晦日有蝕之元延元年春正月己亥朔日有蝕之三月行幸雍祠五畤夏四月丁酉無雲有雷聲光耀耀四面下至地昬止赦天下秋七月有星孛于東井詔曰廼者日蝕星隕謫見于天大異重仍在位黙然罕有忠言今孛星見于東井朕甚懼焉公卿大夫博士議郎其各悉心惟思變意明以經對無有所諱與内郡國舉方正能直言極諫者各一人北邉二十二郡舉勇猛知兵法者各一人封蕭相國後喜為鄼侯冬十二月辛亥大司馬大將軍王商薨是嵗昭儀趙氏害後宫皇子二年春正月行幸甘泉郊泰畤三月行幸河東祠后土夏四月立廣陵孝王子守為王冬行幸長楊宫從胡客大校獵宿萯陽宫賜從官三年春正月丙寅蜀郡岷山崩雍江三日江水竭二月封侍中衛尉淳于長為定陵侯三月行幸雍祠五畤四年春正月行幸甘泉郊泰畤二月罷司𨽻校尉官三月行幸河東祠后土甘露降京師賜長安民牛酒綏和元年春正月大赦天下二月癸丑詔曰朕承太祖鴻業奉宗廟二十五年徳不能綏理宇内百姓怨望者衆不蒙天祐至今未有繼嗣天下無所係心觀于往古近事之戒禍亂之萌皆由斯焉定陶王欣於朕為子慈仁孝順可以承天序繼祭祀其立欣為皇太子封中山王舅諫大夫馮參為宜鄉侯益中山國三萬戸以慰其意賜諸侯王列侯金天下當為父後者爵三老孝弟力田帛各有差又曰蓋聞王者必存二王之後所以通三統也昔成湯受命列為三代而祭祀廢絶考求其後莫正孔吉其封吉為殷紹嘉侯三月進爵為公及周承休侯皆為公地各百里行幸雍祠五畤夏四月以大司馬票騎大將軍為大司馬罷將軍官御史大夫為大司空封為列侯益大司馬大司空奉如丞相秋八月庚戌中山王興薨冬十一月立楚孝王孫景為定陶王定陵侯淳于長大逆不道下獄死廷尉孔光使持節賜貴人許氏藥飲藥死十二月罷部刺史更置州牧秩二千石二年春正月行幸甘泉郊泰畤二月壬子丞相翟方進薨三月行幸河東祠后土丙戌帝崩于未央宫皇太后詔有司復長安南北郊四月己夘𦵏延陵贊曰臣之姑充後宫為媫妤父子昆弟侍帷幄數為臣言成帝善修容儀升車正立不内顧不疾言不親指臨朝淵嘿尊嚴若神可謂穆穆天子之容者矣博覽古今容受直辭公卿稱職奏議可述遭世承平上下和睦然湛于酒色趙氏亂内外家擅朝言之可為於邑建始以來王氏始執國命哀平短祚莽遂簒位盖其威福所由來者漸矣前漢書卷十考證成帝紀罷六厩技巧官○按百官表六厩技巧二官有令有丞屬水衡都尉師古但解技巧未釋六厩於百官表注引漢舊儀即以太僕之大厩解之恐未為當此所罷者止言水衡所屬之六厩非太僕所屬也下文又云减乗輿厩馬則太僕所屬者矣盖聞天生衆民○宋本無盖聞二字别本俱有五阮闗注應劭曰五阮在代郡○按地理志代郡無五阮闗有五原闗疑五阮即五原音之轉耳前漢書卷十考證"}
{"id": "KR2a0007_011", "series": "KR2a0007", "text": "唐正議大夫行秘書少監琅邪縣開國子顔師古注孝哀皇帝元帝庶孫定陶恭王子也母曰丁姬年三嵗嗣立為王長好文辭法律元延四年入朝盡從傅相中尉時成帝少弟中山孝王亦來朝獨從傅上怪之以問定陶王對曰令諸侯王朝得從其國二千石傅相中尉皆國二千石故盡從之上令誦詩通習能說他日問中山王獨從傅在何法令不能對令誦尚書又廢及賜食於前後飽起下韈係觧成帝由此以為不能而賢定陶王數稱其材時王祖母傅太后随王來朝私賂遺上所幸趙昭儀及帝舅票騎將軍曲陽侯王根昭儀及根見上亡子亦欲豫自結為長乆計皆更稱定陶王勸帝以為嗣成帝亦自羙其材為加元服而遣之時年十七矣明年使執金吾任宏守大鴻臚持節徴定陶王立為皇太子謝曰臣幸得繼父守藩為諸侯王材質不足以假充太子之宫陛下聖徳寛仁敬承祖宗奉順神祗宜䝉福祐子孫千億之報臣願且得留國邸旦夕奉問起居俟有聖嗣歸國守藩書奏天子報聞後月餘立楚孝王孫景為定陶王奉恭王祀所以奨厲太子専為後之誼語在外戚傳綏和二年三月成帝崩四月丙午太子即皇帝位謁髙廟尊皇太后曰太皇太后皇后曰皇太后大赦天下賜宗室王子有屬者馬各一駟吏民爵百戸牛酒三老孝弟力田鰥寡孤獨帛太皇太后詔尊定陶恭王為恭皇五月丙戌立皇后傅氏詔曰春秋母以子貴尊定陶太后曰恭皇太后丁姬曰恭皇后各置左右詹事食邑如長信宫中宫追尊傅父為崇祖侯丁父為褒徳侯封舅丁眀為陽安侯舅子滿為平周侯追諡滿父忠為平周懐侯皇后父晏為孔鄉侯皇太后弟侍中光禄大夫趙欽為新成侯六月詔曰鄭聲淫而亂樂聖王所放其罷樂府曲陽侯根前以大司馬建社稷策益封二千户太僕安陽侯舜輔𨗳有舊㤙益封五百戸及丞相孔光大司空汜鄉侯何武益封各千户詔曰河間王良䘮太后三年為宗室儀表益封萬戸又曰制節謹度以防奢淫為政所先百王不易之道也諸侯王列侯公主吏二千石及豪富民多畜奴婢田宅亡限與民争利百姓失職重困不足其議限列有司條奏諸王列侯得名田國中列侯在長安及公王名田縣道闗内侯吏民名田皆無得過三十頃諸侯王奴婢二百人列侯公主百人關内侯吏民三十人年六十以上十嵗以下不在數中賈人皆不得名田為吏犯者以律論諸名田畜奴婢過品皆沒入縣官齊三服官諸官織綺繡難成害女紅之物皆止無作輸除任子令及誹謗詆欺法掖庭宫人年三十以下出嫁之官奴婢五十以上免為庶人禁郡國無得獻名獸益吏三百石以下奉察吏殘賊酷虐者以時退有司無得舉赦前往事前博士弟子父母死予寧三年秋曲陽侯王根成都侯王況皆有罪根就國況免為庶人歸故郡詔曰朕承宗廟之重戰戰兢兢懼失天心間者日月亡光五星失行郡國比比地動廼者河南潁川郡水出流殺人民敗壞廬舍朕之不徳民反䝉辜朕甚懼焉已遣光禄大夫循行舉籍賜死者棺錢人三千其令水所傷縣邑及他郡國災害什四以上民貲不滿十萬皆無出今年租賦建平元年春正月赦天下侍中騎都尉新成侯趙欽成陽侯趙訢皆有罪免為庶人徙遼西太皇太后詔外家王氏田非冢塋皆以賦貧民二月詔曰蓋聞聖王之治以得賢為首其與大司馬列侯將軍中二千石州牧守相舉孝弟惇厚能直言通政事延于側陋可親民者各一人三月賜諸侯王公主列侯丞相將軍中二千石中都官郎吏金錢帛各有差冬中山孝王太后媛弟宜鄉侯馮參有罪皆自殺二年春三月罷大司空復御史大夫夏四月詔曰漢家之制推親親以顯尊尊定陶恭皇之號不宜復稱定陶尊恭皇太后曰帝太太后稱永信宫恭皇后曰帝太后稱中安宫立恭皇廟于京師赦天下徒罷州牧復刺史六月庚申帝太后丁氏崩上曰朕聞夫婦一體詩云榖則異室死則同穴昔季武子成寑杜氏之殯在西階下請合葬而許之附葬之禮自周興焉郁郁乎文㢤吾從周孝子事亡如事存帝太后宜起陵恭皇之園遂𦵏定陶發陳留濟隂近郡國五萬人穿復土待詔夏賀良等言赤精子之䜟漢家歴運中衰當再受命宜改元易號詔曰漢興二百載歴數開元皇天降非材之佑漢國再獲受命之符朕之不徳曷敢不通夫基事之元命必與天下自新其大赦天下以建平二年為太初元年號曰陳聖劉太平皇帝漏刻以百二十為度七月以渭城西北原上永陵亭部為初陵勿徙郡國民使得自安八月詔曰待詔夏賀良等建言改元易號增益漏刻可以永安國家朕過聽賀良等言冀為海内獲福卒亡嘉應皆違經背古不合時宜六月甲子制書非赦令也皆蠲除之賀良等反道惑衆下有司皆伏辜丞相博御史大夫𤣥孔鄊侯晏有罪博自殺𤣥减死二等論晏削户四分之一語在博傳三年春正月立廣徳夷王弟廣漢為廣平王癸卯帝太太后所居桂宫正殿火三月己酉丞相當薨有星孛于河鼓夏六月立魯頃王子郚鄉侯閔為王冬十一月壬子復甘泉泰畤汾隂后土祠罷南北郊東平王雲雲后謁安成恭侯夫人放皆有罪雲自殺謁放弃市四年春大旱闗東民傳行西王母籌經歴郡國西入闗至京師民又㑹聚祠西王母或夜持火上屋擊鼓號呼相驚恐二月封帝太太后從弟侍中傅商為汝昌侯太后同母弟子侍中鄭業為陽信侯三月侍中駙馬都尉董賢光禄大夫息夫躬南陽太守孫寵皆以告東平王封列侯語在賢傳夏五月賜中二千石至六百石及天下男子爵六月尊帝太太后為皇太太后秋八月恭皇園北門災冬詔将軍中二千石舉民兵法有大慮者元夀元年春正月辛丑朔日有蝕之詔曰朕獲保宗廟不眀不敏宿夜憂勞未皇寧息惟隂陽不調元元不贍未睹厥咎婁敕公卿庶㡬有望至今有司執法未得其中或上暴虐假埶獲名温良寛柔䧟於亡滅是故殘賊彌長和睦日衰百姓愁怨靡所錯躬廼正月朔日有蝕之厥咎不逺在余一人公卿大夫其各悉心勉帥百寮敦任仁人黜逺殘賊期於安民陳朕之過失無有所諱其與将軍列侯中二千石舉賢良方正能直言者各一人大赦天下丁巳皇太太后傅氏崩三月丞相嘉有罪下獄死秋九月大司馬栗騎将軍丁眀免孝元廟殿門銅龜蛇鋪首鳴二年春正月匈奴單于烏孫大昆彌來朝二月歸國單于不説語在匈奴傳夏四月壬辰晦日有蝕之五月正三公官分職大司馬衛将軍董賢為大司馬丞相孔光為大司徒御史大夫彭宣為大司空封長平侯正司直司𨽻造司㓂職事未定六月戊午帝崩于未央宫秋九月壬寅𦵏義陵贊曰孝哀自為藩王及充太子之宫文辭博敏幼有令聞睹孝成世禄去王室權柄外移是故臨朝婁誅大臣欲彊主威以則武宣雅性不好聲色時覽卞射武戲即位痿痺末年􁃯劇饗國不永哀㢤前漢書卷十一考證哀帝紀使執金吾任宏守大鴻臚持節徴定陶王○胡三省曰大鴻臚掌諸侯故任宏守大鴻臚以迎定陶王守者權守也待詔夏賀良等言赤精子之䜟○按䜟字始見於此髙祖以斬白蛇旗幟上赤然張蒼謂漢本水徳公孫臣非之至武帝時猶謂以土徳王未有言火徳者也赤精子之説亦起于此張平子謂䜟起哀平之間信㢤號曰陳聖劉太平皇帝注如韋二説是也○胡三省曰韋説不詭于正如説則近于巫顔以二説為是將安從乎又注宋祁曰予按王莽𫝊以䜟文解釋當作太初元將元年云云○按宋説是也太初是武帝年號此時何至重紀蓋惑于術士之説創立四字年號以示更新其後雖不施行然後世四字年號遂起于此二年○監本作元夀二年按帝紀從無此例凡年號于元年特書二年以後即䝉前文未有再書者元夀二字眀係衍文今删去前漢書卷十一考證"}
{"id": "KR2a0007_012", "series": "KR2a0007", "text": "唐正議大夫行秘書少監琅邪縣開國子顔師古注孝平皇帝元帝庶孫中山孝王子也母曰衛姬年三嵗嗣立為王元夀二年六月哀帝崩太皇太后詔曰大司馬賢年少不合衆心其上印綬罷賢即日自殺新都侯王莽為犬司馬領尚書事秋七月遣車騎將軍王舜大鴻臚左咸使持節迎中山王辛卯貶皇太后趙氏為孝成皇后退居北宫哀帝皇后傅氏退居桂宫孔鄉侯傅晏少府董恭等皆免官爵徙合浦九月辛酉中山王即皇帝位謁髙廟大赦天下帝年九嵗太皇太后臨朝大司馬莽秉政百官總已以聽於莽詔曰夫赦令者將與天下更始誠欲令百姓改行絜已全其性命也往者有司多舉奏赦前事累增罪過誅䧟亡辜殆非重信慎刑洒心自新之意也及選舉者其歴職更事有名之士則以為難保廢而弗舉甚謬於赦小過舉賢材之義諸有臧及内惡未𤼵而薦舉者皆勿案驗令士厲精鄉進不以小疵妨大材自今以來有司無得陳赦前事置奏上有不如詔書為虧恩以不道論定著令布告天下使明知之元始元年春正月越裳氏重譯獻白雉一黒雉二詔使三公以薦宗廟羣臣奏言大司馬莽功徳比周公賜號安漢公及太師孔光等皆益封語在莽傳賜天下民爵一級吏在位二百石以上一切滿秩如真立故東平王雲太子開明為王故桃鄉頃侯子成都為中山王封宣帝耳孫信等三十六人皆為列侯太僕王惲等二十五人前議定陶傅太后尊號守經法不阿指從邪右將軍孫建爪牙大臣大鴻臚咸前正議不阿後奉節使迎中山王及宗正劉不惡執金吾任岑中郎將孔永尚書令姚恂沛郡太守石詡皆以前與建策東迎即位奉事周密勤勞賜爵闗内侯食邑各有差賜帝徴即位前所過縣邑吏二千石以下至佐史爵各有差又令諸侯王公列侯闗内侯亡子而有孫若子同産子者皆得以為嗣公列侯嗣子有罪耐以上先請宗室屬未盡而以罪絶者復其屬其為吏舉㢘佐史補四百石天下吏比二千石以上年老致仕者參分故禄以一與之終其身遣諫大夫行三輔舉籍吏民以元夀二年倉卒時横賦歛者償其直義陵民冢不妨殿中者勿發天下吏民亡得置什器儲偫二月置羲和官秩二千石外史閭師秩六百石班教化禁淫祀放鄭聲乙未義陵寑神衣在柙中丙申旦衣在外床上寑令以急變聞用太牢祠夏五月丁巳朔日有蝕之大赦天下公卿將軍中二千石舉敦厚能直言者各一人六月使少傅左將軍豐賜帝母中山孝王姬璽書拜為中山孝王后賜帝舅衛寳寳弟𤣥爵闗内侯賜帝女弟四人號皆曰君食邑各二千户封周公後公孫相如為襃魯侯孔子後孔均為襃成侯奉其祀追諡孔子曰襃成宣尼公罷明光宫及三輔馳道天下女徒已論歸家顧山錢月三百復貞婦鄉一人置少府海丞果丞各一人大司農部丞十三人人部一州勸農桑太皇太后省所食湯沐邑十縣屬大司農常别計其租入以贍貧民秋九月赦天下徒以中山苦陘縣為中山孝王后湯沐邑二年春黄支國獻犀牛詔曰皇帝二名通于器物今更名合於古制使太師光奉太牢告祠髙廟夏四月立代孝王𤣥孫之子如意為廣宗王江都易王孫盱台侯宫為廣川王廣川惠王曾孫倫為廣徳王封故大司馬博陸侯霍光從父昆弟曾孫陽宣平侯張敖𤣥孫慶忌絳侯周勃𤣥孫共舞陽侯樊噲𤣥孫之子章皆為列侯復爵賜故曲周侯酈商等後𤣥孫酈眀友等百一十三人爵闗内侯食邑各有差郡國大旱蝗青州尤甚民流亡安漢公四輔三公卿大夫吏民為百姓困乏獻其田宅者二百三十人以口賦貧民遣使者捕蝗民捕蝗詣吏以石㪷受錢天下民貲不滿二萬及被災之郡不滿十萬勿租税民疾疫者舍空邸第為置醫藥賜死者一家六尸以上葬錢五千四尸以上三千二尸以上二千罷安定呼池苑以為安民縣起官寺市里募徙貧民縣次給食至徙所賜田宅什噐假與犂牛種食又起五里於長安城中宅二百區以居貧民秋舉勇武有節眀兵法郡一人詣公車九月戊申晦日有蝕之赦天下徒使謁者大司馬掾四十四人持節行邉兵遣執金吾候陳茂假以鉦鼓募汝南南陽勇敢吏士三百人諭説江湖賊成重等二百餘人皆自出送家在所收事重徙雲陽賜公田宅冬中二千石舉治獄平歲一人三年春詔有司為皇帝納采安漢公莽女語在莽𫝊又詔光禄大夫劉歆等雜定婚禮四輔公卿大夫博士郎吏家屬皆以禮娶親迎立軺併馬夏安漢公奏車服制度吏民養生送終嫁娶奴婢田宅器械之品立官稷及學官郡國曰學縣道邑侯國曰校校學置經師一人鄉曰庠聚曰序序庠置孝經師一人陽陵任橫等自稱將軍盗庫兵攻官寺出囚徒大司徒掾督逐皆伏辜安漢公世子宇與帝外家衛氏有謀宇下獄死誅衛氏四年春正月郊祀髙祖以配天宗祀孝文以配上帝改殷紹嘉公曰宋公周承休公曰鄭公詔曰蓋夫婦正則父子親人倫定矣前詔有司復貞婦歸女徒誠欲以防邪辟全貞信及眊悼之人刑罰所不加聖王之所制也惟苛暴吏多拘繫犯法者親屬婦女老弱搆怨傷化百姓苦之其眀敇百寮婦女非身犯法及男子年八十以上七嵗以下家非坐不道詔所名捕它皆無得繫其當驗者即驗問定著令二月丁未立皇后王氏大赦天下遣太僕王惲等八人置副假節分行天下覽觀風俗賜九卿已下至六百石宗室有屬籍者爵自五大夫以上各有差賜天下民爵一級鰥寡孤獨高年帛夏皇后見于高廟加安漢公號曰宰衡賜公太夫人號曰功顯君封公子安臨皆為列侯安漢公奏立眀堂辟廱尊孝宣廟為中宗孝元廟為高宗天子世世獻祭冬置西海郡徙天下犯禁者處之梁王立有罪自殺分京師置前煇光後丞烈二郡更公卿大夫八十一元士官名位次及十二州名分界郡國所屬罷置改易天下多事吏不能紀冬大風吹長安城東門屋瓦且盡五年春正月祫祭眀堂諸侯王二十八人列侯百二十人宗室子九百餘人徵助祭禮畢皆益户賜爵及金帛增秩補吏各有差詔曰蓋聞帝王以徳撫民其次親親以相及也昔堯睦九族舜惇叙之朕以皇帝㓜年且綂國政惟宗室子皆太祖高皇帝子孫及兄弟吳頃楚元之後漢元至今十有餘萬人雖有王侯之屬莫能相糾或䧟入刑罪教訓不至之咎也傳不云乎君子篤於親則民興於仁其為宗室自太上皇以來族親各以世氏郡國置宗師以紏之致教訓焉二千石選有徳義者以為宗師考察不從教令有冤失職者宗師得因郵亭書言宗伯請以聞常以嵗正月賜宗師帛各十匹羲和劉歆等四人使治明堂辟廱令漢與文王靈臺周公作洛同符太僕王惲等八人使行風俗宣眀徳化萬國齊同皆封為列侯徵天下通知逸經古記天文歴算鍾律小學史篇方術本草及以五經論語孝經爾雅教授者在所為駕一封軺傳遣詣京師至者數千人閏月立梁孝王𤣥孫之耳孫音為王冬十二月丙午帝崩于未央宫大赦天下有司議曰禮臣不殤君皇帝年十有四嵗宜以禮歛加元服奏可𦵏康陵詔曰皇帝仁惠無不顧哀每疾一𤼵氣輙上逆害於言語故不及有遺詔其出媵妾皆歸家得嫁如孝文時故事賛曰孝平之世政自莽出襃善顯功以自尊盛觀其文辭方外百蠻亡思不服休徵嘉應頌聲並作至乎變異見於上民怨於下莽亦不能文也前漢書卷十二考證平帝紀故桃鄊頃侯子成都為中山王○胡三省曰平帝入奉大宗故立成都以奉孝王後按成帝立定陶王為太子即立楚孝王孫景奉定陶恭王祀即此事所本也封宣帝耳孫信等三十六人皆為列侯○通鑑考異曰紀在元年莽𫝊在五年按王子侯表皆以元年二月丙辰封莽𫝊誤也胡三省曰按表陶鄉侯恢等十五人皆以二月丙辰封不及三十六人之數又無信名蓋恢等皆宣帝曾孫也罷安定呼池苑以為安民縣○按志中山國無安民縣何也置西海郡○按莽所置西海郡在金城郡臨羗縣塞外西北地理志可証西海曰僊海亦曰鮮水海即今青海也分京師置前輝光後丞烈二郡○胡三省曰前輝光蓋領長安以南諸縣後丞烈蓋領長安以北諸縣也前漢書卷十二考證"}
{"id": "KR2a0007_013", "series": "KR2a0007", "text": "唐正議大夫行祕書少監琅邪縣開國子顏師古注昔詩書述虞夏之際舜禹受䄠積徳累功洽于百姓攝位行政考之于天經數十年然後在位殷周之王乃繇卨稷脩仁行義歴十餘世至於湯武然後放殺秦起襄公章文繆獻孝昭嚴稍蠶食六國百有餘載至始皇廼并天下以徳若彼用力如此其囏難也秦既稱帝患周之敗以爲起於處士横議諸侯力爭四夷交侵以弱見奪於是削去五等墮城銷刃箝語燒書内鋤雄俊外攘胡粤用壹威權為萬世安然十餘年間猛敵横𤼵乎不虞適戍彊於五伯閭閻偪於戎狄嚮應㿊於謗議奮臂威於甲兵鄉秦之禁適所以資豪桀而速自斃也是以漢亡尺土之階繇一劍之任五載而成帝業書傳所記未嘗有焉何則古世相革皆承聖王之烈今漢獨收孤秦之弊鐫金石者難為功摧枯朽者易為力其埶然也故據漢受命譜十八王月而列之天下一統廼以年數訖于孝文異姓盡矣前漢書卷十三考證異姓諸侯王表秦起襄公章文繆獻○按史記秦楚之際月表曰秦起襄公章於文繆獻孝之後稍以蠶食六國史記從文繆斷句而獻公下連孝公云獻孝之後則昭王莊襄王皆已包括此表章字下無於字則從獻字斷句盖秦自獻公以上不過為西方大國至孝公以還遂駸駸乎有并吞天下之勢矣趙常山○按表大書趙字而夾書常山於旁以是時分趙為二故趙地則為常山國也齊臨淄亦然分齊為三齊國則都臨淄也韓王韓成始故韓王○按史記作故韓將田榮擊都降楚○按史記表作田榮擊都都降楚此文脱一都字耳又按此表書事較史記毎移前一月如此事史記在五月此文則在四月前漢書卷十三考證"}
{"id": "KR2a0007_014", "series": "KR2a0007", "text": "唐正議大夫行祕書少監琅邪縣開國子顏師古注昔周監於二代三聖制法立爵五等封國八百同姓五十有餘周公康叔建於魯衛各數百里太公於齊亦五侯九伯之地詩載其制曰介人惟藩大師惟垣大邦惟屛大宗惟翰懐徳惟寧宗子惟城毋俾城壊毋獨斯畏所以親親賢賢襃表功徳關諸盛衰深根固本為不可拔者也故盛則周邵相其治致刑錯衰則五伯扶其弱與共守自幽平之後日以陵夷至虖阸䧢河洛之間分為二周有逃責之臺被竊鈇之言然天下謂之共主彊大弗之敢傾厯載八百餘年數極徳盡既於王赧降為庶人用天年終號位已絶於天下尚猶枝葉相持莫得居其虚位海内無主三十餘年秦據埶勝之地騁狙詐之兵蠶食山東壹切取勝因矜其所習自任私知姍笑三代盪滅古法竊自號為皇帝而子弟為匹夫内亡骨肉本根之輔外亡尺土藩翼之衛陳吳奮其白梃劉項隨而斃之故曰周過其歴秦不及期國埶然也漢興之初海内新定同姓寡少懲戒亡秦孤立之敗於是剖裂疆土立二等之爵功臣侯者百有餘邑尊王子弟大啟九國自鴈門以東盡遼陽為燕代常山以南太行左轉度河濟漸于海為齊趙榖泗以徃奄有龜蒙為梁楚東帯江湖薄會稽為荆吳北界淮瀕略廬衡為淮南波漢之陽亘九嶷為長沙諸侯比境周帀三垂外接胡越天子自有三河東郡潁川南陽自江陵以西至巴蜀北自雲中至隴西與京師内史凡十五郡公主列侯頗邑其中而藩國大者夸州兼郡連城數十宫室百官同制京師可謂撟枉過其正矣雖然高祖創業日不暇給孝惠享國又淺高后女主攝位而海内晏如亡狂狡之憂卒折諸吕之難成太宗之業者亦賴之於諸侯也然諸侯原本以大末流濫以致溢小者淫荒越法大者睽孤横逆以害身䘮國故文帝采賈生之議分齊趙景帝用鼂錯之計削吳楚武帝施主父之册下推恩之令使諸侯王得分戸邑以封子弟不行黜陟而藩國自析自此以來齊分為七趙分為六梁分為五淮南分為三皇子始立者大國不過十餘城長沙燕代雖有舊名皆亡南北邊矣景遭七國之難抑損諸侯減黜其官武有衡山淮南之謀作左官之律設附益之法諸侯惟得衣食税租不與政事至於哀平之際皆繼體苗裔親屬踈逺生於帷墻之中不為士民所尊埶與富室亡異而本朝短世國統三絶是故王莽知漢中外殫微本末俱弱亡所忌憚生其姦心因母后之權假伊周之稱顓作威福廟堂之上不降階序而運天下作謀既成遂據南面之尊分遣五威之吏馳傳天下班行符命漢諸侯王厥角□首奉上璽韍惟恐在後或廼稱美頌徳以求容媚豈不哀哉是以究其終始彊弱之變眀監戒焉右高祖十一人吳隨父凡十二人右孝文三人齊城陽兩濟北濟南菑川膠西膠東趙河間淮南衡山十二人隨父凡十五人右孝景十四人楚濟川濟東山陽濟隂五人隨父凡十九人右孝武四人六安真定泗水平干四人隨父凡八人右孝元二人廣陵繼絶凡三人孝成時河間廣徳定陶三國孝哀時廣平一國孝平時東平中山廣徳廣世廣宗五國皆繼絶前漢書卷十四考證諸侯王表衰則五伯扶其弱與共守注此五霸謂齊桓宋襄晉文秦穆吳夫差也○按五霸之説不一通三代言曰夏昆吾商大彭豕韋周齊桓晉文異姓諸侯王表適戍彊于五伯注是也此文專言周衰故注異解其不數楚莊而數吳夫差者楚僭王未有扶弱之事吳夫差黄池之會嘗共貢職于周也奄有龜䝉為梁楚注龜䝉二水名○按二水名應作二山名凡十五郡○按師古無注此以秦地計之於三十六郡中得十五郡也内史一河東二河南河内即三川郡三東郡四潁川五南陽六南郡七蜀郡八巴郡九漢中十隴西十一北地十二上郡十三雲中十四以史記言内地北距山以東盡諸侯地推之則上黨郡十五也若計高帝所自立之郡則不止於十五矣趙分為六注謂趙平原眞定中山廣川河間也○按平原應作平干漢世無平原王平干即武帝征和二年封趙敬肅王小子偃者各本俱訛又按史記注徐廣曰河間廣川中山常山清河也此説較師古為長齊分為七淮南分三文帝十五年事也趙分為六至景帝中四年而全梁分為五則中五年事也師古不數常山清河而數武帝時所封之平干真定非是城陽王三世孝景後六年○宋本監本同按當作後元年景帝後三年即畢安得有後六年乎菑川王五世孝王横○横小宋板作烘魯共王四世閔○按閔係頃王子紹封此格宜低一層與文王睃同行古本亦誤泗水王三世勤王綜○劉攽曰昭紀元鳯元年立戴王遺腹子煖此表作綜二者不同齊懐王閼○按齊王名閎不名閼紀傳可証監本及别本俱訛耳前漢書卷十四考證"}
{"id": "KR2a0007_015", "series": "KR2a0007", "text": "前漢書卷十五上唐正議大夫行祕書少監琅邪縣開國子顔師古注大哉聖祖之建業也後嗣承序以廣親親至於孝武以諸侯王畺土過制或替差失軌而子弟為匹夫輕重不相凖於是制詔御史諸侯王或欲推私恩分子弟邑者令各條上朕且臨定其號名自是支庶畢侯矣詩云文王孫子本支百世信矣哉右髙后右孝文右孝景右孝武前漢書卷十五上前漢書卷十五上考證王子侯表上徳哀侯廣以兄子封七年八月薨○監本作十年薨凡數目字監本多舛今並以宋本是正句容哀侯黨自注㑹稽○按表下注某地指侯國所在也此文可疑句容縣屬丹陽㑹稽但有句章無句容也陸城侯貞中山靖王子○按此侯即昭烈帝之祖蜀志曰先主涿郡涿縣人漢景帝子中山靖王勝之後勝子貞元狩六年封涿縣陸城亭侯坐酎金失侯因家焉按貞封于元朔二年不封於元狩六年也蜀志誤耳薪處侯嘉○按薪處應作新處縣屬中山宋本亦誤又陸地侯下自注作辛處亦誤也畢梁侯○監本作卑梁今從宋本改正隂安哀侯秦容○宋本作秦客舊監本作秦容荼陵節侯訢注師古曰荼音塗○按地里志長沙國荼陵師古注荼音弋奢反此侯以長沙王子封長沙屬邑當即此縣師古乃别音塗豈因班自注云桂陽而疑别有一荼陵乎舂陵節侯買長沙定王子○按此侯即光武帝之祖光武其元孫也舂陵本屬零陵元帝時徙南陽衆陵節侯賢○按衆陵當作泉陵泉陵屬零陵郡以王莾𫝊証之師古以前本早訛矣挾術侯昆景○按此侯弟即挾釐侯覇封又同日不應有兩挾侯疑有一誤瓡節侯息注師古曰瓡即瓠字也○顧炎武曰地理志北海郡下瓡侯國師古曰瓡即執字二音不同澎侯屈釐注師古曰澎音彭東海縣也○按地理志東海郡無澎縣此注疑誤前漢書卷十五上考證前漢書卷十五下唐正議大夫行祕書少監琅邪縣開國子顔師古注孝元之世亡王子侯者盛衰終始豈非命哉元始之際王莽擅朝偽襃宗室侯及王之孫焉居攝而愈多非其正故弗録旋踵亦絶悲夫右孝宣右孝哀右孝平前漢書卷十五下前漢書卷十五下考証王子侯表下孝元之世亡王子侯者○按元帝三子一成帝一定陶王其子為哀帝一中山王其子為平帝二王更無餘子封侯者也松兹頃侯緁嗣○緁字宋本作□蘭旗頃侯臨朝○按地理志東海郡有蘭祺縣疑此旗字應作祺蒲領煬侯禄清河綱王子○按綱王應作剛王以元鼎三年自代徙清河宋本别本俱作綱王非也諸侯王表可證諡法未有稱綱者下南曲修市東昌新鄉東陽五侯並剛王子其誤並同江陽侯仁城陽慧王子○按慧王應作惠王以元封三年嗣城陽王宋本别本俱誤以慧惠音相近而訛耳高城節侯梁長沙頃王子○顧炎武曰高城侯一卷中再見一元始元年六月乙未封一元康元年正月癸卯封此史家並存未定當删其一而誤留之者也遽鄉侯宣真定列王子○按列王應作烈王以征和四年嗣真定王各本俱訛利鄉侯國嗣○國汲古閣本作固都陽侯閌嗣○閌宋本作閎前漢書卷十五下考證"}
{"id": "KR2a0007_016", "series": "KR2a0007", "text": "唐正議大夫行祕書少監琅邪縣開國子顏師古注自古帝王之興曷嘗不建輔弼之臣所與共成天功者乎漢興自秦二世元年之秋楚陳之嵗初以沛公總帥雄俊三年然後西滅秦立漢王之號五年東克項羽即皇帝位八載而天下迺平始論功而定封訖十二年侯者百四十有三人時大城名都民人散亡户口可得而數裁什二三是以大侯不過萬家小者五六百户封爵之誓曰使黄河如帶泰山若厲國以永存爰及苖裔於是申以丹書之信重以白馬之盟又作十八侯之位次髙后二年復詔丞相陳平盡差列侯之功錄第下竟臧諸宗廟副在有司始未嘗不欲固根本而枝葉稍落也故逮文景四五世間流民既歸户口亦息列侯大者至三四萬户小國自倍富厚如之子孫驕逸忘其先祖之艱難多陷法禁隕命亡國或云子孫訖於孝武後元之年靡有孑遺耗矣㒺亦少密焉故孝宣皇帝愍而錄之乃開廟臧覽舊籍詔令有司求其子孫咸出庸保之中並受復除或加以金帛用章中興之徳降及孝成復加䘏問稍益衰微不絶如綫善乎杜業之納說也曰昔唐以萬國致時雍之政虞夏以之多羣后饗共己之治湯法三聖殷氏太平周封八百重譯来賀是以内恕之君樂繼絶世隆名之主安立亡國至於不及下車徳念深矣成王察牧野之克顧羣后之勤知其恩結於民心功光於王府也故追述先父之志錄遺老之䇿髙其位大其㝢愛敬飭盡命賜備厚大孝之隆於是為至至其沒也世主歎其功無民而不思所息之樹且猶不伐况其廟乎是以燕齊之祀與周並傳子繼弟及歴載不墮豈無刑辟繇祖之竭力故支庶頼焉迹漢功臣亦皆割符世爵受山河之誓存以著其號亡以顯其魂賞亦不細矣百餘年間而襲封者盡或絶失姓或乏無主朽骨孤於墓苖裔流於道生為愍𨽻死為轉屍以往况今甚可悲傷聖朝憐閔詔求其後四方忻忻靡不歸心出入數年而不省察恐議者不思大義設言虛亡則厚徳掩息遴柬布章非所以視化勸後也三人為衆雖難盡繼宜從尤功於是成帝復紹蕭何哀平之世增修曹參周勃之屬得其宜矣以綴續前記究其本末并序位次盡于孝文以昭元功之侯籍云右髙祖百四十七人周吕建成二人在外戚羮頡合陽沛徳四人在王子凡百五十三人右孝惠三人右髙后十二人扶栁襄城軹壺闗昌平贅其騰昌成腄祝兹建陵十一人在恩澤外戚洨沛信都樂昌東平五人隨父上邳朱虛東牟三人在王子凡三十一人右孝文十人軹鄔周陽三人在外戚管氏營丘營平陽虛楊丘朸安都平昌武成白石阜陵安陽陽周東城十四人在王子凡二十七人前漢書卷十六考證髙惠髙后文功臣表訖十二年侯者百四十有三人○按此文總計髙帝所封并外戚二人王子四人在内故有一百四十三人也十二年宋本作十二月誤監本是又作十八侯之位次注師古曰謂蕭何曹參張敖周勃云云○顧炎武曰自蕭曹至蟲達為十八侯當時所尚者戰功而張良陳平皆居中計謀之臣故平列在四十七良列在六十二也至十八侯贊則蕭何第一樊噲第二張良第三周勃第四曹參第五陳平第六張敖第七酈商第八灌嬰第九夏侯嬰第十傅寛第十一靳歙第十二王陵第十三韓信第十四陳武第十五蟲達第十六周昌第十七王吸第十八而無奚涓薛歐丁復此後人論定非復當日之功次矣且韓信已誅安得復在功臣之位即此可知按十八侯贊之後陸機作漢髙祖功臣頌共三十一人皆非當日之功次故師古注依表中所列位次是也昔唐以萬國致時雍之政注堯典云黎萌於變時雍○按改黎民作黎萌師古避太宗諱也他處俱改民作人平陽懿侯曹參注孟康曰曹參位第二而表在首○按此表第四層為位次孟康曰之上班表本文應大書二字言參位次第二也孟康云云即解此文徧校各本俱無二字明係脱誤又十一世侯曠嗣今見○洪邁曰漢列侯八百餘人及光武時在者平陽富平二侯耳清河定侯王吸○按清河侯史表作清陽侯又如蟲達史作蠱達隆慮克侯史作哀侯傅胡害史作吕周止史作周定工師喜史作沛嘉魯侯奚涓史失名城父侯史作故城侯單究史作單寗終陵侯史作絳陽侯鄂秋史作鄂千秋爰類史作元頃許盎史作許溫王翥史作王翳林摯史作林執趙將夕史作趙將夜􁀙侯史作㧦侯歴侯史作磨侯稾祖侯陳鍇史作稾祗侯陳錯室中同史作空中留肹史作留勝陸量侯史作陸梁侯髙景侯史作髙京侯吳郢史作吳程樂説史作欒説土軍式侯史作武侯汲紹侯史作汲終侯單右車史作單父聖王虞人史作王周季必史作李必穀陽侯史作糓陵侯景嚴侯史作甘泉侯革朱史作革赤鹵侯史作菌侯朱進史作朱通祝兹侯史作松滋侯成隂侯史作成陶侯其尤異者平嚴侯張瞻師史作繁侯彊瞻則封邑姓名皆不同也或班氏訂史記之失或後人傳寫彼此有訛皆不可知據司馬貞索𨼆于史表中已言及則唐時本已然矣堂邑安侯陳嬰定豫章浙江都漸定自為王壯息○都漸史表作都浙壯息史表作壯思曲逆獻侯陳平漢王二年初起修武○按史記作初從是也又以䕶軍中尉出竒計史記作六出竒計此表位次户數數目間與史表不同即叙功中官名亦時互異如執盾隊史長鉟都尉重将愼将門尉駢鄰之類不可枚舉今但以本書校正留文成侯張良以韓申都下韓入武闗注師古曰韓申都即韓王信也楚漢春秋作信都古信申同義○洪邁曰良與韓王信了不相干顏注誤矣自司徒訛為申徒自申徒訛為申都自申都訛為信都展轉相傳古書豈復可以字義求也按邁紏師古之違是也史表云以韓申徒徐廣以司徒注之而良本傳曰為韓司徒又韓王信傳曰使良以韓司徒即其明證豈可据楚漢春秋疑史記數處之文乎又髙帝本紀有曰與韓将皇欣魏申徒武蒲之軍并攻昌邑此則魏亦有申徒官矣陽夏侯陳豨以特将云云○按此表明言以前元年從起宛胊乃本傳則云不知始所以得從何也又曰十年以趙相國反按趙相國當作代相國各本俱誤其時趙相周昌非陳豨也貰齊侯合傳胡害○按史表無合字貰是所封之地齊是其諡然則此表合字衍文也曲成圉侯蟲逹○按史表作曲城侯又叙功曰以西城户将史表作以曲城户将又至霸上為執金吾史表作為執圭以下有二隊将之文則不應先至九卿後為偏禆况執金吾官至武帝始改中尉名不應髙帝時有此官號史表作為執圭是也又位次曰夜恆侯○監本訛夜侯恒今改正芒侯耏跖○按史表則此侯名昭以九年有罪國除也據此表則昭乃跖子以九年嗣侯是班氏訂正史記之失敬市侯閻澤赤○按敬市史表作故市又叙功云遷為殷相史表遷為假相似並史表為是魯侯奚涓亡子封母底為侯○按母底史表作母疵又按奚涓以死軍事無子遂封母疵髙帝於功臣忠烈眷眷不忘如此忠如紀信何以獨遺必由信並無妻子可封故也安國武侯王陵以自聚黨定南陽云云○按此叙功與史表全不同史云以客從起豐以廐将别定東郡南陽從至霸上云云則陵之初得從與蕭曹樊噲無異然以陵本傳核之似此表是復陽剛侯陳胥孝景六年康侯拾嗣二十五年薨○按監本别本俱作二十三年非也計孝景六年至元朔元年恰二十五年知宋本是從之陽河齊侯其石十一月甲子封○按當作十月甲子一字衍文也復陽及此侯以十月甲子封後文柏至侯以十月戊辰封知此一字為衍禾成孝侯公孫昔祝阿孝侯髙色○按史漢二表不同最可異者禾成祝阿兩侯之名二表互異據史作禾成侯髙邑而此云公孫昔也史作祝阿侯公孫耳而此云髙色也昔與耳色與邑猶不過字畫之差耳長修平侯杜恬攻項昌○按此文作攻項昌則是項氏親屬為将此侯攻破之也據史表作功比須昌侯考功臣表原有須昌侯趙衍又趙衍位次百七此侯位次百八則史表是此表誤也博陽節侯周聚○按陳濞既封博陽不應一地兩侯据史記索隱曰縣屬彭城則此博陽應作傅陽即春秋時偪陽國地博與傅字形相近而誤耳右髙祖百四十七人○按應作百三十七人下文凡百五十三人應作百四十三人各本俱誤􁉨侯黎朱蒼○按史表作秩蒼又按公卿表景中五年􁉨侯吳利為奉常此表􁉨侯不姓吳而其子孫亦無名吳利者平都孝侯劉到○按此表有兩劉到一為東茅侯或是姓名偶同如韓信之比亦不可知據史表則東茅侯自名劉釗漢表訛作到耳前漢書卷十六考證"}
{"id": "KR2a0007_017", "series": "KR2a0007", "text": "唐正議大夫行祕書少監琅邪縣開國子顏師古注景武昭宣元成功臣表第五昔書稱蠻夷帥服詩云徐方既俫春秋列潞子之爵許其慕諸夏也漢興至于孝文時乃有弓髙襄城之封雖自外俫本功臣後故至孝景始欲侯降者丞相周亞夫守約而爭帝黜其議初開封賞之科又有吳楚之事武興胡越之伐將帥受爵應本約矣後世承平頗有勞臣輯而序之續元功次云右孝景十八人平陸休沈猷紅宛朐棘樂乘氏桓邑八人在王子魏其蓋二人在外戚隆慮一人隨父凡二十九人右孝宣十一人陽都營平平丘昌水陽城爰氏扶陽髙平陽城博陽卭成將陵建成西平平恩平昌樂陵平臺樂昌博望樂成二十一人在恩澤外戚樂平冠陽酇周子南君四人隨父凡三十六人右孝元一人安平平恩扶陽三人隨父陽平樂安二人在恩澤外戚凡六人孝成五人安昌髙陽安陽城陽髙陵定陵殷紹嘉宜鄉氾鄉博山十人在恩澤外戚武陽博陽贊騏龍頟開陵樂陵博望樂成龍安平平阿成鄉紅陽曲陽髙平十五人隨父凡三十人前漢書卷十七考證景武昭宣元成功臣表漢興至于孝文時乃有弓髙襄城之封注師古曰弓髙侯穨當襄城侯桀龍云云○按此襄城侯封于文帝十六年即韓王信太子之子韓嬰與韓穨當並時来降一封弓髙一封襄城者師古以武帝元朔四年封襄城侯之桀龍當之誤矣三劉刋誤不言何耶葛繹延和二年以子敬聲云云○按監本别本俱作延和非也師古曰延亦征字葢古字延與征同今改正江陽康侯蘇息○按蘇息史作蘇嘉又新市侯王棄之史作王康又桓侯賜史作垣侯逎侯陸彊史作隆彊容城擕侯徐盧史作惟徐盧范陽靖侯史作端侯盧它之史作它父特轅侯史作持裝侯桀龍史作無龍安樂侯史作樂安侯軹侯史作渉軹侯僕朋史作僕多下摩侯史作下麾侯昆邪史作渾邪煇渠愼侯應疕史作順梁悼侯扁訾邳離侯史作符離侯杜侯史作壯侯揭陽定史作揭陽令定外石侯史作北石侯下鄜侯史作下􁉋侯韓陶史作韓隂史表互異易侯僕􁂷○按史表無此侯别本作翕侯非也與翕侯邯鄲同日封豈可一地兩封耶至於翕侯趙信得封則邯鄲以元光四年免信以四年十月封無可疑也翕侯趙信元朔三年擊匈奴功○三年訛二年從宋本改正煇渠愼侯應疕○按煇渠既封僕朋又封應疕自注並在魯陽則是共食此地而中分其户數者也杜侯屠耆嗣○按宣紀作屠耆堂似此表脱堂字下鄜侯左將黃同斬西于王功○西于訛西千今改正開陵侯建成○按此侯名敖建成侯是東粤舊爵非名也史漢二表並以建成為名何耶又臨蔡侯孫都据南粤傳則姓都名稽不姓孫名都也荻苴侯韓陶以朝鮮相将兵漢圍之降○監本作将漢兵圍之降非也今移兵字于漢字上題侯張富昌共得衞太子侯○監本脱侯字從宋本添前漢書卷十七考證"}
{"id": "KR2a0007_018", "series": "KR2a0007", "text": "唐正議大夫行秘書少監琅邪縣開國子顏師古注自古受命及中興之君必興滅繼絶脩廢舉逸然後天下歸仁四方之政行焉傳稱武王克殷追存賢聖至乎不及下車世代雖殊其揆一也髙帝撥亂誅暴庶事草創日不暇給然猶修祀六國求聘四皓過魏則寵無忌之墓適趙則封樂毅之後及其行賞而授位也爵以功為先後官用能為次序後嗣共已遵業舊臣繼踵居位至乎孝武元功宿將畧盡會上亦興文學進拔幽𨼆公孫𢎞自海瀕而登宰相於是寵以列侯之爵又疇咨前代詢問耆老初得周後復加爵邑自是之後宰相畢侯矣元成之間晩得殷世以備賔位漢興外戚與定天下侯者二人故誓曰非劉氏不王若有亡功非上所置而侯者天下共誅之是以高后欲王諸吕王陵廷爭孝景將侯王氏修侯犯色卒用廢黜是後薄昭竇嬰上官衛霍之侯以功受爵其餘后父據春秋襃紀之義帝舅緣大雅申伯之意􁃯廣博矣是以别而敘之右高后十人五人隨父凡十五人右孝文三人右孝景四人右孝武九人三人隨父凡十二人右孝昭六人一人桑樂侯隨父凡七人右孝成十人安成平阿成都紅陽曲陽高平新都武陽八人隨父凡十八人右孝哀十二人新成新都平陽營陵徳五人隨父凡十八人右孝平二十二人卭成博陸宣平紅舞楊􁀙樂陵都成新甫爰氏合陽義陽章鄉信成隨桃襃新賞都十七人隨父繼世凡三十九人前漢書卷十八考證外戚恩澤侯表據春秋褒紀之義○按此據公羊春秋也臨泗侯吕公○按史表所無然漢世后父封侯權輿於此班氏據外戚世家以領此表是也建成康侯釋之以客從擊秦○擊秦監本訛數奉從宋本改正扶栁侯吕平師古曰不當姓吕○按史記表作昌平疑昌吕字形相近而轉寫致訛師古謂史家惟記母族恐未然也安平敬侯陽敞○按敞姓楊非陽也各本俱訛富平敬侯張安世六世建武中為武始侯○按武始侯之下有今見二字班氏自言作表時此侯現在也監本各本脱去非是洪邁言侯表惟平陽富平二侯書今見可證昌水侯田廣明以左馮翊○按宣紀廣明封時現為御史大夫陽城繆侯劉徳侯颯嗣師古曰颯音立○按沈約宋書武帝紀陽城釐侯慶忌生肅侯岑岑生宗正平是颯字乃岑字之訛也博望頃侯許舜三月乙未封○監本脱未字今補博陽定侯丙吉五鳯三年侯顯嗣○顯字上脱侯字今補新都侯莾千五百戸後簒位誅○監本脱後簒位誅四字從宋本補髙陵共侯翟方進永始二年十二月壬子封○監本封字下有八千户三字衍文也從宋本刪前漢書卷十八考證"}
{"id": "KR2a0007_019", "series": "KR2a0007", "text": "前漢書卷十九上唐正議大夫行秘書少監琅邪縣開國子顔師古注百官公卿表易叙宓羲神農黃帝作敎化民而傳述其官以爲宓羲龍師名官神農火師火名黄帝雲師雲名少昊鳥師鳥名自顓頊以來爲民師而命以民事有重黎句芒祝融后土蓐收𤣥冥之官然已上矣書載唐虞之際命羲和四子順天文授民時咨四岳以舉賢材揚側陋十有二牧柔遠能邇禹作司空平水土穿棄作后稷播百榖卨作司徒敷五教咎繇作士正五刑垂作共工利器用□作朕虞育草木鳥獸伯夷作秩宗典三禮䕫典樂和神人龍作納言出入帝命夏殷亡聞焉周官則備矣天官冢宰地官司徒春官宗伯夏官司馬秋官司㓂冬官司空是爲六卿各有徒屬職分用於百事太師太傅太保是爲三公蓋參天子坐而議政無不總綂故不以一職爲官名又立三少爲之副少師少傅少保是爲孤卿與六卿爲九焉記曰三公無官言有其人然後充之舜之於堯伊尹於湯周公召公於周是也或説司馬主天司徒主人司空主土是爲三公四岳謂四方諸侯自周衰官失而百職亂戰國並爭各變異秦兼天下建皇帝之號立百官之職漢因循而不革眀簡易随時宜也其後頗有所改王莽篡位慕從古官而吏民弗安亦多虐政遂以亂亡故畧表舉大分以通古今備温故知新之義云相國丞相皆秦官金印紫綬掌丞天子助理萬機秦有左右髙帝即位置一丞相十一年更名相國緑綬孝惠髙后置左右丞相文帝二年復置一丞相有兩長史秩千石哀帝元夀二年更名大司徒武帝元狩五年初置司直秩比二千石掌佐丞相舉不法太尉秦官金印紫綬掌武事武帝建元二年省元狩四年初置大司馬以冠將軍之號宣帝地節三年置大司馬不冠將軍亦無印綬官屬成帝綏和元年初賜大司馬金印紫綬置官屬禄比丞相去將軍哀帝建平二年復去大司馬印綬官屬冠將軍如故元夀二年復賜大司馬印綬置官屬去將軍位在司徒上有長史秩千石御史大夫秦官位上卿銀印青綬掌副丞相有兩丞秩千石一曰中丞在殿中蘭臺掌圖籍祕書外督部刺史内領侍御史員十五人受公卿奏事舉劾按章成帝綏和元年更名大司空金印紫綬禄比丞相置長史如中丞官職如故哀帝建平二年復爲御史大夫元夀二年復爲大司空御史中丞更名御史長史侍御史有繡衣直指出討姦猾治大獄武帝所制不常置太傅古官髙后元年初置金印紫綬後省八年復置後省哀帝元夀二年復置位在三公上太師太保皆古官平帝元始元年皆初置金印紫綬太師位在太傅上太保次太傅前後左右將軍皆周末官秦因之位上卿金印紫綬漢不常置或有前後或有左右皆掌兵及四夷有長史秩千石奉常秦官掌宗廟禮儀有丞景帝中六年更名太常屬官有太樂太祝太宰太史太卜太醫六令丞又均官都水兩長丞又諸廟寢園食官令長丞又廱太宰太祝令丞五畤各一尉又博士及諸陵縣皆屬焉景帝中六年更名太祝為祠祀武帝太初元年更曰廟祀初置太卜博士秦官掌通古今秩比六百石員多至數十人武帝建元五年初置五經博士宣帝黃龍元年稍增員十二人元帝永光元年分諸陵邑屬三輔王莽改太常曰秩宗郎中令秦官掌宫殿掖門户有丞武帝太初元年更名光禄勲屬官有大夫郎謁者皆秦官又期門羽林皆屬焉大夫掌論議有太中大夫中大夫諫大夫皆無員多至數十人武帝元狩五年初置諫大夫秩比八百石太初元年更名中大夫為光禄大夫秩比二千石太中大夫秩比千石如故郎掌守門户出充車騎有議郎中郎侍郎郎中皆無員多至千人議郎中郎秩比六百石侍郎比四百石郎中比三百石中郎有五官左右三將秩皆比二千石郎中有車户騎三將秩皆比千石謁者掌賓讚受事員七十八秩比六百石有僕射秩比千石期門掌執兵送從武帝建元三年初置比郎無員多至千人有僕射秩比千石平帝元始元年更名虎賁郎置中郎將秩比二千石羽林掌送從次期門武帝太初元年初置名曰建章營騎後更名羽林騎又取從軍死事之子孫養羽林官敎以五兵號曰羽林孤兒羽林有令丞宣帝令中郎將騎都尉監羽林秩比二千石僕射秦官自侍中尚書博士郎皆有古者重武官有主射以督課之軍屯吏騶宰永巷宮人皆有取其領事之號衛尉秦官掌宮門衛屯兵有丞景帝初更名中大夫令後元年復為衛尉屬官有公車司馬衛士旅賁三令丞衛士三丞又諸屯衛侯司馬二十二官皆屬焉長樂建章甘泉衛尉皆掌其宮職略同不常置太僕秦官掌輿馬有兩丞屬官有大廐未央家馬三令各五丞一尉又車府路軨騎馬駿馬四令丞又龍馬閑駒槖泉騊駼丞華五監長丞又邊郡六牧師菀令各三丞又牧槖昆蹏令丞皆屬焉中太僕掌皇太后輿馬不常置也武帝太初元年更名家馬為挏馬初置路軨廷尉秦官掌刑辟有正左右監秩皆千石景帝中六年更名大理武帝建元四年復為廷尉宣帝地節三年初置左右平秩皆六百石哀帝元夀二年復為大理王莽改曰作士典客秦官掌諸歸義蠻夷有丞景帝中六年更名大行令武帝太初元年更名大鴻臚屬官有行人譯官别火三令丞及郡邸長丞武帝太初元年更名行人爲大行令初置别火王莽改大鴻臚曰典樂初置郡國邸屬少府中屬中尉後屬大鴻臚宗正秦官掌親屬有丞平帝元始四年更名宗伯屬官有都司空令丞内官長丞又諸公主家令門尉皆屬焉王莽并其官於秩宗初内官屬少府中屬主爵後屬宗正治粟内史秦官掌榖貨有兩丞景帝後元年更名大農令武帝太初元年更名大司農屬官有太倉均輸平準都内籍田五令丞斡官鐵市兩長丞又郡國諸倉農監都水六十五官長丞皆屬焉騪粟都尉武帝軍官不常置王莽改大司農曰羲和後更為納言初斡官屬少府中屬主爵後屬大司農少府秦官掌山海池澤之税以給共養有六丞屬官有尚書符節太醫太官湯官導官樂府若盧考工室左弋居室甘泉居室左右司空東織西織東園匠十六官令丞又胞人都水均官三長丞又上林中十池監又中書謁者黄門鉤盾尚方御府永卷内者宦者八官令丞諸僕射署長中黄門皆屬焉武帝太初元年更名考工室為考工左弋為佽飛居室為保宮甘泉居室為昆臺永巷為掖廷佽飛掌弋射有九丞兩尉太官七丞昆臺五丞樂府三丞掖廷八丞宦者七丞鉤盾五丞兩尉成帝建始四年更名中書謁者令為中謁者令初置尚書員五人有四丞河平元年省東織更名西織為織室綏和二年哀帝省樂府王莽改少府曰共工中尉秦官掌徼循京師有兩丞候司馬千人武帝太初元年更名執金吾屬官有中壘寺互武庫都船四令丞都船武庫有三丞中壘兩尉又式道左右中候候丞及左右京輔都尉尉丞兵卒皆屬焉初寺互屬少府中屬主爵後屬中尉自太常至執金吾秩皆中二千石丞皆千石太子太傅少傅古官屬官有太子門大夫庶子先馬舍人將作少府秦官掌治宫室有兩丞左右中候景帝中六年更名將作大匠屬官有石庫東園主章左右前後中校七令丞又主章長丞武帝太初元年更名東園主章為木工成帝陽朔三年省中候及左右前後中校五丞詹事秦官掌皇后太子家有丞屬官有太子率更家令丞僕中盾衛率厨廐長丞又中長秋私府永巷倉廐祠祀食官令長丞諸宦官皆屬焉成帝鴻嘉三年省詹事官幷屬大長秋長信詹事掌皇太后宫景帝中六年更名長信少府平帝元始四年更名長樂少府將行秦官景帝中六年更名大長秋或用中人或用士人典屬國秦官掌蠻夷降者武帝元狩三年昆邪王降復増屬國置都尉丞候干人屬官九譯令成帝河平元年省幷大鴻臚水衡都尉武帝元鼎二年初置掌上林苑有五丞屬官有上林均輸御羞禁圃輯濯鍾官技巧六廐辯銅九官令丞又衡官水司空都水農倉又甘泉上林都水七官長丞皆屬焉上林有八丞十二尉均輸四丞御羞兩丞都水三丞禁圃兩尉甘泉上林四丞成帝建始二年省技巧六廐官王莽改水衡都尉曰予虞初御羞上林衡官及鑄錢皆屬少府内史周官秦因之掌治京師景帝二年分置左内史右内史武帝太初元年更名京兆尹屬官有長安市厨兩令丞又都水鐡官兩長丞左内史更名左馮翊屬官有廪犧令丞尉又左都水鐡官雲壘長安四市四長丞皆屬焉主爵中尉秦官掌列侯景帝中六年更名都尉武帝太初元年更名右扶風治内史右地屬官有掌畜令丞又有都水鐡官廐廱厨四長丞皆屬焉與左馮翊京兆尹是為三輔皆有兩丞列侯更屬大鴻臚元鼎四年更置三輔都尉都尉丞各一人自太子太傅至右扶風皆秩二千石丞六百石護軍都尉秦官武帝元狩四年屬大司馬成帝綏和元年居大司馬府比司直哀帝元夀元年更名司寇平帝元始元年更名護軍司𨽻校尉周官武帝征和四年初置持節從中都官徒千二百人捕巫蠱督大姦猾後罷其兵察三輔三河𢎞農元帝初元四年去節成帝元延四年省綏和二年哀帝復置但為司𨽻冠進賢冠屬大司空比司直城門校尉掌京師城門屯兵有司馬十二城門候中壘校尉掌北軍壘門内外掌西域屯騎校尉掌騎士歩兵校尉掌上林苑門屯兵越騎校尉掌越騎長水校尉掌長水宣曲胡騎又有胡騎校尉掌池陽胡騎不常置射聲校尉掌待詔射聲士虎賁校尉掌輕車凡八校尉皆武帝初置有丞司馬自司𨽻至虎賁校尉秩皆二千石西域都護加官宣帝地節二年初置以騎都尉諌大夫使護西域三十六國有副校尉秩比二千石丞一人司馬候千人各二人戊己校尉元帝初元元年置有丞司馬各一人候五人秩比六百石奉車都尉掌御乗輿車駙馬都尉掌駙馬皆武帝初置秩比二千石侍中左右曹諸吏散騎中常侍皆加官所加或列侯將軍卿大夫將都尉尚書太醫太官令至郎中亡員多至數十人侍中中常侍得入禁中諸曹受尙書事諸吏得舉法散騎騎並乗輿車給事中亦加官所加或大夫博士議郎掌顧問應對位次中常侍中黄門有給事黃門位從將大夫皆秦制爵一級曰公士二上造三簮裊四不更五大夫六官大夫七公大夫八公乗九五大夫十左庶長十一右庶長十二左更十三中更十四右更十五少上造十六大上造十七駟車庶長十八大庶長十九闗内侯二十徹侯皆秦制以賞功勞徹侯金印紫綬避武帝諱曰通侯或曰列侯改所食國令長名相又有家丞門大夫庶子諸侯王高帝初置金璽盭綬掌治其國有太傅輔王内史治國民中尉掌武職丞相綂衆官羣卿大夫都官如漢朝景帝中五年令諸侯王不得復治國天子為置吏改丞相曰相省御史大夫廷尉少府宗正博士官大夫謁者郎諸官長丞皆損其員武帝改漢内史爲京兆尹中尉為執金吾郎中令為光禄勲故王國如故損其郎中令秩千石改太僕曰僕秩亦千石成帝綏和元年省内史更令相治民如郡太守中尉如郡都尉監御史秦官掌監郡漢省丞相遣史分刺州不常置武帝元封五年初置部刺史掌奉詔條察州秩六百石員十三人成帝綏和元年更名牧秩二千石哀帝建平二年復爲刺史元夀二年復為牧郡守秦官掌治其郡秩二千石有丞邉郡又有長史掌兵馬秩皆六百石景帝中二年更名太守郡尉秦官掌佐守典武職甲卒秩比二千石有丞秩皆六百石景帝中二年更名都尉關都尉秦官農都尉屬國都尉皆武帝初置縣令長皆秦官掌治其縣萬户以上為令秩千石至六百石減萬户為長秩五百石至三百石皆有丞尉秩四百石至二百石是為長吏百石以下有斗食佐史之秩是為少吏大率十里一亭亭有長十亭一鄉鄉有三老有秩嗇夫游徼三老掌敎化嗇夫職聽訟收賦稅游徼徼循禁賊盜縣大率方百里其民稠則減稀則曠鄉亭亦如之皆秦制也列侯所食縣曰國皇太后皇后公主所食曰邑有蠻夷曰道凡縣道國邑千五百八十七鄉六千六百二十二亭二萬九千六百三十五凡吏秩比二千石以上皆銀印青綬光禄大夫無秩比六百石以上皆銅印黑綬大夫博士御史謁者郎無其僕射御史治書尚符璽者有印綬比二百石以上皆銅印黄綬成帝陽朔二年除八百石五百石秩綏和元年長相皆黑綬哀帝建平二年復黃綬吏員自佐史至丞相十三萬二百八十五人前漢書卷十九上前漢書卷十九上考證百官公卿表上注師古曰漢制三公云云○監本直刋此注於表前非也葢標題之下有此注耳今從宋本丞相秦有左右注荀悅曰秦本次國命卿二人是以置左右丞相無三公官○按荀恱說非也秦置左右丞相始於悼武王二年以樗里疾甘茂為之是時秦已稱王數世豈猶守周制次國二卿故事耶且左相右相商湯已然左傳仲虺居薛為湯左相是其眀證但丞相之名始於秦耳高后置左右丞相文帝二年復置一丞相○王應麟曰秦以左為上漢以右為尊又曰武帝征和二年雖詔分丞相長史為兩府拜劉屈氂為左丞相然右相未嘗置也内領侍御史○按周禮春官之屬御史中士八人則御史始於周此表云秦官者謂御史大夫官始於秦也唐六典曰周官有御史以其在殿柱之間亦謂之柱下史秦改為侍御史史記張蒼自秦時為御史主柱下方書即其任也前後左右將軍皆周末官秦因之○按沈約宋志云周制王立六軍晉獻公作二軍公將上軍將軍之名起此左傳昭二十八年豈將軍食之而有不足孔穎達疏曰晉使卿為軍將謂之將中軍將上軍此以魏子將中軍故謂之將軍及六國以來遂以將軍為官名盖其原始于此按此說甚當史記封禪書周宣王時有右將軍杜伯然不可為典要也奉常秦官景帝中六年更名太常注師古曰太常王者旌旗也○劉攽曰顔說太常都非晉語作執秩之官亦是主禮者秩亦猶常也然則古通謂常耳王建太常自是周禮秦何庸知之且禮官主于一旗亦非義矣按唐六典云漢高名曰太常惠帝復曰奉常景帝又曰太常與此表異据史記叔孫通傳高帝拜通為太常漢官典職亦云惠帝改太常為奉常則六典所云自確班表盖祗標其大畧耳又廱太宰太祝令丞○劉攽曰多有字不然則是又字按各本俱作又据攽此條則宋以前本作有字也博士秦官○沈約宋志曰按六國時往往有博士按宋志此文所以糾正班表之失也据史記循吏傳公儀休魯博士也以高第為魯相則魯有博士官矣太中大夫秩比千石如故○劉攽曰此言太中大夫秩比千石如故則中大夫舊小于太中秩無二千石故言更名中大夫為光禄大夫秩比二千石太中大夫秩比千石也太僕秦官注周穆王所置也○按周禮夏官有太僕下大夫二人不得云始于秦也周穆王命伯冏為太僕耳亦不得云穆王始置此官也表及注並誤中太僕○監本于太僕後提行寫非是凡九卿屬官如奉常下博士光禄勲下大夫郎謁者期門羽林僕射宋本俱不提行今從之又中書謁者○唐六典曰自武帝游宴後庭故用宦者司馬遷為中書令即其任也不言謁者省文也洪邁曰中書尚書令在西漢為少府屬官在東漢亦屬少府雖典機要而去公卿甚逺魏晉以來浸以華重唐遂為三省長官居真宰相之任矣初置尚書員五人○文獻通考曰其一人為僕射四人分為四曹常侍曹二千石曹民曹客曹又置三公曹是為五曹按後志及宋志尚書令尚書僕射尚書丞皆秦官而漢因之此表言初置者謂尚書之分五曹自成帝始也先馬注如淳曰前驅也○驅訛軀今改正司𨽻校尉周官○按劉昭注後志云豈即司寇乎按周司寇不名司𨽻且秦漢以廷尉更司寇名矣此說非也葢周禮秋官之屬有司𨽻中士二人鄭注𨽻給勞辱之役者漢始置司𨽻亦使將徒治道溝渠之事後稍尊之使主官府及近郡此表所謂周官也侍中○按表不言置官本末葢漢官也沈約宋志甚詳若晉志謂黃帝時風后為侍中則杜佑所云出兵家䜟書不足信者也前漢書卷十九上考證前漢書卷十九下唐正議大夫行祕書少監琅邪縣開國子顔師古注前漢書卷十九下前漢書卷十九下考證百官公卿表下十二年○按陳平傳高帝崩平固請得宿衛中太后乃以為郎中令惠帝六年為左丞相据此則是年郎中令一格應書曲逆侯陳平為郎中令六年遷作表時脱漏耳孝惠三年長修侯杜恬為廷尉○按恬為廷尉應在二年以功臣表證之恬以二年薨其子中以三年嗣則此表列於三年誤也高后四年平陽侯曹窋為御史大夫○窋訛窟從宋本改正高后七年七月辛巳左丞相食其為太傅八年九月丙戌復為丞相後九月免○司馬光曰史記將相表八年七月辛巳食其為太傅九月丙戌復為丞相後九月免漢書表乃云云以長歴推之八年七月無辛巳九月無丙戌閏月羣臣迎代邸無食其名二表皆誤孝文十年廷尉昌廷尉嘉○按張釋之傳釋之為廷尉至景帝初年始出為淮南相是釋之終文帝之世為廷尉也此表文帝十年書廷尉昌廷尉嘉十五年書廷尉宜昌後元年書廷尉信孝景元年書廷尉敺凡五易其人矣表傳不同如此孝景中二年中尉○按中尉下脱一字蓋中尉某也古本亦脱又太初二年少府王偉中尉某亦脱一字中五年主爵都尉不疑○按直不疑傳但云景帝後元年拜御史大夫而已此表不疑於中五年為主爵都尉六年由中大夫令更為衛尉後元年由衛尉遷御史大夫可以補傳之所不及孝武建元二年郎中令石建六年卒○按六年卒當作十六年卒萬石君以元朔五年沒建哀毁嵗餘亦遂死焉而李廣代建為郎中令两傳可證也宋本監本俱于六年之上脱十字耳且田竇廷辯時建為分别言两人事若建為郎中令僅閲六年安得彼時尚有建在乎元光四年九月中尉張敺為御史大夫宣平侯張歐為太常○按張歐與敺字形相近御史大夫是安邱侯悦子即列傳所謂張叔宣平侯則張敖之孫張偃之子也但功臣表哀侯歐以景帝中二年卒矣豈得至元光時乎先儒並無疑及此者元鼎五年陽平侯杜相為太常○按杜相功臣表作杜相夫太始四年江都侯亂尊卑免○監本訛截其半入征和元年非也今從宋本改正征和四年光祿勲有禄○監本有字下脱祿字從宋本補孝昭始元四年騎都尉上官安為車騎將軍○按昭紀及霍光傳並作驃騎將軍元鳯四年御史大夫王訢為相○按文相字上脱丞字蒲侯蘇昌為太常十一年坐籍霍山書泄秘書免師古曰以秘書借霍山○顧炎武曰師古説非也蓋籍沒霍山之書中有秘記當密奏之而輙以示人故以宣泄罪之耳山本傳言山坐寫秘書顯為上書獻城西第入馬千匹以贖山罪若山之秘書從昌借之昌之罪將不止免官而元康四年昌復為太常薄責昌而厚䋲山非法之平也且如顔説當云坐借霍山秘書免足矣何用文之重辭之複乎五年十二月庚戌丞相訢薨○監本脱十二月九字從宋本補孝宣本始二年詹事東海宋疇○按宣紀作宋畸注蘇林曰畸音踦隻之踦師古曰音居宜反據此則表作疇誤也下文同博士后倉為少府一年遷執金吾辟兵三年遷○按一年監本訛作三年又脱兩遷字從宋本補但以后倉及辟兵考之後文並無遷陟則兩遷字或係古本之衍文也地節元年水衡都尉朱輔為右扶風○監本風字下衍博字今刪四年弋陽侯任宫為太常○監本訛邱宫從宋本改正孝元初元元年水衡都尉馮奉世○監本脱馮奉世三字從宋本補孝成河平三年太僕王章為右將軍四年司𨽻校尉王章為京兆尹○許應元曰同時有兩王章又兩王商一昌樂侯宣帝舅王武之子為丞相一成都侯孝元皇后之弟代王音為大司馬者也永始二年翟方進為御史大夫八月貶為執金吾○凌穉隆曰自三月為御史大夫至十一月而貶凡居官八月耳荀紀因之遂為秋八月貶也非是三年光祿勲韓勲為右將軍○監本脱韓勲二字從宋本補元延四年北地太守谷永為大司農○按監本刋此文於第十層是大鴻臚格也宋本在第十一格是從之孝哀建平二年御史大夫王當為丞相○按文應作平當各本俱誤前漢書卷十九下考證"}
{"id": "KR2a0007_020", "series": "KR2a0007", "text": "唐正議大夫行祕書少監琅琊縣開國子顏師古注古今人表第八自書契之作先民可得而聞者經傳所稱唐虞以上帝王有號諡輔佐不可得而稱矣而諸子頗言之雖不考虖孔氏然猶著在篇籍歸乎顯善昭惡勸戒後人故博采焉孔子曰若聖與仁則吾豈敢又曰何事於仁必也聖乎未知焉得仁生而知之者上也學而知之者次也困而學之又其次也困而不學民斯為下矣又曰中人以上可以語上也唯上智與下愚不移傳曰譬如堯舜禹稷禼與之為善則行鮌讙兜欲與為惡則誅可與為善不可與為惡是謂上智桀紂龍逢比干欲與之為善則誅于莘崇侯與之為惡則行可與為惡不可與為善是謂下愚齊桓公管仲相之則霸豎貂輔之則亂可與為善可與為惡是謂中人因兹以列九等之序究極經傳繼世相次總備古今之略要云前漢書卷二十考證古今人表因兹以列九等之序○劉知㡬曰班書古今人表仰包億載旁貫百家分之以三科定之以九等其言甚髙其義甚愜及至篇中所列多有不類于其叙者楊愼曰固作漢書紀漢事也鴻荒以来非漢家之宇上古羣佐非劉氏之臣乃總古今以著人表既以乖其名復自亂其體名義謬矣總備古今之畧要云注張晏曰寺人孟子云云○按古今人表差違誠如張晏所論但晏謂寺人孟子云云不諒其忠直遭讒而責以保身不諒其正性疾惡而責其譏刺此則師古所云又自差錯者也女漬○漬監本作潰從宋本改廖叔安注師古曰左氏傳作戮同音力周反又音力授反○各本並同按左傳作飂杜預注曰飂古國也叔安其君名又地理志南陽郡湖陽古廖國師古注曰廖音力救反左氏傳作飂字可證此注戮字係刊本之誤鼓叜象商均○監本列第八格今從宋本移列于第九格石户之農○監本誤分石為一人户之農為一人今連寫秦不虛注雒陶已下皆舜之友也○按雒陶以下戰國䇿顏觸所云舜有七友是也此表但記五人又方回列之二等與王兒並列而不及靈甫又續身戰國䇿注作續牙后䕫𤣥妻○楊愼曰䕫后䕫也居䕫于上中出后䕫于下上是以一人而二之謬甚矣按表中品目乖違誠可訾議若此文恐是連𤣥妻讀不謂后䕫是第七等人也又按楊愼曰韋豕韋也窴韋于下上列豕韋于上下以一人而二之此説尤非表與鼓昆吾並列者是夏末强國助桀為虐成湯所伐者也後與大彭並列者是商時伯國猶周有齊桓晉文也國雖是一其君先後賢愚不同安得謂是一人乎又表中有劉姓豕韋此本左傳劉累之後又别一豕韋也愼可謂失考矣至士㑹即范武子一人兩見則師古已言之季勝注惡来弟○按注三字誤在杞東樓公下今移正杞東樓公○監本誤列第六格今從宋本移在第五格衞疌○疌監本作建從宋本改宋考正父○監本别本俱脱宋本在第三格是也今從之按考正父當作正考父宋本亦誤魯隠公○楊愼曰隱公列於下下而葛伯反在下中若以讓桓為行善而未盡彼廢祀仇餉者惡未極乎諸稽到○按到字應作郢各本俱訛前漢書卷二十考證"}
{"id": "KR2a0007_021", "series": "KR2a0007", "text": "前漢書卷二十一上唐正議大夫行秘書少監琅邪縣開國子顔師古注虞書曰乃同律度量衡所以齊遠近立民信也自伏戲畫八卦由數起至黄帝堯舜而大備三代稽古法度章焉周衰官失孔子陳後王之法曰謹權量審法度修廢官舉逸民四方之政行矣漢興北平侯張蒼首律歴事孝武帝時樂官考正至元始中王莽秉政欲燿名譽徴天下通知鐘律者百餘人使羲和劉歆等典領條奏言之最詳故刪其偽辭取正義著于篇一曰備數二曰和聲三曰審度四曰嘉量五曰權衡參五以變錯綜其數稽之於古今効之於氣物和之於心耳考之於經傳咸得其實靡不協同數者一十百千萬也所以算數事物順性命之理也書曰先其算命本起於黄鐘之數始於一而三之三三積之歴十二辰之數十有七萬七千一百四十七而五數備矣其算法用竹徑一分長六寸二百七十一枚而成六觚爲一握徑象乾律黄鐘之一而長象坤呂林鐘之長其數以易大衍之數五十其用四十九成陽六爻得周流六虚之象也夫推歴生律制器規圜矩方權重衡平凖繩嘉量探賾索隠鉤深致遠莫不用焉度長短者不失豪氂量多少者不失圭撮權輕重者不失黍絫紀於一協於十長於百大於千衍於萬其法在算術宣于天下小學是則職在太史羲和掌之聲者宫商角徴羽也所以作樂者諧八音蕩滌人之邪意全其正性移風易俗也八音土曰塤匏曰笙皮曰鼓作竹曰管絲曰絃石曰磬金曰鐘木曰柷五聲和八音諧而樂成商之爲言章也物成孰可章度也角觸也物觸地而出戴芒角也宫中也居中央暢四方唱始施生爲四聲綱也徴祉也物盛大而緐祉也羽宇也物聚臧宇覆之也夫聲者中於宫觸於角祉於徴章於商宇於羽故四聲爲宫紀也協之五行則角爲木五常爲仁五事爲貌商爲金爲義爲言徴爲火爲禮爲視羽爲水爲智爲聽宫爲土爲信爲思以君臣民事物言之則宫爲君商爲臣角爲民徴爲事羽爲物唱和有象故言君臣位事之體也五聲之本生於黄鐘之律九寸爲宫或損或益以定商角徴羽九六相生隂陽之應也律十有二陽六爲律隂六爲呂律以統氣類物一曰黄鐘二曰太族三曰姑洗四曰蕤賓五曰夷則六曰亡射呂以旅陽宣氣一曰林鐘二曰南呂三曰應鐘四曰大呂五曰夾鐘六曰中呂有三統之義焉其傳曰黄帝之所作也黄帝使泠綸自大夏之西昆侖之隂取竹之解谷生其竅厚均者斷兩節間而吹之以爲黄鐘之宮制十二筩以聽鳯之鳴其雄鳴爲六雌鳴亦六比黄鐘之宮而皆可以生之是爲律本至治之世天地之氣合以生風天地之風氣正十二律定黄鐘黄者中之色君之服也鐘者種也天之中數五五爲聲聲上宮五聲莫大焉地之中數六六爲律律有形有色色上黄五色莫盛焉故陽氣施種於黄泉孶萌萬物爲六氣元也以黄色名元氣律者著宮聲也宮以九唱六變動不居周流六虛始於子在十一月大呂呂旅也言隂大旅助黄鐘宣氣而牙物也位於丑在十二月太族族奏也言陽氣大奏地而逹物也位於寅在正月夾鐘言隂夾助大族宣四方之氣而出種物也位於卯在二月姑洗洗絜也言陽氣洗物辜絜之也位於辰在三月中呂言微隂始起未成著於其中旅助姑洗宣氣齊物也位於已在四月蕤賓蕤繼也賓導也言陽始導隂氣使繼養物也位於午在五月林鐘林君也言隂氣受任助蕤賓君主種物使長大楙盛也位於未在六月夷則則法也言陽氣正法度而使隂氣夷當傷之物也位於申在七月南呂南任也言隂氣旅助夷則任成萬物也位於酉在八月亡射射厭也言陽氣究物而使隂氣畢剝落之終而復始亡厭已也位於戍在九月應鐘言隂氣應亡射該臧萬物而雜陽閡種也位於亥在十月三統者天施地化人事之紀十一月乾之初九陽氣伏於地下始著爲一萬物萌動鐘於太隂故黄鐘爲天統律長九寸九者所以究極中和爲萬物元也易曰立天之道曰隂與陽六月坤之初六隂氣受任於太陽繼養化柔萬物生長楙之於未令種剛彊大故林鐘爲地統律長六寸六者所以含陽之施楙之於六合之内令剛柔有體也立地之道曰柔與剛乾知大始坤作成物正月乾之九三萬物棣通族出於寅人奉而成之仁以養之義以行之令事物各得其理寅木也爲仁其聲商也爲義故太族爲人統律長八寸象八卦宓戲氏之所以順天地通神明類萬物之情也立人之道曰仁與義在天成象在地成形后以裁成天地之道輔相天地之宜以左右民此三律之謂矣是爲三統其於三正也黄鐘子爲天正林鐘未之衝丑爲地正太族寅爲人正三正正始是以地正適其始紐於陽東北丑位易曰東北䘮朋迺終有慶荅應之道也及黄鐘爲宮則太族姑洗林鐘南呂皆以正聲應無有忽微不復與它律爲役者同心一統之義也非黄鐘而它律雖當其月自宮者則其和應之律有空積忽微不得其正此黄鐘至尊亡與並也易曰參天兩地而倚數天之數始於一終於二十有五其義紀之以三故置一得三又二十五分之六凡二十五置終天之數得八十一以天地五位之合終於十者乘之爲八百一十分應歴一統千五百三十九嵗之章數黄鐘之實也繇此之義起十二律之周徑地之數始於二終於三十其義紀之以兩故置一得二凡三十置終地之數得六十以地中數六乘之爲三百六十分當期之日林鐘之實人者繼天順地序氣成物統八卦調八風理八政正八節諧八音舞八佾監八方被八荒以終天地之功故八八六十四其義極天地之變以天地五位之合終於十者乘之爲六百四十分以應六十四卦大族之實也書曰天功人其代之天兼地人則天故以五位之合乘焉唯天爲大唯堯則之之象也地以中數乘者隂道理内在中餽之象也三統相通故黄鐘林鐘太族律長皆全寸而亡餘分也天之中數五地之中數六而二者爲合六爲虛五爲聲周流於六虛虛者爻律夫隂陽登降運行列爲十二而律呂和矣太極元氣函三爲一極中也元始也行於十二辰始動於子參之於丑得三又參之於寅得九又參之於卯得二十七又參之於辰得八十一又參之於已得二百四十三又參之於午得七百二十九又參之於未得二千一百八十七又參之於申得六千五百六十一又參之於酉得萬九千六百八十三又參之於戌得五萬九千四十九又參之於亥得十七萬七千一百四十七此隂陽合徳氣鐘於子化生萬物者也故孶萌於子紐牙於丑引逹於寅冒茆於卯振美於辰巳盛於巳咢布於午昧薆於未申堅於申留孰於酉畢入於戍該閡於亥出甲於甲奮軋於乙明炳於丙大盛於丁豐楙於戊理紀於己斂更於庚悉新於辛懐任於壬陳揆於癸故隂陽之施化萬物之終始既類旅於律呂又經歴於日辰而變化之情可見矣玉衡杓建天之綱也日月初躔星之紀也綱紀之交以原始造設合樂用焉律呂唱和以育生成化歌奏用焉指顧取象然後隂陽萬物靡不條鬯該成故以成之數忖該之積如法爲一寸則黄鐘之長也參分損一下生林鐘參分林鐘益一上生太族參分太族損一下生南呂參分南呂益一上生姑洗參分姑洗損一下生應鐘參分應鐘益一上生蕤賓參分蕤賓損一下生大呂參分大呂益一上生夷則參分夷則損一下生夾鐘參分夾鐘益一上生亡射參分亡射損一下生中呂隂陽相生自黄鐘始而左旋八八爲伍其法皆用銅職在大樂太常掌之度者分寸尺丈引也所以度長短也本起黄鐘之長以子榖秬黍中者一黍之廣度之九十分黄鐘之長一爲一分十分爲寸十寸爲尺十尺爲丈十丈爲引而五度審矣其法用銅高一寸廣二寸長一丈而分寸尺丈存焉用竹爲引高一分廣六分長十丈其方法矩高廣之數隂陽之象也分者自三微而成著可分别也寸者忖也尺者蒦也丈者張也引者信也夫度者别於分忖於寸蒦於尺張於丈信於引引者信天下也職在内官廷尉掌之量者龠合升斗斛也所以量多少也本起於黄鐘之龠用度數審其容以子榖秬黍中者千有二百實其龠以井水凖其㮣合龠爲合十合爲升十升爲斗十斗爲斛而五量嘉矣其法用銅方尺而圜其外旁有庣焉其上爲斛其下爲斗左耳爲升右耳爲合龠其狀似爵以縻爵禄上三下二參天兩地圜而函方左一右二隂陽之象也其圜象規其重二鈞備氣物之數合萬有一千五百二十聲中黄鐘始於黄鐘而反覆焉君制器之象也龠者黄鐘律之實也躍微動氣而生物也合者合龠之量也升者登合之量也斗者聚升之量也斛者角斗平多少之量也夫量者躍於龠合於合登於升聚於斗角於斛也職在太倉大司農掌之衡權者衡平也權重也衡所以任權而均物平輕重也其道如底以見凖之正繩之直左旋見規右折見矩其在天也佐助旋璣斟酌建指以齊七政故曰玉衡論語云立則見其參於前也在車則見其倚於衡也又曰齊之以禮此衡在前居南方之義也權者銖兩斤鈞石也所以稱物平施知輕重也本起於黄鐘之重一龠容千二百黍重十二銖兩之爲兩二十四銖爲兩十六兩爲斤三十斤爲鈞四鈞爲石忖爲十八易十有八變之象也五權之制以義立之以物鈞之其餘小大之差以輕重爲宜圜而環之令之肉倍好者周旋無端終而復始無窮已也銖者物繇忽微始至於成著可殊異也兩者兩黄鐘律之重也二十四銖而成兩者二十四氣之象也斤者明也三百八十四銖易二篇之爻隂陽變動之象也十六兩成斤者四時乘四方之象也鈞者均也陽施其氣隂化其物皆得其成就平均也權與物均重萬一千五百二十銖當萬物之象也四百八十兩者六旬行八節之象也三十斤成鈞者一月之象也石者大也權之大者也始於銖兩於兩明於斤均於鈞終於石物終石大也四鈞爲石者四時之象也重百二十斤者十二月之象也終於十二辰而復於子黄鐘之象也千九百二十兩者隂陽之數也三百八十四爻五行之象也四萬六千八十銖者萬一千五百二十物歴四時之象也而嵗功成就五權謹矣權與物鈞而生衡衡運生規規圜生矩矩方生繩繩直生凖凖正則平衡而鈞權矣是爲五則規者所以規圜器械令得其類也矩者所以矩方器械令不失其形也規矩相須隂陽位序圜方乃成凖者所以揆平取正也繩者上下端直經緯四通也凖繩連體衡權合徳百工繇焉以定法式輔弼執玉以翼天子詩云尹氏大師秉國之鈞四方是維天子是毗俾民不迷咸有五象其義一也以隂陽言之太隂者北方北伏也陽氣伏於下於時爲冬冬終也物終臧乃可稱水潤下知者謀謀者重故爲權也太陽者南方南任也陽氣任養物於時爲夏夏假也物假大乃宣平火炎上禮者齊齊者平故爲衡也少隂者西方西遷也隂氣遷落物於時爲秋秋􁑑也物􁑑斂乃成孰金從革改更也義者成成者方故爲矩也少陽者東方東動也陽氣動物於時爲春春蠢也物蠢生廼動運木曲直仁者生生者圜故爲規也中央者隂陽之内四方之中經緯通逹廼能端直於時爲四季土稼嗇蕃息信者誠誠者直故爲繩也五則揆物有輕重圜方平直隂陽之義四方四時之體五常五行之象厥法有品各順其方而應其行職在大行鴻臚掌之書曰子欲聞六律五聲八音七始詠以出内五言女聽子者帝舜也言以律呂和五聲施之八音合之成樂七者天地四時人之始也順以歌詠五常之言聽之則順乎天地序乎四時應人倫本隂陽原情性風之以徳感之以樂莫不同乎一唯聖人爲能同天下之意故帝舜欲聞之也今廣延羣儒博謀講道修明舊典同律審度嘉量平衡鈞權正凖直繩立于五則備數和聲以利兆民貞天下於一同海内之歸凡律度量衡用銅者名自名也所以同天下齊風俗也銅爲物之至精不爲燥溼寒暑變其節不爲風雨暴露改其形介然有常有似於士君子之行是以用銅也用竹爲引者事之宜也歴數之起上矣傳述顓頊命南正重司天火正黎司地其後三苗亂徳二官咸廢而閠餘乖次孟陬殄滅攝提失方堯復育重黎之後使纂其業故書曰廼命羲和欽若昊天歴象日月星辰敬授民時嵗三百有六旬有六日以閏月定四時成嵗允釐百官衆功皆美其後以授舜曰咨爾舜天之歴數在爾躬舜亦以命禹至周武王訪箕子箕子言大法九章而五紀明歴法故自殷周皆創業改制咸正歴紀服色從之順其時氣以應天道三代既没五伯之末史官䘮紀疇人子弟分散或在夷狄故其所記有黄帝顓頊夏殷周及魯歴戰國擾攘秦兼天下未遑暇也亦頗推五勝而自以爲獲水徳乃以十月爲正色尚黑漢興方綱紀大基庶事草創襲秦正朔以北平侯張蒼言用顓頊歴比於六歴疏濶中最爲微近然正朔服色未覩其真而朔晦月見弦望滿虧多非是至武帝元封七年漢興百二嵗矣大中大夫公孫卿壺遂太史令司馬遷等言歴紀壞廢宜改正朔是時御史大夫兒寛明經術上廼詔寛曰與博士共議今宜何以爲正朔服色何上寛與博士賜等議皆曰帝王必改正朔易服色所以明受命於天也創業變改制不相復推傳序文則今夏時也臣等問學褊陋不能明陛下躬聖𤼵憤昭配天地臣愚以爲三統之制後聖復前聖者二代在前也今二代之綂絶而不序矣唯陛下發聖徳宣考天地四時之極則順隂陽以定大明之制爲萬世則於是廼詔御史曰廼者有司言歴未定廣延宣問以考星度未能讎也蓋聞古者黄帝合而不死名察𤼵歛定清濁起五部建氣物分數然則上矣書缺樂弛朕甚難之依違以惟未能修明其以七年爲元年遂詔卿遂遷與侍郎尊大典星射姓等議造漢歴廼定東西立晷儀下漏刻以追二十八宿相距於四方舉終以定朔晦分至躔離弦望廼以前歴上元泰初四千六百一十七嵗至於元卦七年復得閼逢攝提格之嵗中冬十一月甲子朔旦冬至日月在建星太嵗在子已得太初本星度新正姓等奏不能爲算願募治歴者更造密度各自增減以造漢太初歴廼選治歴鄧平及長樂司馬可酒泉候宜君侍郎尊及與民間治歴者凡二十餘人方士唐都巴郡落下閎與焉都分天部而閎運算轉歴其法以律起歴曰律容一龠積八十一寸則一日之分也與長相終律長九寸百七十一分而終復三復而得甲子夫律隂陽九六爻象所從出也故黄鐘紀元氣之謂律律法也莫不取法焉與鄧平所治同於是皆觀新星度日月行更以算推如閎平法法一月之日二十九日八十一分日之四十三先藉半日名曰陽歴不藉名曰隂歴所謂陽歴者先朔月生隂歴者朔而後月廼生平曰陽歴朔皆先旦月生以朝諸侯王羣臣便廼詔遷用鄧平所造八十一分律歴罷廢尤疏遠者十七家復使校歴律昬明宦者淳于陵渠復覆太初歴晦朔弦望皆最密日月如合璧五星如連珠陵渠奏狀遂用鄧平歴以平爲太史丞後二十七年元鳯三年太史令張夀王上書言歴者天地之大紀上帝所爲傳黄帝調律歴漢元年以來用之今隂陽不調宜更歴之過也詔下主歴使者鮮于妄人詰問夀王不服妄人請與治歴大司農中丞麻光等二十餘人雜候日月晦朔弦望八節二十四氣鈞校諸歴用狀奏可詔與丞相御史大將軍右將軍史各一人雜候上林清臺課諸歴疏密凡十一家以元鳯三年十一月朔旦冬至盡五年十二月各有第夀王課疏遠案漢元年不用黄帝調歴夀王非漢歴逆天道非所宜言大不敬有詔勿劾復候盡六年太初歴第一即墨徐萬且長安徐禹治太初歴亦第一夀王及待詔李信治黄帝調歴課皆疏闊又言黄帝至元鳯三年六千餘嵗丞相屬寳長安單安國安陵桮育治終始言黄帝以來三千六百二十九嵗不與夀王合夀王又移帝王録舜禹年嵗不合人年夀王言化益爲天子代禹驪山女亦爲天子在殷周間皆不合經術夀王歴廼太史官殷歴也夀王猥曰安得五家歴又妄言太初歴虧四分日之三去小餘七百五分以故隂陽不調謂之亂世劾夀王吏八百石古之大夫服儒衣誦不祥之辭作妖言欲亂制度不道奏可夀王候課比三年下終不服再劾死更赦勿劾遂不更言誹謗益甚竟以下吏故歴本之驗在於天自漢歴初起盡元鳯六年三十六嵗而是非堅定至孝成世劉向總六歴列是非作五紀論向子歆究其微眇作三統歴及譜以說春秋推法密要故述焉夫歴春秋者天時也列人事而因以天時傳曰民受天地之中以生所謂命也是故有禮誼動作威儀之則以定命也能者養以之福不能者敗以取禍故列十二公二百四十二年之事以隂陽之中制其禮故春爲陽中萬物以生秋爲隂中萬物以成是以事舉其中禮取其和歴數以閏正天地之中以作事厚生皆所以定命也易金火相革之卦曰湯武革命順乎天而應乎人又曰治歴明時所以和人道也周道既衰幽王既䘮天子不能班朔魯歴不正以閏餘一之嵗爲蔀首故春秋刺十一月乙亥朔日有食之於是辰在申而司歴以爲在建戌史書建亥哀十二年亦以建申流火之月爲建亥而怪蟄蟲之不伏也自文公閏月不告朔至此百有餘年莫能正歴數故子貢欲去其餼羊孔子愛其禮而著其法於春秋經曰冬十月朔日有食之傳曰不書日官失之也天子有日官諸侯有日御日官居卿以厎日禮也日御不失日以授百官於朝言告朔也元典歴始曰元傳曰元善之長也共養三徳爲善又曰元體之長也合三體而爲之原故曰元於春三月每月書王元之三綂也三綂合於一元故因元一而九三之以爲法十一三之以爲實實如法得一黄鐘初九律之首陽之變也因而六之以九爲法得林鐘初六呂之首隂之變也皆參天兩地之法也上生六而倍之下生六而損之皆以九爲法九六隂陽夫婦子母之道也律娶妻而吕生子天地之情也六律六呂而十二辰立矣五聲清濁而十日行矣傳曰天六地五數之常也天有六氣降生五味夫五六者天地之中合而民所受以生也故日有六甲辰有五子十一而天地之道畢言終而復始太極中央元氣故爲黄鐘其實一龠以其長自乘故八十一爲日法所以生權衡度量禮樂之所繇出也經元一以綂始易太極之首也春秋二以目嵗易兩儀之中也於春每月書王易三極之綂也於四時雖亡事必書時月易四象之節也時月以建分至啟閉之分易八卦之位也象事成敗易吉凶之効也朝聘㑹盟易大業之本也故易與春秋天人之道也傳曰龜象也筮數也物生而後有象象而後有滋滋而後有數是故元始有象一也春秋二也三綂三也四時四也合而爲十成五體以五乘十大衍之數也而道據其一其餘四十九所當用也故筮以爲數以象兩兩之又以象三三之又以象四四之又歸竒象閠十九及所據一加之因以再扐兩之是爲月法之實如日法得一則一月之日數也而三辰之㑹交矣是以能生吉凶故易曰天一地二天三地四天五地六天七地八天九地十天數五地數五五位相得而各有合天數二十有五地數三十凡天地之數五十有五此所以成變化而行鬼神也并終數爲十九易窮則變故爲閠法參天九兩地十是爲㑹數參天數二十五兩地數三十是爲朔望之㑹以㑹數乘之則周於朔旦冬至是爲㑹月九㑹而復元黄鐘初九之數也經於四時雖亡事必書時月時所以紀啟閉也月所以紀分至也啟閉者節也分至者中也節不必在其月故時中必在正數之月故傳曰先王之正時也履端於始舉正於中歸餘於終履端於始序則不愆舉正於中民則不惑歸餘於終事則不誖此聖王之重閠也以五位乘㑹數而朔旦冬至是爲章月四分月法以其一乘章月是爲中法參閠法爲周至以乘月法以減中法而約之則六扐之數爲一月之閠法其餘七分此中朔相求之術也朔不得中是爲閠月言隂陽雖交不得中不生故日法乘閠法是爲綂嵗三綂是爲元嵗元嵗之閠隂陽災三綂閠法易九戹曰初入元百六陽九次三百七十四隂九次四百八十陽九次七百二十隂七次七百二十陽七次六百隂五次六百陽五次四百八十隂三次四百八十陽三凡四千六百一十七嵗與一元終經嵗四千五百六十災嵗五十七是以春秋曰舉正於中又曰閏月不告朔非禮也閏以正時時以作事事以厚生生民之道於是乎在矣不告閏朔棄時正也何以爲民故魯僖五年春王正月辛亥朔日南至公既視朔遂登觀臺以望而書禮也凡分至啟閉必書雲物爲備故也至昭二十年二月己丑日南至失閏至在非其月梓慎望氛氣而弗正不履端於始也故傳不曰冬至而曰日南至極於牽牛之初日中之時景最長以此知其南至也斗綱之端連貫營室織女之紀指牽牛之初以紀日月故曰星紀五星起其初日月起其中凡十二次日至其初爲節至其中斗建下爲十二辰視其建而知其次故曰制禮上物不過十二天之大數也經曰春王正月傳曰周正月火出於夏爲三月商爲四月周爲五月夏數得天得四時之正也三代各據一綂明三綂常合而迭爲首登降三綂之首周還五行之道也故三五相包而生天綂之正始施於子半日萌色赤地綂受之於丑初日肇化而黄至丑半日牙化而白人綂受之於寅初日孽成而黒至寅半日生成而青天施復於子地化自丑畢於辰人生自寅成於申故歴數三綂天以甲子地以甲辰人以甲申孟仲季迭用事爲綂首三微之綂既著而五行自青始其序亦如之五行與三綂相錯傳曰天有三辰地有五行然則三綂五星可知也易曰參五以變錯綜其數通其變遂成天地之文極其數遂定天下之象太極運三辰五星於上而元氣轉三綂五行於下其於人皇極綂三徳五事故三辰之合於三綂也日合於天綂月合於地綂斗合於人綂五星之合於五行水合於辰星火合於熒惑金合於太白木合於嵗星土合於塡星三辰五星而相經緯也天以一生水地以二生火天以三生木地以四生金天以五生土五勝相乘以生小周以乘乾坤之策而成大周隂陽比類交錯相成故九六之變登降於六體三微而成著三著而成象二象十有八變而成卦四營而成易爲七十二參三綂兩四時相乘之數也參之則得乾之策兩之則得坤之策以陽九九之爲六百四十八以隂六六之爲四百三十二凡一千八十隂陽各一卦之微算策也八之爲八千六百四十而八卦小成引而信之又八之爲六萬九千一百二十天地再之爲十三萬八千二百四十然後大成五星㑹終觸類而長之以乘章嵗爲二百六十二萬六千五百六十而與日月㑹三㑹爲七百八十七萬九千六百八十而與三綂㑹三綂二千三百六十三萬九千四十而復於太極上元九章嵗而六之爲法太極上元爲實實如法得一隂一陽各萬一千五百二十當萬物氣體之數天下之能事畢矣前漢書卷二十一上前漢書卷二十一上考證律歴志上孝武帝時樂官考正○按此即禮樂志所云立樂府置協律都尉本志所云造太初歴是也顔注未明使羲和劉歆典領條奏言之最詳注班氏自云作志取劉歆之義也自此以下訖于用竹爲引者事之宜也則其辭焉○按一曰備數以下皆劉歆之詞而班氏稍加刪節所謂刪僞辭取正義也是以晉志引此志直云劉歆序論而風俗通義引劉歆鍾律書當亦指此若隋書牛𢎞傳引劉歆鍾律書春宫秋律百卉必凋秋宫春律萬物必榮云云今志所無是則班氏所刪去者也一曰備數云云○監本接連前文寫非也今另提行其算法用竹徑一分長六寸云云○按隋志曰其算用竹廣二分長三寸正策三亷積二百一十六枚成六觚乾之策也負策四亷積一百四十四枚成方坤之策也觚方皆經十二天地之大數也較此志亦少異木曰柷注連底撞之○撞之别本作動之取竹之解谷生其竅厚均者注○按依孟康說應以取竹之解谷斷句生字連下文讀然於文義不順晉灼謂解谷爲谷名甚是但如晉說則之字當作往解亦與上文不順當以取竹之解谷生其竅厚均者於文始順注生而肉孔外内厚薄自然均者○監本孔字上脫肉字外内訛外肉今改正又截以爲筩監本訛䇶從宋本改斷兩節間而吹之以爲黄鍾之宮○晉志作斷兩節間長三寸九分而吹之九者所以究極中和云云○沈約宋志曰班氏所志未能通律呂本原空煩其文而爲辭費又推九六欲符劉歆三統之數假托非類以餙其說皆孟堅之妄矣按此志附㑹三統誠多穿鑿然皆劉歆條奏本文而班氏述之非班氏欲符劉歆三統之數也正月乾之九三○宋祁曰九三當作九二○按宋說非也自子至午爲乾卦六爻自未至亥爲坤卦六爻此言人生于寅正是乾之九三泰卦三陽之象非九二也參分損一下生林鍾云云○晉志曰校其相生所得與司馬遷同按是志本劉歆歆言鍾律專主司馬遷故與呂覽淮南京房三家小異八八爲伍○按晉志引此文作八八爲位此傳寫之訛也一黍之廣度之九十分黄鍾之長一爲一分○按隋志引此文作度之九十黍爲黄鍾之長一黍爲一分廷尉掌之○舊本附注皇祐冬益州進士房庶言嘗得古本漢志云一黍之起積一千二百黍之廣度之九十分今文脫起積一千二百黍之八字按房庶此說范鎮深是之而司馬光力攻其謬光與鎮書有曰房生家有漢書異於今本不知傳于何世而相承積誤由古及今更大儒甚衆曾不悟也其書既云積一千二百黍之廣何必更云一黍之起此四字者將安設施子駿孟堅之書不宜如此冗長也合龠爲合○宋祁曰舊本作十龠杭本作合龠予以後叅考之十當作合○按玉海引胡瑗新樂圖曰今文訛作十龠唐六典曰二龠爲合然則合龠者二龠也書曰予欲聞六律五聲八音七始詠以出内五言○劉攽曰七始詠以出内五言古文爲在治忽蓋字之變師說不同非孔氏虞書也○按七始之文見於此泠州鳩言七律晏子言七音與此稍異漢初安世房中歌曰七始華始肅倡和聲注孟康曰天地四時人之始即用此志語然則漢初所傳尚書其文如此又按天地人三始即黄鍾林鍾太簇前文已明其四時之始則隋時鄭譯荅蘇䕫云七調所從出謂姑洗爲春蕤賓爲夏南吕爲秋應鍾爲冬是爲四時始也疇人子弟分散注如淳曰家業世世相傳爲疇○宋祁曰南本世世相傳爲疇下有歴年二十二傳之疇官各從其父學也按史記集解亦引如淳此條但作律年二十二云云蓋引漢律文也宋祁所見之南本作歴亦誤有黄帝顓頊夏殷周及魯歴○按皆後人依托爲之藝文志有黄帝五家歴三十三卷顓頊歴二十一卷又夏殷周歴十四卷至魯歴則杜預釋例云今世所謂魯歴不與春秋相符殆好事者爲之非眞也未能讎也○史記歴書作未能詹也名察𤼵歛注應劭曰名節㑹察寒暑致啓分𤼵歛至○按致啓分𤼵歛至六字費解以史記注正之作致啓閉分至五字較爲明白或疑當作察寒暑啓閉分至理或然也按歴家因此有𤼵歛率謂盈縮也見唐志又注臣瓚曰史記曰名察宿度○按史記原文作名察度驗此作名察宿度蓋轉寫之誤也下文又云謂三辰之度吉凶之驗可知瓚說本不訛廼以前歴上元泰初四千六百一十七嵗至于元封七年復得閼逢攝提格之嵗注此爲甲寅之嵗也○按四千六百一十七嵗不應干支重逢此不可解按太初元年實丁丑嵗通鑑目錄云太初元年彊圉赤奮若丁丑是也若甲寅則在元朔二年前乎此二十四嵗矣唐志日度議云漢太初歴元起丁丑命曰閼逢攝提格之嵗而實非甲寅可謂至確蓋元封之六年嵗在丙子仲冬朔旦甲子冬至復得上古歴元之甲寅耳故後文曰太初元年前十一月甲子朔旦冬至嵗在星紀婺女六度又引漢志曰嵗名困敦是也夀王候課比三年下註下下獄也○顧炎武曰謂課居下也下文言竟以下吏乃是下獄師古注非向子歆究其微眇作三統歴及譜以說春秋○沈約宋志曰歆作三綂歴以說春秋屬辭比事雖甚精巧非其實也列人事而因以天時○因汲古閣本作目故春爲陽中云云○按漢世解春秋名義皆是如此故賈逵服䖍之說左氏何休之說公羊並承歆說以隂中陽中爲義降生五味注孟康曰月令五方之味酸鹹是也○按酸鹹之下似應有辛苦甘三字故筮以爲數以象兩○筮監本訛蓍今改正前漢書卷二十一上考證前漢書卷二十一下唐正議大夫行秘書少監琅邪縣開國子顔師古注綂母日法八十一元始黄鐘初九自乘一龠之數得日法閠法十九因爲章嵗合天地終數得閏法綂法一千五百三十九以閠法乘日法得綂法元法四千六百一十七參綂法得元法㑹數四十七參天九兩地十得㑹數章月二百三十五五位乘㑹數得章月月法二千三百九十二推大衍象得月法通法五百九十八四分月法得通法中法十四萬五百三十以章月乘通法得中法周天五十六萬二千一百二十以章月乘月法得周天嵗中十二以三綂乘四時得嵗中月周二百五十四以章月加閏法得月周朔望之會一百三十五參天數二十五兩地數三十得朔望之㑹㑹月六千三百四十五以㑹數乘朔望之㑹得㑹月綂月一萬九千三十五參㑹月得綂月元月五萬七千一百五參綂月得元月章中二百二十八以閏法乘嵗中得章中綂中一萬八千四百六十八以日法乘章中得綂中元中五萬五千四百四參綂中得元中策餘八千八十什乘元中以減周天得策餘周至五十七參閏法得周至綂母木金相乘爲十二是爲嵗星小周小周乘巛策爲一千七百二十八是爲嵗星嵗數見中分二萬七百三十六積中十三中餘百五十七見中法一千五百八十三見閏分萬二千九十六積月十三月餘一萬五千七十九見月法三萬七十七見中日法七百三十萬八千七百一十一見月日法二百四十三萬六千二百三十七金火相乘爲八又以火乘之爲十六而小復小復乘乾策爲三千四百五十六是爲太白嵗數見中分四萬一千四百七十二積中十九中餘四百一十三見中法二千一百六十一見閏分二萬四千一百九十二積月十九月餘三萬二千三十九見月法四萬一千五十九晨中分二萬三千三百二十八積中七中餘千七百一十八夕中分萬八千一百四十四積中八中餘八百五十六晨閏分萬三千六百八積月十一月餘五千一百九十一夕閏分萬五百八十四積月八月餘二萬六千八百四十八見中日法九百九十七萬七千三百三十七見月日法三百三十二萬五千七百七十九土木相乘而合經緯爲三十是爲鎭星小周小周乘巛策爲四千三百二十是爲鎭星嵗數見中分五萬一千八百四十積中十二中餘一千七百四十見中法四千一百七十五見閏分三萬二百四十積月十二月餘六萬三千三百見月法七萬九千三百二十五見中日法一千九百二十七萬五千九百七十五見月日法六百四十二萬五千三百二十五火經特成故二嵗而過初三十二過初爲六十四嵗而小周小周乘乾策則太陽大周爲一萬三千八百二十四嵗是爲熒惑嵗數見中分十六萬五千八百八十八積中二十五中餘四千一百六十三見中法六千四百六十九見閏分九萬六千七百六十八積月二十六月餘五萬二千九百五十四見月法十二萬一千九百一十一見中日法二千九百八十六萬七千三百七十三見月日法九百九十五萬五千七百九十一水經特成故一嵗而及初六十四及初而小復小復乘巛策則太隂大周爲九千二百一十六嵗是爲辰星嵗數見中分十一萬五百九十二積中三中餘二萬二千四百六十九見中法二萬九千四十一見閏分六萬四千五百一十二積月三月餘五十一萬四百二十三見月法五十五萬一千七百七十九晨中分六萬二千二百八積中二中餘四千一百二十六夕中分四萬八千三百八十四積中一中餘一萬九千三百四十三晨閏分三萬六千二百八十八積月二月餘十一萬四千六百八十二夕閏分二萬八千二百二十四積月一月餘三十九萬五千七百四十一見中日法一億三千四百八萬二千二百九十七見月日法四千四百六十九萬四千九十九合太隂太陽之嵗數而中分之各萬一千五百二十陽施其氣隂成其物以星行率減嵗數餘則見數也東九西七乘嵗數并九七爲法得一金水晨夕嵗數以嵗中乘嵗數是爲星見中分星見數是爲見中法以嵗閏乘嵗數是爲星見閏分以章嵗乘見數是爲見月法以元法乘見數是爲見中日法以綂法乘見數是爲見月日法五歩木晨始見去日半次順日行十一分度二百二十一日始留二十五日而旋逆日行七分度一八十四日復留二十四日三分而旋復順日行十一分度二百一十一日有百八十二萬八千三百六十二分而伏凡見三百六十五日有百八十二萬八千三百六十五分除逆定行星三十度百六十六萬一千二百八十六分凡見一嵗行一次而後伏日行不盈十一分度一伏三十三日三百三十三萬四千七百三十七分行星三度百六十七萬三千四百五十三分壹見三百九十八日五百一十六萬三千一百二分行星三十三度三百三十三萬四千七百三十七分通其率故曰日行千七百二十八分度之百四十五金晨始見去日半次逆日行二分度一六日始留八日而旋始順日行四十六分度三十三四十六日順疾日行一度九十二分度十五百八十四日而伏凡見二百四十四日除逆定行星二百四十四度伏日行一度九十二分度三十三有竒伏八十三日行星百一十三度四百三十六萬五千二百二十分凡晨見伏三百二十七日行星三百五十七度四百三十六萬五千二百二十分夕始見去日半次順日行一度九十二分度十五百八十一日百七分日四十五順遲日行四十六分度四十三四十六日始留七日百七分日六十二分而旋逆日行三分度一六日而伏凡見二百四十一日除逆定行星二百四十一度伏逆日行八分度七有竒伏十六日百二十九萬五千三百五十二分行星十四度三百六萬九千八百六十八分一凡夕見伏二百五十七日百二十九萬五千三百五十二分行星二百二十六度六百九十萬七千四百六十九分壹復五百八十四日百二十九萬五千三百五十二分行星亦如之故曰日行一度土晨始見去日半次順日行十五分度一八十七日始留三十四日而旋逆日行八十一分度五百一日復留三十三日八十六萬二千四百五十五分而旋復順日行十五分度一八十五日而伏凡見三百四十日八十六萬二千四百五十五分除逆定行星五度四百四十七萬三千九百三十分伏日行不盈十五分度三百三十七日千七百一十七萬一百七十分行星七度八百七十三萬六千五百七十分壹見三百七十七日千八百三萬二千六百二十五分行星十二度千三百二十一萬五百分通其率故曰日行四千三百二十分度之百四十五火晨始見去日半次順日行九十二分度五十三二百七十六日始留十日而旋逆日行六十二分度十七六十二日復留十日而旋復順日行九十二分度五十三二百七十六日而伏凡見六百三十四日除逆定行星三百一度伏日行不盈九十二分度七十三分伏百四十六日千五百六十八萬九千七百分行星百一十四度八百二十一萬八千五分一見七百八十日千五百六十八萬九千七百分凡行星四百一十五度八百二十一萬八千五分通其率故曰日行萬三千八百二十四分度之七千三百五十五水晨始見去日半次逆日行二度一日始留二日而旋順日行七分度六十七日順疾日行一度三分度一十八日而伏凡見二十八日除逆定行星二十八度伏日行一度九分度七有竒三十七日一億二千二百二萬九千六百五分行星六十八度四千六百六十一萬一百二十八分凡晨見伏六十五日一億二千二百二萬九千六百五分行星九十六度四千六百六十一萬一百二十八分夕始見去日半次順疾日行一度三分度一十六日二分日一順遲日行七分度六七日留一日二分日一而旋逆日行二度一日而伏凡見二十六日除逆定行星二十六度伏逆日行十五分度四有竒二十四日行星六度五千八百六十六萬二千八百二十分凡夕見伏五十日行星十九度七千五百四十一萬九千四百七十七分壹復百一十五日一億二千二百二萬九千六百五分行星亦如之故曰日行一度綂術推日月元綂置太極上元以來外所求年盈元法除之餘不盈綂者則天綂甲子以來年數也盈綂除之餘則地綂甲辰以來年數也又盈綂除之餘則人綂甲申以來年數也各以其綂首日爲紀推天正以章月乘人綂嵗數盈章嵗得一名曰積月不盈者名曰閏餘閏餘十二以上嵗有閏求地正加積月一求人正加二推正月朔以月法乘積月盈日法得一名曰積日不盈者名曰小餘小餘三十八以上其月大積日盈六十除之不盈者名曰大餘數從綂首日起算外則朔日也求其次月加大餘二十九小餘四十三小餘盈日法得一從大餘數除如法求弦加大餘七小餘三十一求望倍弦推閏餘所在以十二乘閏餘加十得一盈章中數所得起冬至算外則中至終閏盈中氣在朔若二日則前月閏也推冬至以算餘乘人綂嵗數盈綂法得一名曰大餘不盈者名曰小餘除數如法則所求冬至日也求八節加大餘四十五小餘千一百求二十四氣三其小餘加大餘十五小餘千一十推中部二十四氣皆以元爲法推五行其四行各七十三日綂嵗分之七十七中央各十八日綂法分之四百四冬至後中央二十七日六百六分推合晨所在星置積日以綂法乘之以十九乘小餘而并之盈周天除去之不盈者令盈綂法得一度數起牽牛算外則合晨所入星度也推其日夜半所在星以章嵗乘月小餘以減合晨度小餘不足者破全度推其月夜半所在星以月周乘月小餘盈綂法得一度以減合晨度推諸加時以十二乘小餘爲實各盈分母爲法數起於子算外則所加辰也推月食置㑹餘嵗積月以二十三乘之盈百三十五除之不盈者加二十三得一月盈百三十五數所得起其正算外則食月也加時在望日衝辰紀術推五星見復置太極上元以來盡所求年乘大綂見復數盈嵗數得一則定見復數也不盈者名曰見復餘見復餘盈其見復數一以上見在往年倍一以上又在前往年不盈者在今年也推星所在見中次以見中分乘定見復數盈見中法得一則積中法也不盈者名曰中餘以元中除積中餘則中元餘也以章中除之餘則入章中數也以十二除之餘則星見中次也中數從冬至起次數從星紀起算外則星所見中次也推星見月以閏分乘定見以章嵗乘中餘從之盈見月法得一并積中則積月也不盈者名曰月中餘以元月除積月餘名曰月元餘以章月除月元餘則入章月數也以十二除之至有閏之嵗除十三入章三嵗一閏六嵗二閏九嵗三閏十一嵗四閏十四嵗五閏十七嵗六閏十九嵗七閏不盈者數起於天正算外則星所見月也推至日以中法乘中元餘盈元法得一名曰積日不盈者名曰小餘小餘盈二千五百九十七以上中大數除積日如法算外則冬至也推朔日以月法乘月元餘盈日法得一名曰積日餘名曰小餘小餘三十八以上月大數除積日如法算外則星見月朔日也推入中次日度數以中法乘中餘以見中法乘其小餘并之盈見中日法得一則入中日入次度數也中次至日數次以次初數算外則星所見及日所在度數也求夕在日後十五度推入月日數以月法乘月餘以見月法乘其小餘并之盈見月日法得一則入月日數也并之大餘數除如法則見日也推後見中加積中於中元餘加後餘於中餘盈其法得一從中元餘數如法則見中也推後見月加積月於月元餘加後月餘於月餘盈其法得一從月元餘除數如法則後見月也推至日及入中次度數如上法推朔日及入月數如上法推晨見加夕夕見加晨皆如上法推五歩置始見以來日數至所求日各以其行度數乘之其星若日有分者分子乘全爲實分母爲法其兩有分者分母分度數乘全分子從之令相乘爲實分母相乘爲法實如法得一名曰積度數起星初見星宿所在宿度算外則星所在宿度也嵗術推嵗所在置上元以來外所求年盈嵗數除去之不盈者以百四十五乘之以百四十四爲法如法得一名曰積次不盈者名曰次餘積次盈十二除去之不盈者名曰定次數從星紀起算盡之外則所在次也欲知太嵗以六十除餘積次餘不盈者數從丙子起算盡之外則太嵗日也贏縮傳曰嵗棄其次而旅於明年之次以害鳥帑周楚惡之五星之贏縮不是過也過次者殃大過舍者災小不過者亡咎次度六物者嵗時數日月星辰也辰者日月之㑹而建所指也星紀初斗十二度大雪中牽牛初冬至終於婺女七度𤣥枵初婺女八度小寒中危初大寒終於危十五度諏訾初危十六度立春中營室十四度驚蟄終於奎四度降婁初奎五度雨水中婁四度春分終於胃六度大梁初胃七度榖雨中昴八度清明終於畢十一度實沈初畢十二度立夏中井初小滿終於井十五度鶉首初井十六度芒種中井三十一度夏至終於柳八度鶉火初柳九度小暑中張三度大暑終於張十七度鶉尾初張十八度立秋中翼十五度處暑終於軫十一度夀星初軫十二度白露中角十度秋分終於氐四度大火初氐五度寒露中房五度霜降終於尾九度析木初尾十度立冬中箕七度小雪終於斗十一度角十二亢九氐十五房五心五尾十八箕十一東七十五度斗二十六牛八女十二虛十危十七營室十六壁九北九十八度奎十六婁十二胃十四昴十一畢十六觜二參九西八十度井三十三鬼四柳十五星七張十八翼十八軫十七南百一十二度九章嵗爲百七十一嵗而九道小終九終千五百三十九嵗而大終三終而與元終進退於牽牛之前四度五分九㑹陽以九終故日有九道隂兼而成之故月有十九道陽名成功故九㑹而終四營而成易故四嵗中餘一四章而朔餘一爲篇首八十一章而終一綂一甲子元首十辛酉十九己未二十八丁巳三十七乙卯四十六壬子五十五庚戌六十四戊申七十三丙午中甲辰二綂辛丑己亥丁酉乙未壬辰庚寅戊子丙戌季甲申三綂辛巳己卯丁丑乙亥壬申庚午戊辰丙寅孟二癸卯十一辛丑二十己亥二十九丁酉三十八甲午四十七壬辰五十六庚寅六十五戊子七十四乙酉中癸未辛巳己卯丁丑甲戌壬申庚午戊辰乙丑季癸亥辛酉己未丁巳甲寅壬子庚戌戊申乙巳孟三癸未十二辛巳二十一已卯三十丙子三十九甲戌四十八壬申五十七庚午六十六丁卯七十五乙丑中癸亥辛酉己未丙辰甲寅壬子庚戌丁未乙巳季癸卯辛丑己亥丙申甲午壬辰庚寅丁亥乙酉孟四癸亥十三辛酉二十二戊午三十一丙辰四十甲寅四十九壬子五十八己酉六十七丁未七十六乙巳中癸卯辛丑戊戌丙申甲午壬辰己丑丁亥乙酉季癸未辛巳戊寅丙子甲戌壬申己巳丁卯乙丑孟五癸卯十四庚子二十三戊戌三十二丙申四十一甲午五十辛卯五十九己丑六十八丁亥七十七乙酉中癸未庚辰戊寅丙子甲戌辛未己巳丁卯乙丑季癸亥庚申戊午丙辰甲寅辛亥己酉丁未乙巳孟六壬午十五庚辰二十四戊寅三十三丙子四十二癸酉五十一辛未六十己巳六十九丁卯七十八甲子中壬戌庚申戊午丙辰癸丑辛亥己酉丁未甲辰季壬寅庚子戊戌丙申癸巳辛卯己丑丁亥甲申孟七壬戌十六庚申二十五戊午三十四乙卯四十三癸丑五十二辛亥六十一己酉七十丙午七十九甲辰中壬寅庚子戊戌乙未癸己辛卯己丑丙戌甲申季壬午庚辰戊寅乙亥癸酉辛未己巳丙寅甲子孟八壬寅十七庚子二十六丁酉三十五乙未四十四癸巳五十三辛卯六十二戊子七十一丙戌八十甲申中壬午庚辰丁丑乙亥癸酉辛未戊辰丙寅甲子季壬戌庚申丁巳乙卯癸丑辛亥戊申丙午甲辰孟九壬午十八己卯二十七丁丑三十六乙亥四十五癸酉五十四庚午六十三戊辰七十二丙寅八十一甲子中壬戍己未丁巳乙卯癸丑庚戌戊申丙午甲辰季壬寅己亥丁酉乙未癸巳庚寅戊子丙戌甲申孟推章首朔旦冬至日置大餘三十九小餘六十一數除如法各從其綂首起求其後章當加大餘三十九小餘六十一各盡其八十一章推篇大餘亦如之小餘加一求周至加大餘五十九小餘二十一世經春秋昭公十七年郯子來朝傳曰昭子問少昊氏鳥名何故對曰吾祖也我知之矣昔者黄帝氏以雲紀故爲雲師而雲名炎帝氏以火紀故爲火師而火名共工氏以水紀故爲水師而水名太昊氏以龍紀故爲龍師而龍名我高祖少昊摯之立也鳯鳥適至故紀於鳥爲鳥師而鳥名言郯子據少昊受黄帝黄帝受炎帝炎帝受共工共工受太昊故先言黄帝上及太昊稽之於易炮犧神農黄帝相繼之世可知太昊帝易曰炮犧氏之王天下也言炮犧繼天而王爲百王先首徳始於木故爲帝太昊作罔罟以田漁取犧牲故天下號曰炮犧氏祭典曰共工氏伯九域言雖有水徳在火木之間非其序也任知刑以彊故伯而不王秦以水徳在周漢木火之間周人□其行序故易不載炎帝易曰炮犧氏没神農氏作言共工伯而不王雖有水徳非其序也以火承木故爲炎帝教民耕農故天下號曰神農氏黄帝易曰神農氏没黄帝氏作火生土故爲土徳與炎帝之後戰於阪泉遂王天下始垂衣裳有軒冕之服故天下號曰軒轅氏少昊帝考徳曰少昊曰清清者黄帝之子清陽也是其子孫名摯立土生金故爲金徳天下號曰金天氏周□其樂故易不載序於行顓頊帝春秋外傳曰少昊之衰九黎亂徳顓頊受之廼命重黎蒼林昌意之子也金生水故爲水徳天下號曰高陽氏周□其樂故易不載序於行帝嚳春秋外傳曰顓頊之所建帝嚳受之清陽元囂之孫也水生木故爲木徳天下號曰高辛氏帝摯繼之不知世數周□其樂故易不載周人禘之唐帝帝系曰帝嚳四妃陳豐生帝堯封於唐蓋高辛氏衰天下歸之木生火故爲火徳天下號曰陶唐氏讓天下於虞使子朱處于丹淵爲諸侯即位七十載虞帝帝系曰顓頊生窮蟬五世而生瞽叟瞽叟生帝舜處虞之嬀汭堯嬗以天下火生土故爲土徳天下號曰有虞氏讓天下於禹使子商均爲諸侯即位五十載伯禹帝系曰顓頊五世而生鯀鯀生禹虞舜嬗以天下土生金故爲金徳天下號曰夏后氏繼世十七王四百三十二嵗成湯書經湯誓湯伐夏桀金生水故爲水徳天下號曰商後曰殷三綂上元至伐桀之嵗十四萬一千四百八十嵗嵗在大火房五度故傳曰大火閼伯之星也實祀商人後爲成湯方即世崩没之時爲天子用事十三年矣商十二月乙丑朔旦冬至故書序曰成湯既没太甲元年使伊尹作伊訓伊訓篇曰惟太甲元年十有二月乙丑朔伊尹祀于先王誕資有牧方明言雖有成湯太丁外丙之服以冬至越茀祀先王于方明以配上帝是朔旦冬至之嵗也後九十五嵗商十二月甲申朔旦冬至亡餘分是爲孟綂自伐桀至武王伐紂六百二十九嵗故傳曰殷載祀六百殷歴曰當成湯方即世用事十三年十一月甲子朔旦冬至終六府首當周公五年則爲距伐桀四百五十八嵗少百七十一嵗不盈六百二十九又以夏時乙丑爲甲子計其年廼孟綂後五章癸亥朔旦冬至也以爲甲子府首皆非是凡殷世繼嗣三十一王六百二十九嵗四分上元至伐桀十三萬二千一百一十三嵗其八十八紀甲子府首入伐桀後百二十七嵗春秋歴周文王四十二年十二月丁丑朔旦冬至孟綂之二㑹首也後八嵗而武王伐紂武王書經牧誓武王伐商紂水生木故爲木徳天下號曰周室三綂上元至伐紂之嵗十四萬二千一百九嵗嵗在鶉火張十三度文王受命九年而崩再期在大祥而伐紂故書序曰惟十有一年武王伐紂太誓八百諸侯㑹還歸二年乃遂伐紂克殷以箕子歸十三年也故書序曰武王克殷以箕子歸作洪範洪範篇曰惟十有三祀王訪于箕子自文王受命而至此十三年嵗亦在鶉火故傳曰嵗在鶉火則我有周之分壄也師初𤼵以殷十一月戊子日在析木箕七度故傳曰日在析木是夕也月在房五度房爲天駟故傳曰月在天駟後三日得周正月辛卯朔合辰在斗前一度斗柄也故傳曰辰在斗柄明日壬辰䢅星始見癸巳武王始𤼵丙午還師戊午度于孟津孟津去周九百里師行三十里故三十一日而度明日己未冬至䢅星與婺女伏歴建星及牽牛至於婺女天黿之首故傳曰星在天黿周書武成篇惟一月壬辰旁死霸若翌日癸巳武王乃朝歩自周于征伐紂序曰一月戊午師度于孟津至庚申二月朔日也四日癸亥至牧壄夜陳甲子昧爽而合矣故外傳曰王以二月癸亥夜陳武成篇曰粤若來三月既死霸粤五日甲子咸劉商王紂是嵗也閏數餘十八正大寒中在周二月己丑晦明日閏月庚寅朔三月二日庚申驚蟄四月己丑朔死霸死霸朔也生霸望也是月甲辰望乙巳旁之故武成篇曰惟四月既旁生霸粤六日庚戌武王燎于周廟翌日辛亥祀于天位粤五日乙卯乃以庶國祀馘于周廟文王十五而生武王受命九年而崩崩後四年而武王克殷克殷之嵗八十六矣後七嵗而崩故禮記文王世子曰文王九十七而終武王九十三而終凡武王即位十一年周公攝政五年正月丁巳朔旦冬至殷歴以爲六年戊午距煬公七十六嵗入孟綂二十九章首也後二嵗得周公七年復子明辟之嵗是嵗二月乙亥朔庚寅望後六日得乙未故召誥曰惟二月既望粤六日乙未又其三月甲辰朔三日丙午召誥曰惟三月丙午朏古文月采篇曰三日曰朏是嵗十二月戊辰晦周公以反政故洛誥篇曰戊辰王在新邑烝祭嵗命作策惟周公誕保文武受命惟七年成王元年正月己巳朔此命伯禽俾侯于魯之嵗也後三十年四月庚戌朔十五日甲子哉生霸故顧命曰惟四月哉生霸王有疾不豫甲子王乃洮沬水作顧命翌日乙丑成王崩康王十二年六月戊辰朔三日庚午故畢命豐刑曰惟十有二年六月庚午朏王命作策豐刑春秋殷歴皆以殷魯自周昭王以下亡年數故據周公伯禽以下爲紀魯公伯禽推即位四十六年至康王十六年而薨故傳曰爕父禽父並事康王言晉侯爕魯公伯禽俱事康王也子考公就立酋考公世家即位四年及煬公熙立煬公二十四年正月丙申朔旦冬至殷歴以爲丁酉距微公七十六嵗世家煬公即位十六年子幽公宰立幽公世家即位十四年及微公茀立㵒微公二十六年正月乙亥朔旦冬至殷歴以爲丙子距獻公七十六嵗世家微公即位五十年子厲公翟立擢厲公世家即位三十七年及獻公具立獻公十五年正月甲寅朔旦冬至殷歴以爲乙卯距懿公七十六嵗世家獻公即位五十年子愼公埶立嚊愼公世家即位三十年及武公敖立武公世家即位二年子懿公被立戲懿公九年正月癸巳朔旦冬至殷歴以爲甲午距惠公七十六嵗世家懿公即位九年兄子柏御立柏御世家即位十一年叔父孝公稱立孝公世家即位二十七年子惠公皇立惠公三十八年正月壬申朔旦冬至殷歴以爲癸酉距釐公七十六嵗世家惠公即位四十六年子隐公息立凡伯禽至春秋三百八十六年春秋隐公春秋即位十一年及桓公軌立此元年上距伐紂四百嵗桓公春秋即位十八年子莊公同立莊公春秋即位三十二年子愍公啟方立愍公春秋即位二年及釐公申立釐公五年正月辛亥朔旦冬至殷歴以爲壬子距成公七十六嵗是嵗距上元十四萬二千五百七十七嵗得孟綂五十三章首故傳曰五年春王正月辛亥朔日南至八月甲午晉侯圍上陽童謠云丙子之辰龍尾伏辰袀服振振取虢之旂鶉之賁賁天策焞焞火中成軍虢公其奔卜偃曰其九月十月之交乎丙子旦日在尾月在策鶉火中必是時也冬十二月丙子滅虢言歴者以夏時故周十二月夏十月也是嵗嵗在大火故傳曰晉侯使寺人披伐蒲重耳奔狄董因曰君之行嵗在大火後十二年釐之十六嵗嵗在夀星故傳曰重耳處狄十二年而行過衛五鹿乞食於壄人壄人舉凷而與之子犯曰天賜也後十二年必獲此土嵗復於夀星必獲諸侯後八嵗釐之二十四年也嵗在實沈秦伯納之故傳曰董因云君以辰出而以參入必獲諸侯春秋釐公即位三十三年子文公興立文公元年距辛亥朔旦冬至二十九嵗是嵗閏餘十三正小雪閏當在十一月後而在三月故傳曰非禮也後五年閏餘十是嵗亡閏而置閏閏所以正中朔也亡閏而置閏又不告朔故經曰閏月不告朔言亡此月也傳曰不告朔非禮也春秋文公即位十八年子宣公倭立宣公春秋即位十八年子成公黑肱立成公十二年正月庚寅朔旦冬至殷歴以爲辛卯距定公七年七十六嵗春秋成公即位十八年子襄公午立襄公二十七年距辛亥百九嵗九月乙亥朔是建申之月也魯史書十二月乙亥朔日有食之傳曰冬十一月乙亥朔日有食之於是辰在申司歴過也再失閏矣言時實行以爲十一月也不察其建不考之於天也二十八年距辛亥百一十嵗嵗在星紀故經曰春無冰傳曰嵗在星紀而滛於𤣥枵三十年嵗在娵訾三十一年嵗在降婁是嵗距辛亥百一十三年二月有癸未上距文公十一年㑹于承匡之嵗夏正月甲子朔凡四百四十有五甲子竒二十日爲日二萬六千六百有六旬故傳曰絳縣老人曰臣生之嵗正月甲子朔四百四十有五甲子矣其季於今三之一也師曠曰郤成子㑹于承匡之嵗也七十三年矣史趙曰亥有二首六身下二如身則其日數也士文伯曰然則二萬六千六百有六旬也春秋襄公即位三十一年子昭公稠立昭公八年嵗在析木十年嵗在顓頊之虛𤣥枵也十八年距辛亥百三十一嵗五月有丙子戊寅壬午火始昬見宋衛陳鄭火二十年春王正月距辛亥百三十三嵗是辛亥後八章首也正月己丑朔旦冬至失閏故傳曰二月己丑日南至三十二年嵗在星紀距辛亥百四十五嵗盈一次矣故傳曰越得嵗吳伐之必受其咎春秋昭公即位三十二年及定公宋立定公七年正月己巳朔旦冬至殷歴以爲庚午距元公七十六嵗春秋定公即位十五年子哀公蔣立哀公十二年冬十二月流火非建戌之月也是月也螽故傳曰火伏而後蟄者畢今火猶西流司歴過也詩曰七月流火春秋哀公即位二十七年自春秋盡哀十四年凡二百四十二年六國春秋哀公後十三年遜于邾子悼公曼立寜悼公世家即位三十七年子元公嘉立元公四年正月戊申朔旦冬至殷歴以爲己酉距康公七十六嵗元公世家即位二十一年子穆公衍立顯穆公世家即位三十三年子恭公奮立恭公世家即位二十二年子康公毛立康公四年正月丁亥朔旦冬至殷歴以爲戊子距緡公七十六嵗康公世家即位九年子景公偃立景公世家即位二十九年子平公旅立平公世家即位二十年子緡公賈立緡公二十二年正月丙寅朔旦冬至殷歴以爲丁卯距楚元七十六嵗緡公世家即位二十三年子頃公讐立頃公表十八年秦昭王之五十一年也秦始滅周周凡三十六王八百六十七嵗秦伯昭王本紀無天子五年孝文王本紀即位一年元年楚考烈王滅魯頃公爲家人周滅後六年也莊襄王本紀即位三年始皇本紀即位三十七年二世本紀即位三年凡秦伯五世四十九嵗漢高祖皇帝著紀伐秦繼周木生火故爲火徳天下號曰漢距上元年十四萬三千二十五嵗嵗在大棣之東井二十二度鶉首之六度也故漢志曰嵗在大棣名曰敦牂太嵗在午八年十一月乙巳朔旦冬至楚元三年也故殷歴以爲丙午距元朔七十六嵗著紀高帝即位十二年惠帝著紀即位七年高后著紀即位八年文帝前十六年後七年著紀即位二十三年景帝前七年中六年後三年著紀即位十六年武帝建元元光元朔各六年元朔六年十一月甲申朔旦冬至殷歴以爲乙酉距初元七十六嵗元狩元鼎元封各六年漢歴太初元年距上元十四萬三千一百二十七嵗前十一月甲子朔旦冬至嵗在星紀婺女六度故漢志曰嵗名困敦正月嵗星出婺女太初天漢太始征和各四年後二年著紀即位五十四年昭帝始元元鳯各六年元平一年著紀即位十三年宣帝本始地節元康神爵五鳯甘露各四年黄龍一年著紀即位二十五年元帝初元二年十一月癸亥朔旦冬至殷歴以爲甲子以爲紀首是嵗也十月日食非合辰之㑹不得爲紀首距建武七十六嵗初元永光建昭各五年竟寧一年著紀即位十六年成帝建始河平陽朔鴻嘉永始元延各四年綏和二年著紀即位二十六年哀帝建平四年元夀二年著紀即位六年平帝著紀即位元始五年以宣帝𤣥孫嬰爲嗣謂之孺子孺子著紀新都侯王莽居攝三年王莽居攝盗襲帝位竊號曰新室始建國五年天鳯六年地皇三年著紀盗位十四年更始帝著紀以漢宗室滅王莽即位二年赤眉賊立宗室劉盆子滅更始帝自漢元年訖更始二年凡二百三十嵗光武皇帝著紀以景帝後高祖九世孫受命中興復漢改元曰建武嵗在鶉尾之張度建武三十一年中元二年即位三十三年前漢書卷二十一下前漢書卷二十一下考證律歴志下統母○按各本俱以統母二字連下文日法云云非也綂母五歩綂術紀術嵗術世經凡六項乃歴法之標目應另爲一行以挈綱領今改正策餘八千八十什乘元中以减周天得策餘○按八千八十絶句什乘元中以减周天絶句古本從八千八十什絶句非也乘巛策○巛古坤字積月十三月餘一萬五千七十九○監本誤割積月十三爲一行月餘爲一行今從宋本移正金水晨夕嵗數○按宋祁曰一本水作木按金水相距不遠不晨見則夕見故能同符恐無作木字之理綂術○監本連接推日月元統又紀術二字連接推五星見復不知推日月元統推五星見復皆下文之首句也今移正以章嵗乘中餘從之○按從之二字必訛但各本並同無可訂正以文義推之當是并之二字諏訾初危十六度立春中營室十四度驚蟄○按古節氣以驚蟄爲正月中以雨水爲二月節鄭康成月令注曰漢始以雨水爲二月節孔穎達春秋疏曰太初以後更改氣名以雨水爲正月中驚蟄爲二月節迄今不改據此志云云則是太初節氣猶仍古時至東漢始改雨水于驚蟄之前又改榖雨于清明之後後書志可証也角十二亢九云云○按此洛下閎所度星度祗据赤道唐志詳言之其黄道度數自續志始載然後世歴家疎密不一惟黄道度較赤道爲易差郭守敬曰赤道列舍相距度數歴代所測不同非微有動移則前人所測或未密也今以此文星度校之元史具列唐一行宋皇祐元豐崇寧時所測元至元中用二線所測度分稍有不同然大致不異也則洛下閎之術亦神矣是其子孫名摯立○按左傳郯子曰我祖少昊摯之立也是少昊名摯此志云名摯立渉彼文而訛者也子考公就立酋注師古曰又記此酋者諸說不同而名字或異也○按此志凡某公某立皆係世本之文其名或異者并記於下則史記世家文也如考公世本名就世家名酋微公世本名茀世家作魏公㵒下俱倣此世家煬公即位十六年○按世家煬公六年但此志上文既曰煬公二十四年正月丙申朔旦冬至蔀首之嵗魯歴必有所据汲古閣本作即位六十年是也宋本訛作十六年監本亦從而訛以積年求之煬公二十四年爲蔀首又三十六年而薨歴幽公十四年至微公二十六年復爲蔀首恰符七十六嵗之數知本文作六十年無疑即世家亦于六字下脫十字耳世家獻公即位五十年○按世家作三十二年又武公二年世家作九年與此文不符又孝公二十七年世家同而年表云三十八年子惠公皇立○按皇世家作弗湟世本作弗皇年表作弗生及桓公軌立此元年上距伐紂四百嵗○黄宗羲曰伐紂之嵗據漢志推之斷爲己卯嵗若依史記魯世家推之爲戊子嵗然以授時歩戊子嵗距至元辛巳二千三百三十三年無一合者當從班氏以己卯爲凖而後春秋以上之時日乃可得耳卜偃曰○卜訛上今改正距上元年十四萬三千二十五嵗○按文不必有年字疑衍漢歴太初元年距上元十四萬三千一百二十七嵗○按元史三統積年一十四萬四千五百一十一與此文異又按前文曰以前歴上元泰初四千六百一十七嵗至于元封七年又不同也前漢書卷二十一下考證"}
{"id": "KR2a0007_022", "series": "KR2a0007", "text": "唐正議大夫行祕書少監琅邪縣開國子顔師古注六經之道同歸而禮樂之用為急治身者斯須忘禮則暴嫚入之矣為國者一朝失禮則荒亂及之矣人函天地隂陽之氣有喜怒哀樂之情天禀其性而不能節也聖人能為之節而不能絶也故象天地而制禮樂所以通神明立人倫正情性節萬事者也人性有男女之情妬忌之别為制婚姻之禮有交接長㓜之序為制鄉飲之禮有哀死思遠之情為制喪祭之禮有尊尊敬上之心為制朝覲之禮哀有哭踊之節樂有歌舞之容正人足以副其誠邪人足以防其失故婚姻之禮廢則夫婦之道苦而淫辟之罪多鄉飲之禮廢則長㓜之序亂而爭鬭之獄蕃喪祭之禮廢則骨肉之恩薄而背死忘先者衆朝聘之禮廢則君臣之位失而侵陵之漸起故孔子曰安上治民莫譱於禮移風易俗莫譱於樂禮節民心樂和民聲政以行之刑以防之禮樂政刑四逹而不誖則王道備矣樂以治内而為同禮以脩外而為異同則和親異則畏敬和親則無怨畏敬則不爭揖讓而天下治者禮樂之謂也二者竝行合為一體畏敬之意難見則著之於享獻辭受登降跪拜和親之說難形則𤼵之於詩歌詠言鐘石筦弦蓋嘉其敬意而不及其財賄美其歡心而不流其聲音故孔子曰禮云禮云玉帛云乎哉樂云樂云鐘鼓云乎哉此禮樂之本也故曰知禮樂之情者能作識禮樂之文者能述作者之謂聖述者之謂明明聖者述作之謂也王者必因前王之禮順時施宜有所損益即民之心稍稍制作至太平而大備周監於二代禮文尤具事為之制曲為之防故稱禮經三百威儀三千於是教化浹洽民用和睦災害不生禍亂不作囹圄空虚四十餘年孔子美之曰郁郁乎文哉吾從周及其衰也諸侯踰越法度惡禮制之害己去其篇籍遭秦滅學遂以亂亡漢興撥亂反正日不暇給猶命叔孫通制禮儀以正君臣之位髙祖說而歎曰吾乃今日知為天子之貴也以通為奉常遂定儀法未盡備而通終至文帝時賈誼以為漢承秦之敗俗廢禮義捐㢘恥今其甚者殺父兄盗者取廟器而大臣特以簿書不報期㑹為故至於風俗流溢恬而不怪以為是適然耳夫移風易俗使天下回心而鄉道類非俗吏之所能為也夫立君臣等上下使綱紀有序六親和睦此非天之所為人之所設也人之所設不為不立不修則壞漢興至今二十餘年宜定制度興禮樂然後諸侯軌道百姓素樸獄訟衰息廼草具其儀天子說焉而大臣絳灌之屬害之故其議遂寢至武帝即位進用英雋議立明堂制禮服以興太平㑹竇太后好黄老言不說儒術其事又廢後董仲舒對策言王者欲有所為宜求其端於天天道大者在於隂陽陽為徳隂為刑天使陽常居大夏而以生育長養為事隂常居大冬而積於空虚不用之處以此見天之任徳不任刑也陽出布施於上而主嵗功隂入伏藏於下而時出佐陽陽不得隂之助亦不能獨成嵗功王者承天意以從事故務徳教而省刑罰刑罰不可任以治世猶隂之不可任以成嵗也今廢先王之徳教獨用執法之吏治民而欲徳化被四海故難成也是故古之王者莫不以教化為大務立大學以教於國設庠序以化於邑教化以明習俗以成天下嘗無一人之獄矣至周末世大為無道以失天下秦繼其後又益甚之自古以來未嘗以亂濟亂大敗天下如秦者也習俗薄惡民人抵冒今漢繼秦之後雖欲治之無可奈何法出而姦生令下而詐起一嵗之獄以萬千數如以湯止沸沸兪甚而無益辟之琴瑟不調甚者必觧而更張之廼可鼓也為政而不行甚者必變而更化之廼可理也故漢得天下以來常欲善治而至今不能勝殘去殺者失之當更化而不能更化也古人有言臨淵羡魚不如歸而結網今臨政而願治七十餘嵗矣不如退而更化更化則可善治而災害日去福祿日來矣是時上方征討四夷銳志武功不暇留意禮文之事至宣帝時琅邪王吉為諫大夫又上疏言欲治之主不世出公卿幸得遭遇其時未有建萬世之長策舉明主於三代之隆者也其務在於簿書斷獄聽訟而已此非太平之基也今俗吏所以牧民者非有禮義科指可世世通行者也以意穿鑿各取一切是以詐偽萌生刑罰無極質樸日消恩愛寖薄孔子曰安上治民莫善於禮非空言也願與大臣延及儒生述舊禮明王制驅一世之民躋之仁夀之域則俗何以不若成康夀何以不若髙宗上不納其言吉以病去至成帝時犍為郡於水濱得古磬十六枚議者以為譱祥劉向因是說上宜興辟雍設庠序陳禮樂隆雅頌之聲盛揖攘之容以風化天下如此而不治者未之有也或曰不能具禮禮以養人為本如有過差是過而養人也刑罰之過或至死傷今之刑非臯陶之法也而有司請定法削則削筆則筆救時務也至於禮樂則曰不敢是敢於殺人不敢於養人也為其俎豆筦弦之間小不備因是絶而不為是去小不備而就大不備大不備或莫甚焉夫教化之比於刑法刑法輕是舎所重而急所輕也且教化所恃以為治也刑法所以助治也今廢所恃而獨立其所助非所以致太平也自京師有誖逆不順之子孫至於䧟大辟受刑戮者不絶繇不習五常之道也夫承千歲之衰周繼暴秦之餘敝民漸漬惡俗貪饕險詖不閑義理不示以大化而獨歐以刑罰終已不改故曰導之以禮樂而民和睦初叔孫通將制定禮儀見非於齊魯之士然卒為漢儒宗業垂後嗣斯成法也成帝以向言下公卿議㑹向病卒丞相大司空奏請立辟廱案行長安城南營表未作遭成帝崩羣臣引以定謚及王莽為宰衡欲燿衆庶遂興辟廱因以簒位海内畔之世祖受命中興撥亂反正改定京師于土中即位三十年四夷賓服百姓家給政教清明廼營立明堂辟廱顯宗即位躬行其禮宗祀光武皇帝于明堂養三老五更於辟廱威儀既盛美矣然徳化未流洽者禮樂未具羣下無所誦說而庠序尚未設之故也孔子曰辟如為山未成一匱止吾止也今叔孫通所撰禮儀與律令同錄臧於理官法家又復不𫝊漢典寢而不著民臣莫有言者又通沒之後河間獻王采禮樂古事稍稍增輯至五百餘篇今學者不能昭見但推士禮以及天子說義又頗謬異故君臣長㓜交接之道寖以不章樂者聖人之所樂也而可以善民心其感人深其移風易俗易故先王著其教焉夫民有血氣心知之性而無哀樂喜怒之常應感而動然後心術形焉是以纎微癄瘁之音作而民思憂闡諧嫚易之音作而民康樂麤厲猛奮之音作而民剛毅㢘直正誠之音作而民肅敬寛裕和順之音作而民慈愛流辟邪散之音作而民淫亂先王恥其亂也故制雅頌之聲本之情性稽之度數制之禮儀合生氣之和導五常之行使之陽而不散隂而不集剛氣不怒柔氣不懾四暢交於中而發作於外皆安其位而不相奪也足以感動人之善心而不使邪氣得接焉是先王立樂之方也王者未作樂之時因先王之樂以教化百姓說樂其俗然後改作以章功徳易曰先王以作樂崇徳殷薦之上帝以配祖考昔黄帝作咸池顓頊作六莖帝嚳作五英堯作大章舜作招禹作夏湯作濩武王作武周公作勺勺言能勺先祖之道也武言以功定天下也濩言救民也夏大承二帝也招繼堯也大章章之也五英英華茂也六莖及根莖也咸池備矣自夏以徃其流不可聞已殷頌猶有存者周詩既備而其器用張陳周官具焉典者自卿大夫師瞽以下皆選有道徳之人朝夕習業以教國子國子者卿大夫之子弟也皆學歌九徳誦六詩習六舞五聲八音之和故帝舜命夔曰女典樂教胄子直而溫寛而栗剛而無虐簡而無敖詩言志歌咏言聲依咏律和聲八音克諧此之謂也又以外賞諸侯徳盛而教尊者其威儀足以充目音聲足以動耳詩語足以感心故聞其音而徳和省其詩而志正論其數而法立是以薦之郊廟則鬼神饗作之朝廷則羣臣和立之學官則萬民協聽者無不虚已竦神說而承流是以海内徧知上徳被服其風光煇日新化上遷善而不知所以然至於萬物不夭天地順而嘉應降故詩曰鐘鼓鍠鍠磬管鏘鏘降福穰穰書云擊石拊石百獸率舞鳥獸且猶感應而况於人乎况於鬼神乎故樂者聖人之所以感天地通神明安萬民成性類者也然自雅頌之興而所承衰亂之音猶在是謂淫過凶嫚之聲為設禁焉世衰民散小人乗君子心耳淺薄則邪勝正故書序殷紂斷棄先祖之樂廼作淫聲用變亂正聲以說婦人樂官師瞽抱其器而犇散或適諸侯或入河海夫樂本情性浹肌膚而臧骨髓雖經乎千載其遺風餘烈尚猶不絶至春秋時陳公子完犇齊陳舜之後招樂存焉故孔子適齊聞韶三月不知肉味曰不圗為樂之至於斯美之甚也周道始缺怨刺之詩起王澤既竭而詩不能作王官失業雅頌相錯孔子論而定之故曰吾自衛反魯然後樂正雅頌各得其所是時周室大壞諸侯恣行設兩觀乗大路陪臣管仲季氏之屬三歸雍徹八佾舞廷制度遂壞陵夷而不反桑間濮上鄭衛宋趙之聲竝出内則致疾損夀外則亂政傷民巧偽因而飾之以營亂富貴之耳目庶人以求利列國以相間故秦穆遺戎而由余去齊人餽魯而孔子行至於六國魏文侯最為好古而謂子夏曰寡人聽古樂則欲寐及聞鄭衛余不知倦焉子夏辭而辨之終不見納自此禮樂喪矣漢興樂家有制氏以雅樂聲律世世在太樂官但能紀其鏗鎗鼓舞而不能言其義髙祖時叔孫通因秦樂人制宗廟樂大祝迎神于廟門奏嘉至猶古降神之樂也皇帝入廟門奏永至以為行歩之節猶古采薺肆夏也乾豆上奏登歌獨上歌不以筦弦亂人聲欲在位者徧聞之猶古清廟之歌也登歌再終下奏休成之樂美神明既饗也皇帝就酒東廂坐定奏永安之樂美禮已成也又有房中祠樂髙祖唐山夫人所作也周有房中樂至秦名曰夀人凡樂樂其所生禮不忘本髙祖樂楚聲故房中樂楚聲也孝惠二年使樂府令夏侯寛備其簫管更名曰安世樂髙祖廟奏武徳文始五行之舞孝文廟奏昭徳文始四時五行之舞孝武廟奏盛徳文始四時五行之舞武徳舞者髙祖四年作以象天下樂已行武以除亂也文始舞者曰本舜招舞也髙祖六年更名曰文始以示不相襲也五行舞者本周舞也秦始皇二十六年更名曰五行也四時舞者孝文所作以眀示天下之安和也蓋樂已所自作明有制也樂先王之樂明有法也孝景采武徳舞以為昭徳以尊太宗廟至孝宣采昭徳舞為盛徳以尊世宗廟諸帝廟皆常奏文始四時五行舞云髙祖六年又作昭容樂禮容樂昭容者猶古之昭夏也主出武徳舞禮容者主出文始五行舞舞入無樂者將至至尊之前不敢以樂也出用樂者言舞不失節能以樂終也大氐皆因秦舊事焉初髙祖既定天下過沛與故人父老相樂醉酒歡哀作風起之詩令沛中僮兒百二十人習而歌之至孝惠時以沛宫為原廟皆令歌兒習吹以相和常以百二十人為員文景之間禮官肄業而已至武帝定郊祀之禮祠太一於甘泉就乾位也祭后土於汾隂澤中方丘也乃立樂府采詩夜誦有趙代秦楚之謳以李延年為協律都尉多舉司馬相如等數十人造為詩賦略論律吕以合八音之調作十九章之歌以正月上辛用事甘泉圜丘使童男女七十人俱歌昏祠至明夜常有神光如流星止集于祠壇天子自竹宫而望拜百官侍祠者數百人皆肅然動心焉安世房中歌十七章其詩曰大孝備矣休徳昭清髙張四縣樂充宫廷芬樹羽林雲景杳㝠金支秀華庶旄翠旌七始華始肅倡和聲神來宴娭庶幾是聽粥粥音送細亝人情忽乗青𤣥熙事備成清思聈聈經緯冥冥我定歴數人告其心敕身齊戒施教申申乃立祖廟敬明尊親大矣孝熙四極爰轃王侯秉徳其鄰翼翼顯明昭式清明鬯矣皇帝孝徳竟全大功撫安四極海内有姦紛亂東北詔撫成師武臣承徳行樂交逆簫勺羣慝肅為濟哉蓋定燕國大海蕩蕩水所歸髙賢愉愉民所懷大山崔百卉殖民何貴貴有徳安其所樂終産樂終産世繼緒飛龍秋游上天髙賢愉樂民人豐草葽女羅施譱何如誰能回大莫大成教徳長莫長被無極靁震震電燿燿明徳鄉治本約治本約澤𢎞大加被寵咸相保徳施大世曼夀都荔遂芳窅窊桂華孝奏天儀若日月光乗𤣥四龍回馳北行羽旄殷盛芬哉芒芒孝道隨世我署文章桂華馮馮翼翼承天之則吾易乆逺燭明四極慈惠所愛美若休徳杳杳㝠㝠克綽永福美芳磑磑即即師象山則嗚呼孝哉案撫戎國蠻夷竭歡象來致福兼臨是愛終無兵革嘉薦芳矣告靈饗矣告靈既饗徳音孔臧惟徳之臧建侯之常承保天休令問不忘皇皇鴻明蕩侯休徳嘉承天和伊樂厥福在樂不荒惟民之則浚則師徳下民咸殖令問在舊孔容翼翼孔容之常承帝之明下民之樂子孫保光承順溫良受帝之光嘉薦令芳夀考不忘承帝明徳師象山則雲施稱民永受厥福承容之常承帝之明下民安樂受福無疆郊祀歌十九章其詩曰練時日侯有望􁃚膋蕭延四方九重開靈之斿垂惠恩鴻祜休靈之車結𤣥雲駕飛龍羽旄紛靈之下若風馬左倉龍右白虎靈之來神哉沛先以雨般裔裔靈之至慶隂隂相放􁐧震澹心靈已坐五音飭虞至旦承靈億牲繭栗粢盛香尊桂酒賓八鄉靈安留吟青黄徧觀此眺瑶堂衆嫭竝綽竒麗顔如荼兆逐靡被華文厠霧縠曵阿錫佩珠玉俠嘉夜茝蘭芳澹容與獻嘉觴練時日一帝臨中壇四方承宇繩繩意變備得其所清和六合制數以五海内安寧興文匽武后土富媪昭明三光穆穆優游嘉服上黄帝臨二青陽開動根荄以遂膏潤并愛跂行畢逮霆聲發榮壧處頃聽枯槀復産廼成厥命衆庶熙熙施及夭胎羣生啿啿惟春之祺青陽三鄒子樂朱明盛長旉與萬物桐生茂豫靡有所詘敷華就實既阜既昌登成甫田百鬼廸嘗廣大建祀肅雍不忘神若宥之傳世無疆朱明四鄒子樂西顥沆碭秋氣肅殺含秀垂穎續舊不廢姦偽不萌祅孽伏息隅辟越逺四貉咸服既畏兹威惟慕純徳附而不驕正心翊翊西顥五鄒子樂𤣥㝠陵隂蟄蟲蓋臧屮木零落抵冬降霜易亂除邪革正異俗兆民反本抱素懷樸條理信義望禮五嶽籍斂之時掩收嘉榖𤣥㝠六鄒子樂惟泰元尊媼神蕃釐經緯天地作成四時精建日月星辰度理隂陽五行周而復始雲風靁電降甘露雨百姓蕃滋咸循厥緒繼統共勤順皇之徳鸞路龍鱗罔不肸飾嘉籩列陳庶幾宴享滅除凶災烈騰八荒鐘鼓竽笙雲舞翔翔招揺靈旗九夷賓將惟泰元七建始元年丞相匡衡奏罷鸞路龍鱗更定詩曰涓選休成天地並況惟予有慕爰熙紫壇思求厥路恭承禋祀縕豫為紛黼繡周張承神至尊千童羅舞成八溢合好効歡虞泰一九歌畢奏斐然殊鳴琴竽瑟會軒朱璆磬金鼓靈其有喜百官濟濟各敬厥事盛牲實爼進聞膏神奄留臨須揺長麗前掞光耀明寒暑不忒況皇章展詩應律鋗玉鳴函宫吐角激徵清𤼵梁揚羽申以商造兹新音永欠長聲氣逺條鳳鳥鴹神夕奄虞蓋孔享天地八丞相匡衡奏罷黼繡周張更定詩曰肅若舊典日出入安窮時世不與人同故春非我春夏非我夏秋非我秋冬非我冬泊如四海之池徧觀是邪謂何吾知所樂獨樂六龍六龍之調使我心若訾黄其何不徠下日出入九太一況天馬下霑赤汗沬流赭志俶儻精權竒籋浮雲晻上馳體容與迣萬里今安匹龍為友元狩三年馬生渥洼水中作天馬徠從西極渉流沙九夷服天馬徠出泉水虎脊兩化若鬼天馬徠歴無草徑千里循東道天馬徠執徐時將揺舉誰與期天馬徠開逺門竦予身逝昆侖天馬徠龍之媒游閶闔觀玉臺太初四年誅宛王獲宛馬作天馬十天門開詄蕩蕩穆並騁以臨饗光夜燭徳信著靈􁋚平而鴻長生豫大朱涂廣夷石為堂飾玉梢以舞歌體招揺若永望星留俞塞隕光照紫幄珠熉黄幡比翄囬集貳雙飛常羊月穆穆以金波日華燿以宣明假清風軋忽激長至重觴神裴囘若留放殣冀親以肆章函䝉祉福常若期寂漻上天知厥時泛泛滇滇從髙斿殷勤此路臚所求佻正嘉吉𢎞以昌休嘉砰隱溢四方專精厲意逝九閡紛云六幕浮大海天門十一景星顯見信星彪列象載昭庭日親以察參侔開闔爰推本紀汾脽出鼎皇祐元始五音六律依韋饗昭雜變並會雅聲逺姚空桑琴瑟結信成四興遞代八風生殷殷鐘石羽籥鳴河龍供鯉醇犧牲百末㫖酒布蘭生泰尊柘漿析朝酲微感心攸通脩名周流常羊思所并穰穰復正直徃寗馮蠵切和疏寫平上天布施后土成穰穰豐年四時榮景星十二元鼎五年得鼎汾隂作齊房産草九莖連葉宫童効異披圗案諜𤣥氣之精囘復此都蔓蔓日茂芝成靈華齊房十三元封二年芝生甘泉齊房作后皇嘉壇立𤣥黄服物發冀州兆蒙祉福沇沇四塞徦狄合處經營萬億咸遂厥宇后皇十四華煜煜固靈根神之斿過天門車千乗敦昆侖神之出排玉房周流雜拔蘭堂神之行旌容容騎沓沓般傱傱神之徠泛翊翊甘露降慶雲集神之揄臨壇宇九疑賓夔龍舞神安坐鴹吉時共翊翊合所思神嘉虞申貳觴福滂洋邁延長沛施祐汾之阿揚金光横泰河莽若雲增陽波徧臚驩騰天歌華煜煜十五五神相包四鄰土地廣揚浮雲扢嘉壇椒蘭芳璧玉精垂華光益億年美始興交於神若有承廣宣延咸畢觴靈輿位偃蹇驤卉汨臚析奚遺淫淥澤􁐨然歸五神十六朝隴首覽西垠靁電尞獲白麟爰五止顯黄徳圖匈虐熏鬻殛闢流離抑不詳賓百僚山河饗掩囘轅鬗長馳騰雨師洒路陂流星隕感惟風籋歸雲撫懷心朝隴首十七元狩元年行幸雍獲白麟作象載瑜白集西食甘露飲榮泉赤鴈集六紛員殊翁雜五采文神所見施祉福登蓬萊結無極象載瑜十八太始三年行幸東海獲赤鴈作赤蛟綏黄華蓋露夜零書晻濭百君禮六龍位勺椒漿靈已醉靈既享錫吉祥芒芒極降嘉觴靈殷殷爛揚光延夀命永未央沓㝠㝠塞六合澤汪濊輯萬國靈禗禗象輿轙票然逝旗逶蛇禮樂成靈將歸託𤣥徳長無衰赤蛟十九其餘廵狩福應之事不序郊廟故弗論是時河間獻王有雅材亦以為治道非禮樂不成因獻所集雅樂天子下大樂官常存肄之歲時以備數然不常御常御及郊廟皆非雅聲然詩樂施於後嗣猶得有所祖述昔殷周之雅頌廼上本有娀姜嫄卨稷始生元王公劉古公太伯王季姜女太任太姒之徳乃及成湯文武受命武丁成康宣王中興下及輔佐阿衡周召太公申伯召虎仲山甫之屬君臣男女有功徳者靡不襃揚功徳既信美矣襃揚之聲盈乎天地之間是以光名著於當世遺譽垂於無窮也今漢郊廟詩歌未有祖宗之事八音調均又不協於鐘律而内有掖庭材人外有上林樂府皆以鄭聲施於朝廷至成帝時謁者常山王禹世受河間樂能說其義其弟子宋曅等上書言之下大夫博士平當等考試當以為漢承秦滅道之後頼先帝聖徳博受兼聽修廢官立太學河間獻王聘求幽隱修興雅樂以助化時大儒公孫𢎞董仲舒等皆以為音中正雅立之大樂春秋鄉射作於學官希闊不講故自公卿大夫觀聽者但聞鏗鎗不䁱其意而欲以風諭衆庶其道無由是以行之百有餘年徳化至今未成今曅等守習孤學大指歸於興助教化衰微之學興廢在人宜領屬雅樂以繼絶表微孔子曰人能𢎞道非道𢎞人河間區區小國藩臣以好學修古能有所存民到于今稱之況於聖主廣被之資修起舊文放鄭近雅述而不作信而好古於以風示海内揚名後世誠非小功小美也事下公卿以為乆逺難分明當議復寢是時鄭聲尤甚黄門名倡丙彊景武之屬富顯於世貴戚五侯定陵富平外戚之家淫侈過度至與人主爭女樂哀帝自為定陶王時疾之又性不好音及即位下詔曰惟世俗奢泰文巧而鄭衛之聲興夫奢泰則下不孫而國貧文巧則趍末背本者衆鄭衛之聲興則淫辟之化流而欲黎庶敦朴家給猶濁其源而求其清流豈不難哉孔子不云乎放鄭聲鄭聲淫其罷樂府官郊祭樂及古兵法武樂在經非鄭衛之樂者條奏别屬他官丞相孔光大司空何武奏郊祭樂人員六十二人給祠南北郊大樂鼓員六人嘉至鼓員十人邯鄲鼓員二人騎吹鼓員三人江南鼓員二人淮南鼓員四人巴俞鼓員三十六人歌鼓員二十四人楚嚴鼓員一人梁皇鼓員四人臨淮鼓員三十五人兹邡鼓員三人凡鼓十二員百二十八人朝賀置酒陳殿下應古兵法外郊祭員十三人諸族樂人兼雲招給祠南郊用六十七人兼給事雅樂用四人夜誦員五人剛别柎員二人給盛徳主調箎員二人聽工以律知日冬夏至一人鐘工磬工簫工員各一人僕射二人主領諸樂人皆不可罷竽工員三人一人可罷琴工員五人三人可罷柱工員二人一人可罷繩弦工員六人四人可罷鄭四會員六十二人一人給事雅樂六十一人可罷張瑟員八人七人可罷安世樂鼓員二十人十九人可罷沛吹鼓員十二人族歌鼓員二十七人陳吹鼓員十三人商樂鼓員十四人東海鼓員十六人長樂鼓員十三人縵樂鼓員十三人凡鼓八員百二十八人朝賀置酒陳前殿房中不應經法治竽員五人楚鼓員六人常從倡三十人常從象人四人詔隨常從倡十六人秦倡員二十九人秦倡象人員三人詔隨秦倡一人雅大人員九人朝賀置酒為樂楚四㑹員十七人巴四㑹員十二人銚四㑹員十二人齊四㑹員十九人蔡謳員三人齊謳員六人竽瑟鐘磬員五人皆鄭聲可罷師學百四十二人其七十二人給大官挏馬酒其七十人可罷大凡八百二十九人其三百八十八人不可罷可領屬大樂其四百四十一人不應經法或鄭衛之聲皆可罷奏可然百姓漸漬日乆又不制雅樂有以相變豪富吏民湛沔自若陵夷壞于王莽今海内更始民人歸本户口歲息平其刑辟牧以賢良至於家給既庶且富則須庠序禮樂之教化矣今幸有前聖遺制之威儀誠可法象而補備之經紀可因緣而存著也孔子曰殷因於夏禮所損益可知也周因於殷禮所損益可知也其或繼周者百世可知也今大漢繼周乆曠大儀未有立禮成樂此賈誼仲舒王吉劉向之徒所為𤼵憤而增嘆也前漢書卷二十二考證禮樂志六經之道同歸注師古云云○監本於此卷脫注尤多今並從宋本補明聖者述作之謂也○按自六經之道至此統論禮樂大致下文自王者必因前王之禮以下則禮志本文也自樂者聖人之所樂也以下則樂志本文也自今海内更始又統論禮樂以結前文監本于畫叚不明今遇起處另提行寫以通為奉常遂定儀法未盡備而通終○王應麟曰叔孫通禮儀藝文志不載曹褒傳云章和元年正月召褒詣嘉徳門令小黄門持班固所上漢儀十二篇又王充論衡曰髙祖詔叔孫通制作儀品十六篇按通定朝儀及宗廟儀法具載本傳史記禮書曰叔孫通頗有增損大抵皆襲秦故自天子稱號下至佐僚及宫室官名少所變改為得其實賈公彦周禮疏乃謂通作漢禮器制度取法于周不知何所据也通所撰禮制後世罕見惟陳書沈文阿云叔孫定禮尤失前憲奠贄不珪致享無帛王公同璧鴻臚奏賀若此數事未聞于古又孔穎逹禮記疏曰髙祖時皇太子納妃叔孫制禮以為天子無親迎似其書尚有𫝊者不可觧也顓頊作六莖帝嚳作五英○按六莖五英此與白虎通同又有稱五莖六英者周禮疏引樂緯曰顓頊之樂曰五莖帝嚳之樂曰六英又元結補古樂歌亦作五莖六英樂官師瞽抱其器而犇散注云云○按此志本史記殷本紀言紂時太師少師持其祭樂器奔周班氏遂以論語實其事耳主出武徳舞注蘇林曰言昭容樂生於武徳舞○隋志牛宏曰昭徳生于武徳猶古之昭夏禮容生于文始矯秦之五行按宏言矯秦之五行非也蓋禮容樂生于文始五行二舞也故本文云禮容主出文始五行舞乃立樂府注樂府之名蓋起于此○王應麟曰惠帝時有樂府令夏侯寛更安世樂似非始于武帝顧炎武曰上既言孝惠二年云云下又言武帝云云此兩收而未貫通者也安世房中歌十七章○按此猶郊祀歌十九章宜提行寫不與前文接連按周詩所謂房中樂者人倫始于夫婦故首以闗睢鵲巢漢安世房中歌直是祀神之樂故曹魏初改名正始之樂後因繆襲言又改名享神歌也注劉敞曰今分别之大孝備矣一章八句云云○按舊本監本俱以大孝備矣為一叚粥粥音送為一叚我定歴數為一叚豐草葽為一叚雷震震為一叚都荔遂芳為一叚桂華馮馮翼翼為一叚嘉薦芳矣為一叚皇皇鴻明至末為一叚判然九章與志所云十七章者數不相應今從劉敞分十七章章首俱提行寫施教申申○監本訛甲申今從宋本改正建始元年丞相匡衡奏罷鸞路龍鱗更定詩曰涓選休成○按監本以涓選休成為下章天地並况之首句又以肅若舊典為下章日出入安窮之首句此大誤也今改正又按衡所更定詩祗記其首句餘不𫝊泊如四海之池徧觀是邪謂何○按言人之夀命較之於日日如四海人如池也日行於天出東入西徧觀居此世者其謂之何作問之辭以起下文欲仙之意也晉灼注未明拔蘭堂注拔舎止也○按如顔注則本文拔字應作召伯所茇之茇其餘廵狩福應之事不序郊廟故弗論○按藝文志有泰一雜甘泉夀宫歌詩十四篇宗廟歌詩五篇是亦郊廟樂章也不知何以遺之前漢書卷二十二考證"}
{"id": "KR2a0007_023", "series": "KR2a0007", "text": "唐正議大夫行秘書少監琅邪縣開國子顏師古注夫人宵天地之䫉懷五常之性聰明精粹有生之最靈者也爪牙不足以供耆欲趨走不足以避利害無毛羽以禦寒暑必將役物以為養任智而不恃力此其所以為貴也故不仁愛則不能羣不能羣則不勝物不勝物則養不足羣而不足爭心將作上聖卓然先行敬讓博愛之德者衆心說而從之從之成羣是為君矣歸而徃之是為王矣洪範曰天子作民父母為天下王聖人取類以正名而謂君為父母明仁愛德讓王道之本也愛待敬而不敗德須威而乆立故制禮以崇敬作刑以明威也聖人旣躬明悊之性必通天地之心制禮作敎立法設刑動緣民情而則天象地故曰先王立禮則天之明因地之性也刑罰威獄以類天之震曜殺戮也溫慈惠和以效天之生殖長育也書云天秩有禮天討有罪故聖人因天秩而制五禮因天討而作五刑大刑用甲兵其次用斧鉞中刑用刀鋸其次用鑚鑿薄刑用鞭扑大者陳諸原野小者致之市朝其所繇來者上矣自黄帝有涿鹿之戰以定火災顓頊有共工之陳以定水害唐虞之際至治之極猶流共工放驩兠竄三苗殛鯀然後天下服夏有甘扈之誓殷周以兵定天下矣天下旣定戢臧干戈敎以文德而猶立司馬之官設六軍之衆因井田而制軍賦地方一里為井井十為通通十為成成方十里成十為終終十為同同方百里同十為封封十為畿畿方千里有稅有賦稅以足食賦以足兵故四井為邑四邑為丘丘十六井也有戎馬一匹牛三頭四丘為甸甸六十四井也有戎馬四匹兵車一乘牛十二頭甲士三人卒七十二人干戈備具是謂乘馬之法一同百里提封萬井除山川沈斥城池邑居園囿術路三千六百井定出賦六千四百井戎馬四百匹兵車百乘此卿大夫采地之大者也是謂百乘之家一封三百一十六里提封十萬井定出賦六萬四千井戎馬四千匹兵車千乘此諸侯之大者也是謂千乘之國天子畿方千里提封百萬井定出賦六十四萬井戎馬四萬匹兵車萬乘故稱萬乘之主戎馬車徒干戈素具春振旅以搜夏拔舍以苗秋治兵以獮冬大閱以狩皆於農隙以講事焉五國為屬屬有長十國為連連有帥三十國為卒卒有正二百一十國為州州有牧連帥比年簡車卒正三年簡徒羣牧五載大簡車徒此先王為國立武足兵之大略也周道衰法度􁃬至齊桓公任用管仲而國富民安公問行伯用師之道管仲曰公欲定卒伍脩甲兵大國亦將脩之而小國設備則難以速得志矣於是乃作内政而寓軍令焉故卒伍定虖里而軍政成虖郊連其什伍居處同樂死生同憂禍福共之故夜戰則其聲相聞晝戰則其目相見緩急足以相死其敎已成外攘夷狄内尊天子以安諸夏齊桓旣没晉文接之亦先定其民作被廬之法總帥諸侯迭為盟主然其禮已頗僭差又隨時苟合以求欲速之功故不能充王制二伯之後寖以陵夷至魯成公作丘甲哀公用田賦搜狩治兵大閱之事皆失其正春秋書而譏之以存王道於是師旅亟動百姓罷敝無伏節死難之誼孔子傷焉曰以不敎民戰是謂棄之故稱子路曰由也千乘之國可使治其賦也而子路亦曰千乘之國攝虖大國之間加之以師旅因之以饑饉由也為之比及三年可使有勇且知方也治其賦兵敎以禮誼之謂也春秋之後滅弱吞小並為戰國稍增講武之禮以為戲樂用相夸視而秦更名角抵先王之禮没於淫樂中矣雄桀之士因埶輔時作為權詐以相傾覆吳有孫武齊有孫臏魏有吳起秦有商鞅皆禽敵立勝垂著篇籍當此之時合從連衡轉相攻伐代為雌雄齊愍以技擊彊魏惠以武卒奮秦昭以銳士勝世方爭於功利而馳說者以孫吳為宗時唯孫卿明於王道而非之曰彼孫吳者上埶利而貴變詐施於暴亂昏嫚之國君臣有間上下離心政謀不良故可變而詐也夫仁人在上為下所卬猶子弟之衞父兄若手足之扞頭目何可當也鄰國望我歡若親戚芬若椒蘭顧視其上猶焚灼仇讎人情豈肯為其所惡而攻其所好哉故以桀攻桀猶有巧拙以桀詐堯若卵投石夫何幸之有詩曰武王載斾有虔秉鉞如火烈烈則莫我敢遏言以仁誼綏民者無敵於天下也若齊之技擊得一首則受賜金事小敵脆則媮可用也事鉅敵堅則渙然離矣是亡國之兵也魏氏武卒衣三屬之甲操十二石之弩負矢五十个置戈其上冠胄帶劒贏三日之糧日中而趍百里中試則復其户利其田宅如此則其地雖廣其稅必寡其氣力數年而衰是危國之兵也秦人其生民也陿阸其使民也酷烈劫之以埶隱之以阸狃之以賞慶道之以刑罰使其民所以要利於上者非戰無由也功賞相長五甲首而隸五家是最為有數故能四世有勝於天下然皆干賞蹈利之兵庸徒鬻賣之道耳未有安制矜節之理也故雖地廣兵彊鰓鰓常恐天下之一合而共軋已也至乎齊桓晉文之兵可謂入其域而有節制矣然猶未本仁義之綂也故齊之技擊不可以遇魏之武卒魏之武卒不可以直秦之銳士秦之銳士不可以當桓文之節制桓文之節制不可以敵湯武之仁義故曰善師者不陳善陳者不戰善戰者不敗善敗者不亡若夫舜脩百僚咎繇作士命以蠻夷猾夏寇賊姦軌而刑無所用所謂善師不陳者也湯武征伐陳師誓衆而放禽桀紂所謂善陳不戰者也齊桓南服彊楚使貢周室北伐山戎為燕開路存亡繼絶功為伯首所謂善戰不敗者也楚昭王遭闔廬之禍國滅出亡父老送之王曰父老反矣何患無君父老曰有君如是其賢也相與從之或犇走赴秦號哭請救秦人憐之為之出兵二國并力遂走吳師昭王返國所謂善敗不亡者也若秦因四世之勝據河山之阻任用白起王翦豺狼之徒奮其爪牙禽獵六國以并天下窮武極詐士民不附卒隸之徒還為敵讎猋起雲合果共軋之斯為下矣凡兵所以存亡繼絶救亂除害也故伊呂之將子孫有國與商周並至於末世苟任詐力以快貪殘爭城殺人盈城爭地殺人滿野孫吳商白之徒皆身誅戮於前而國滅亡於後報應之埶各以類至其道然矣漢興高祖躬神武之材行寛仁之厚總擥英雄以誅秦項任蕭曹之文用良平之謀騁陸酈之辯明叔孫通之儀文武相配大略舉焉天下旣定踵秦而置材官於郡國京師有南北軍之屯至武帝平百粤内增七校外有樓船皆歲時講肄脩武備云至元帝時以貢禹議始罷角抵而未正治兵振旅之事也古人有言天生五材民並用之廢一不可誰能去兵鞭扑不可弛於家刑罰不可廢於國征伐不可偃於天下用之有本末行之有逆順耳孔子曰工欲善其事必先利其器文德者帝王之利器威武者文德之輔助也夫文之所加者深則武之所服者大德之所施者博則威之所制者廣三代之盛至於刑錯兵寢者其本末有序帝王之極功也昔周之法建三典以刑邦國詰四方一曰刑新邦用輕典二曰刑平邦用中典三曰刑亂邦用重典五刑墨罪五百劓罪五百宫罪五百刖罪五百殺罪五百所謂刑平邦用中典者也凡殺人者踣諸市墨者使守門劓者使守關宫者使守内刖者使守囿完者使守積其奴男子入于罪隸女子入舂槁凡有爵者與七十者與未齓者皆不為奴周道旣衰穆王眊荒命甫侯度時作刑以詰四方墨罰之屬千劓罰之屬千髕罰之屬五百宫罰之屬三百大辟之罰其屬二百五刑之屬三千蓋多於平邦中典五百章所謂刑亂邦用重典者也春秋之時王道寖壞敎化不行子產相鄭而鑄刑書晉叔嚮非之曰昔先王議事以制不為刑辟懼民之有爭心也猶不可禁禦是故閑之以誼糾之以政行之以禮守之以信奉之以仁制為祿位以勸其從嚴斷刑罰以威其滛懼其未也故誨之以忠𢥠之以行敎之以務使之以和臨之以敬莅之以彊斷之以剛猶求聖哲之上明察之官忠信之長慈惠之師民於是乎可任使也而不生禍亂民知有辟則不忌於上並有爭心以徵於書而徼幸以成之弗可為矣夏有亂政而作禹刑商有亂政而作湯刑周有亂政而作九刑三辟之興皆叔世也今吾子相鄭國制參辟鑄刑書將以靖民不亦難乎詩曰儀式刑文王之德日靖四方又曰儀刑文王萬邦作孚如是何辟之有民知爭端矣將棄禮而徵於書錐刀之末將盡爭之亂獄滋豐貨賂並行終子之世鄭其敗虖子產報曰若吾子之言僑不材不能及子孫吾以救世也媮薄之政自是滋矣孔子傷之曰導之以德齊之以禮有恥且格導之以政齊之以刑民免而無恥禮樂不興則刑罰不中刑罰不中則民無所錯手足孟氏使陽膚為士師問於曾子亦曰上失其道民散乆矣如得其情則哀矜而勿喜陵夷至於戰國韓任申子秦用商鞅連相坐之法造參夷之誅增加肉刑大辟有鑿顚抽脅鑊亨之刑至於秦始皇兼吞戰國遂毁先王之法滅禮誼之官專任刑罰躬操文墨晝斷獄夜理書自程决事日縣石之一而姦邪並生赭衣塞路囹圄成市天下愁怨潰而叛之漢興高祖初入關約法三章曰殺人者死傷人及盜抵罪蠲削煩苛兆民大說其後四夷未附兵革未息三章之法不足以禦姦於是相國蕭何攈摭秦法取其宜於時者作律九章當孝惠高后時百姓新免毒蠚人欲長㓜養老蕭曹為相塡以無為從民之欲而不擾亂是以衣食滋殖刑罰用稀及孝文即位躬脩𤣥默勸趣農桑減省租賦而將相皆舊功臣少文多質懲惡亡秦之政論議務在寛厚恥言人之過失化行天下告訐之俗易吏安其官民樂其業畜積歲增戸口寖息風流篤厚禁罔疏闊選張釋之為廷尉罪疑者予民是以刑罰大省至於斷獄四百有刑錯之風即位十三年齊太倉令淳于公有罪當刑詔獄逮繫長安淳于公無男有五女當行會逮罵其女曰生子不生男緩急非有益也其少女緹縈自傷悲泣廼隨其父至長安上書曰妾父為吏齊中皆稱其廉平今坐法當刑妾傷夫死者不可復生刑者不可復屬雖後欲改過自新其道亡繇也妾願没入為官婢以贖父刑罪使得自新書奏天子天子憐悲其意遂下令曰制詔御史蓋聞有虞氏之時畫衣冠異章服以為戮而民弗犯何治之至也今法有肉刑三而姦不止其咎安在非乃朕德之薄而敎不明與吾甚自愧故夫訓道不純而愚民陷焉詩曰愷弟君子民之父母今人有過敎未施而刑已加焉或欲改行為善而道亡繇至朕甚憐之夫刑至斷支體刻肌膚終身不息何其刑之痛而不德也豈稱為民父母之意哉其除肉刑有以易之及令罪人各以輕重不亡逃有年而免具為令丞相張蒼御史大夫馮敬奏言肉刑所以禁姦所由來者乆矣陛下下明詔憐萬民之一有過被刑者終身不息及罪人欲改行為善而道亡繇至於盛德臣等所不及也臣謹議請定律曰諸當完者完為城旦舂當黥者髠鉗為城旦舂當劓者笞三百當斬左止者笞五百當斬右止及殺人先自告及吏坐受賕枉法守縣官財物而即盜之已論命復有笞罪者皆棄市罪人獄已決完為城旦舂滿三歲為鬼薪白粲鬼薪白粲一歲為隸臣妾隸臣妾一歲免為庶人隸臣妾滿二歲為司寇司寇一歲及作如司寇二歲皆免為庶人其亡逃及有罪耐以上不用此令前令之刑城旦舂歲而非禁錮者如完為城旦舂歲數以免臣昧死請制曰可是後外有輕刑之名内實殺人斬右止者又當死斬左止者笞五百當劓者笞三百率多死景帝元年下詔曰加笞與重罪無異幸而不死不可為人其定律笞五百曰三百笞三百曰二百猶尚不全至中六年又下詔曰加笞者或至死而笞未畢朕甚憐之其減笞三百曰二百笞二百曰一百又曰笞者所以敎之也其定箠令丞相劉舍御史大夫衞綰請笞者箠長五尺其本大一寸其竹也末薄半寸皆平其節當笞者笞臀毋得更人畢一罪乃更人自是笞者得全然酷吏猶以為威死刑旣重而生刑又輕民易犯之及至孝武即位外事四夷之功内盛耳目之好徵發煩數百姓貧耗窮民犯法酷吏擊斷姦軌不勝於是招進張湯趙禹之屬條定法令作見知故縱監臨部主之法緩深故之罪急縱出之誅其後姦猾巧法轉相比况禁罔寖密律令凡三百五十九章大辟四百九條千八百八十二事死罪決事比萬三千四百七十二事文書盈於几閣典者不能徧睹是以郡國承用者駮或罪同而論異姦吏因緣為市所欲活則傅生議所欲陷則予死比議者咸冤傷之宣帝自在閭閻而知其若此及即尊位廷史路溫舒上疏言秦有十失其一尚存治獄之吏是也語在溫舒傳上深愍焉廼下詔曰間者吏用法巧文寖深是朕之不德也夫決獄不當使有罪興邪不辜䝉戮父子悲恨朕甚傷之今遣廷史與郡鞠獄任輕祿薄其為置廷平秩六百石員四人其務平之以稱朕意於是選于定國為廷尉求明察寛恕黄霸等以為廷平季秋後請讞時上常幸宣室齋居而決事獄刑號為平矣時涿郡太守鄭昌上疏言聖王置諫爭之臣者非以崇德防逸豫之生也立法明刑者非以為治救衰亂之起也今明主躬垂明聽雖不置廷平獄將自正若開後嗣不若刪定律令律令一定愚民知所避姦吏無所弄矣今不正其本而置廷平以理其末也政衰聽怠則廷平將招權而為亂首矣宣帝未及脩正至元帝初立廼下詔曰夫法令者所以抑暴扶弱欲其難犯而易避也今律令煩多而不約自典文者不能分明而欲羅元元之不逮斯豈刑中之意哉其議律令可蠲除輕減者條奏唯在便安萬姓而已至成帝河平中復下詔曰甫刑云五刑之屬三千大辟之罰其屬二百今大辟之刑千有餘條律令煩多百有餘萬言竒請它比日以益滋自明習者不知所由欲以曉喻衆庶不亦難乎於以羅元元之民夭絶亡辜豈不哀哉其與中二千石二千石博士及明習律令者議減死刑及可蠲除約省者令較然易知條奏書不云乎惟刑之恤哉其審核之務準古法朕將盡心覽焉有司無仲山父將明之材不能因時廣宣主恩建立明制為一代之法而徒鉤摭微細毛舉數事以塞詔而已是以大議不立遂以至今議者或曰法難數變此庸人不逹疑塞治道聖智之所常患者也故略舉漢興以來法令稍定而合古便今者漢興之初雖有約法三章網漏吞舟之魚然其大辟尚有夷三族之令令曰當三族者皆先黥劓斬左右趾笞殺之梟其首菹其骨肉於市其誹謗詈詛者又先斷舌故謂之具五刑彭越韓信之屬皆受此誅至高后元年乃除三族罪祅言令孝文二年又詔丞相太尉御史法者治之正所以禁暴而衞善人也今犯法者已論而使無罪之父母妻子同產坐之及收朕甚弗取其議左右丞相周勃陳平奏言父母妻子同產相坐及收所以累其心使重犯法也收之之道所由來乆矣臣之愚計以為如其故便文帝復曰朕聞之法正則民慤罪當則民從且夫牧民而道之以善者吏也旣不能道又以不正之法罪之是法反害於民為暴者也朕未見其便宜孰計之平勃乃曰陛下幸加大惠於天下使有罪不收無罪不相坐甚盛德臣等所不及也臣等謹奉詔盡除收律相坐法其後新垣平謀為逆復行三族之誅由是言之風俗移易人性相近而習相遠信矣夫以孝文之仁平勃之知猶有過刑謬論如此甚也而況庸材溺於末流者乎周官有五聼八議三刺三宥三赦之法五聽一曰辭聽二曰色聽三曰氣聽四曰耳聽五曰目聽八議一曰議親二曰議故三曰議賢四曰議能五曰議功六曰議貴七曰議勤八曰議賔三刺一曰訊羣臣二曰訊羣吏三曰訊萬民三宥一曰弗識二曰過失三曰遺忘三赦一曰幼弱二曰老眊三曰憃愚凡囚上罪梏拲而桎中罪梏桎下罪梏王之同族拲有爵者桎以待弊高皇帝七年制詔御史獄之疑者吏或不敢決有罪者乆而不論無罪乆繫不決自今以來縣道官獄疑者各讞所屬二千石官二千石官以其罪名當報之所不能決者皆移廷尉廷尉亦當報之廷尉所不能決謹具為奏傅所當比律令以聞上恩如此吏猶不能奉宣故孝景中五年復下詔曰諸獄疑雖文致於法而於人心不厭者輒讞之其後獄吏復避微文遂其愚心至後元年又下詔曰獄重事也人有愚智官有上下獄疑者讞有令讞者已報讞而後不當讞者不為失自此之後獄刑益詳近於五聽三宥之意三年復下詔曰高年老長人所尊敬也鰥寡不屬逮者人所哀憐也其著令年八十以上八歲以下及孕者未乳師朱儒當鞠繫者頌繫之至孝宣元康四年又下詔曰朕念夫耆老之人髪齒墮落血氣旣衰亦無暴逆之心今或罹于文法執于囹圄不得終其年命朕甚憐之自今以來諸年八十非誣告殺傷人它皆勿坐至成帝鴻嘉元年定令年未滿七歲賊鬭殺人及犯殊死者上請廷尉以聞得減死合於三赦㓜弱老眊之人此皆法令稍定近古而便民者也孔子曰如有王者必世而後仁善人為國百年可以勝殘去殺矣言聖王承衰撥亂而起被民以徳教變而化之必世然後仁道成焉至於善人不入於室然猶百年勝殘去殺矣此為國者之程式也今漢道至盛歴世二百餘載考自昭宣元成哀平六世之閒斷獄殊死率歲千餘口而一人耐罪上至右止三倍有餘古人有言滿堂而飲酒有一人鄉隅而悲泣則一堂皆為之不樂王者之於天下譬猶一堂之上也故一人不得其平為之悽愴於心今郡國被刑而死者歲以萬數天下獄二千餘所其冤死者多少相覆獄不減一人此和氣所以未洽者也原獄刑所以蕃若此者禮敎不立刑法不明民多貧窮豪桀務私姦不輙得獄豻不平之所致也書云伯夷降典悊民惟刑言制禮以止刑猶隄之防溢水也今隄防陵遲禮制未立死刑過制生刑易犯饑寒並至窮斯濫溢豪桀擅私為之囊橐姦有所隱則狃而寖廣此刑之所以蕃也孔子曰古之知法者能省刑本也今之知法者不失有罪末矣又曰今之聽獄者求所以殺之古之聽獄者求所以生之與其殺不辜寧失有罪今之獄吏上下相驅以刻為明深者獲功名平者多後患諺曰鬻棺者欲歲之疫非憎人欲殺之利在於人死也今治獄吏欲陷害人亦猶此矣凡此五疾獄刑所以尤多者也自建武永平民亦新免兵革之禍人有樂生之慮與高惠之間同而政在抑彊扶弱朝無威福之臣邑無豪桀之俠以口率計斷獄少於成哀之間什八可謂淸矣然而未能稱意比隆於古者以其疾未盡除而刑本不正善乎孫卿之論刑也曰世俗之為說者以為治古者無肉刑有象刑墨黥之屬菲履赭衣而不純是不然矣以為治古則人莫觸罪邪豈獨無肉刑哉亦不待象刑矣以為人或觸罪矣而直輕其刑是殺人者不死而傷人者不刑也罪至重而刑至輕民無所畏亂莫大焉凡制刑之本將以禁暴惡且懲其末也殺人者不死傷人者不刑是惠暴而寛惡也故象刑非生於治古方起於亂今也凡爵列官職賞慶刑罰皆以類相從者也一物失稱亂之端也徳不稱位能不稱官賞不當功刑不當罪不祥莫大焉夫征暴誅悖治之威也殺人者死傷人者刑是百王之所同也未有知其所由來者也故治則刑重亂則刑輕犯治之罪固重犯亂之罪固輕也書云刑罰世重世輕此之謂也所謂象刑惟明者言象天道而作刑安有菲屨赭衣者哉孫卿之言旣然又因俗說而論之曰禹承堯舜之後自以德衰而制肉刑湯武順而行之者以俗薄於唐虞故也今漢承衰周暴秦極敝之流俗已薄於三代而行堯舜之刑是猶以鞿而御駻突違救時之宜矣且除肉刑者本欲以全民也今去髠鉗一等轉而入於大辟以死罔民失本惠矣故死者歲以萬數刑重之所致也至乎穿窬之盜忿怒傷人男女淫佚吏為姦臧若此之惡髠鉗之罰又不足以懲也故刑者歲十萬數民旣不畏又曾不恥刑輕之所生也故俗之能吏公以殺盜為威專殺者勝任奉法者不治亂名傷制不可勝條是以罔密而姦不塞刑蕃而民愈嫚必世而未仁百年而不勝殘誠以禮樂闕而刑不正也豈宜惟思所以淸原正本之論刪定律令籑二百章以應大辟其餘罪次於古當生今觸死者皆可募行肉刑及傷人與盜吏受賕枉法男女淫亂皆復古刑為三千章詆欺文致微細之法悉蠲除如此則刑可畏而禁易避吏不專殺法無二門輕重當罪民命得全合刑罰之中殷天人之和順稽古之制成時雍之化成康刑錯雖未可致孝文斷獄庶幾可及詩云宜民宜人受祿于天書曰立功立事可以永年言為政而宜於民者功成事立則受天祿而永年命所謂一人有慶萬民頼之者也前漢書卷二十三考證刑法志春振旅以搜○搜周禮及左傳原文俱作蒐穆王眊荒命甫侯○眊古文尚書作耄甫侯作吕侯髕罰之屬五百○按髕吕刑作剕周禮司刑亦作剕𢥠之以行注𢥠古竦字也○按左傳作聳之以行宣帝未及脩正○正監本訛政今改伯夷降典悊民惟刑注悊知也○按古文尚書作折民惟刑孔傳以斷字解之陸德明釋文曰折馬鄭王皆音悊馬云智也東京古文未行諸儒惟以今文為本故注從馬說所謂象刑惟明者○象刑監本訛蒙刑今改正前漢書卷二十三考證"}
{"id": "KR2a0007_024", "series": "KR2a0007", "text": "前漢書卷二十四上唐正議大夫行秘書少監琅邪縣開國子顏師古注洪範八政一曰食二曰貨食謂農殖嘉穀可食之物貨謂布帛可衣及金刀龜貝所以分財布利通有無者也二者生民之本興自神農之世斵木為耜煣木為耒耒耨之利以敎天下而食足日中為市致天下之民聚天下之貨交易而退各得其所而貨通食足貨通然後國實民富而敎化成黄帝以下通其變使民不倦堯命四子以敬授民時舜命后稷以黎民祖饑是為政首禹平洪水定九州制土田各因所生遠近賦入貢棐楙遷有無萬國作乂殷周之盛詩書所述要在安民富而敎之故易稱天地之大德曰生聖人之大寶曰位何以守位曰仁何以聚人曰財財者帝王所以聚人守位養成羣生奉順天德治國安民之本也故曰不患寡而患不均不患貧而患不安蓋均亡貧和亡寡安亡傾是以聖王域民築城郭以居之制廬井以均之開市肆以通之設庠序以敎之士農工商四民有業學以居位曰士闢土殖穀曰農作巧成器曰工通財鬻貨曰商聖王量能授事四民陳力受職故朝亡廢官邑亡敖民地亡曠土理民之道地著為本故必建步立畮正其經界六尺為步步百為畮畮百為夫夫三為屋屋三為井井方一里是為九夫八家共之各受私田百畮公田十畮是為八百八十畮餘二十畮以為廬舍出入相友守望相助疾病相救民是以和睦而敎化齊同力役生產可得而平也民受田上田夫百畮中田夫二百畮下田夫三百畮歲耕種者為不易上田休一歲者為一易中田休二歲者為再易下田三歲更耕之自爰其處農民户人已受田其家衆男為餘夫亦以口受田如比士工商家受田五口乃當農夫一人此謂平土可以為法者也若山林藪澤原陵淳鹵之地各以肥磽多少為差有賦有稅稅謂公田什一及工商衡虞之入也賦共車馬甲兵士徒之役充實府庫賜予之用稅給郊社宗廟百神之祀天子奉養百官祿食庶事之費民年二十受田六十歸田七十以上上所養也十歲以下上所長也十一以上上所彊也種穀必雜五種以備災害田中不得有樹用妨五穀力耕數耘收穫如寇盜之至還廬樹桑菜茹有畦𤓰瓠果蓏殖於疆易雞豚狗彘毋失其時女脩蠶織則五十可以衣帛七十可以食肉在壄曰廬在邑曰里五家為鄰五鄰為里四里為族五族為黨五黨為州五州為鄕鄕萬二千五百戸也鄰長位下士自此以上稍登一級至鄕而為卿也於里有序而鄉有庠序以明敎庠則行禮而視化焉春令民畢出在壄冬則畢入於邑其詩曰四之日舉止同我婦子饁彼南畮又曰十月蟋蟀入我牀下嗟我婦子聿為改歲入此室處所以順陰陽備寇賊習禮文也春將出民里胥平旦坐於右塾鄰長坐於左塾畢出然後歸夕亦如之入者必持薪樵輕重相分班白不提挈冬民旣入婦人同巷相從夜績女工一月得四十五日必相從者所以省費燎火同巧拙而合習俗也男女有不得其所者因相與歌詠各言其傷是月餘子亦在于序室八歲入小學學六甲五方書計之事始知室家長幼之節十五入大學學先聖禮樂而知朝廷君臣之禮其有秀異者移鄕學于庠序庠序之異者移國學于少學諸侯歲貢少學之異者於天子學于大學命曰造士行同能偶則别之以射然後爵命焉孟春之月羣居者將散行人振木鐸徇于路以采詩獻之大師比其音律以聞於天子故曰王者不窺牖戸而知天下此先王制土處民富而敎之之大略也故孔子曰道千乘之國敬事而信節用而愛人使民以時故民皆勸功樂業先公而後私其詩曰有渰淒淒興雲祁祁雨我公田遂及我私民三年耕則餘一年之畜衣食足而知榮辱廉讓生而爭訟息故三載考績孔子曰苟有用我者期月而已可也三年有成成此功也三考黜陟餘三年食進業曰登再登曰平餘六年食三登曰泰平二十七歲遺九年食然後王德流洽禮樂成焉故曰如有王者必世而後仁繇此道也周室旣衰暴君汚吏慢其經界繇役橫作政令不信上下相詐公田不治故魯宣公初稅畮春秋譏焉於是上貪民怨災害生而禍亂作陵夷至於戰國貴詐力而賤仁誼先富有而後禮讓是時李悝為魏文侯作盡地力之敎以為地方百里提封九萬頃除山澤邑居參分去一為田六百萬畮治田勤謹則畮益三升不勤則損亦如之地方百里之增減輙為粟百八十萬石矣又曰糴甚貴傷民甚賤傷農民傷則離散農傷則國貧故甚貴與甚賤其傷一也善為國者使民無傷而農益勸今一夫挾五口治田百畮歲收畮一石半為粟百五十石除十一之稅十五石餘百三十五石食人月一石半五人終歲為粟九十石餘有四十五石石三十為錢千三百五十除社閭嘗新春秋之祠用錢三百餘千五十衣人率用錢三百五人終歲用千五百不足四百五十不幸疾病死喪之費及上賦斂又未與此此農夫所以常困有不勸耕之心而令糴至於甚貴者也是故善平糴者必謹觀歲有上中下孰上孰其收自四餘四百石中孰自三餘三百石下孰自倍餘百石小饑則收百石中饑七十石大饑三十石故大孰則上糴三而舍一中孰則糴二下孰則糴一使民適足賈平則止小饑則發小孰之所斂中饑則發中孰之所斂大饑則發大孰之所斂而糶之故雖遇饑饉水旱糴不貴而民不散取有餘以補不足也行之魏國國以富彊及秦孝公用商君壞井田開仟伯急耕戰之賞雖非古道猶以務本之故傾鄰國而雄諸侯然王制遂滅僭差亡度庶人之富者累鉅萬而貧者食糟糠有國彊者兼州域而弱者喪社稷至於始皇遂幷天下内興功作外攘夷狄收泰半之賦發閭左之戍男子力耕不足糧饟女子紡績不足衣服竭天下之資財以奉其政猶未足以澹其欲也海内愁怨遂用潰畔漢興接秦之敝諸侯並起民失作業而大饑饉凡米石五千人相食死者過半高祖乃令民得賣子就食蜀漢天下旣定民亡蓋臧自天下不能具醇駟而將相或乘牛車上於是約法省禁輕田租什五而稅一量吏祿度官用以賦於民而山川園池市肆租稅之入自天子以至封君湯沐邑皆各為私奉養不領於天子之經費漕轉關東粟以給中都官歲不過數十萬石孝惠高后之間衣食滋殖文帝即位躬脩儉節思安百姓時民近戰國皆背本趨末賈誼說上曰筦子曰倉廪實而知禮節民不足而可治者自古及今未之嘗聞古之人曰一夫不耕或受之饑一女不織或受之寒生之有時而用之亡度則物力必屈古之治天下至孅至悉也故其畜積足恃今背本而趨末食者甚衆是天下之大殘也淫侈之俗日日以長是天下之大賊也殘賊公行莫之或止大命將泛莫之振救生之者甚少而靡之者甚多天下財產何得不蹷漢之為漢幾四十年矣公私之積猶可哀痛失時不雨民且狼顧歲惡不入請賣爵子旣聞耳矣安有為天下阽危者若是而上不驚者世之有饑穰天之行也禹湯被之矣即不幸有方二三千里之旱國胡以相恤卒然邊境有急數十百萬之衆國胡以餽之兵旱相乘天下大屈有勇力者聚徒而衡擊罷夫羸老易子而齩其骨政治未畢通也遠方之能疑者並舉而爭起矣廼駭而圖之豈將有及乎夫積貯者天下之大命也苟粟多而財有餘何為而不成以攻則取以守則固以戰則勝懷敵附遠何招而不至今毆民而歸之農皆著於本使天下各食其力末技游食之民轉而緣南畮則畜積足而人樂其所矣可以為富安天下而直為此廩廩也竊為陛下惜之於是上感誼言始開藉田躬耕以勸百姓鼂錯復說上曰聖王在上而民不凍饑者非能耕而食之織而衣之也為開其資財之道也故堯禹有九年之水湯有七年之旱而國亡捐瘠者以畜積多而備先具也今海内為一土地人民之衆不避湯禹加以亡天災數年之水旱而蓄積未及者何也地有遺利民有餘力生穀之土未盡墾山澤之利未盡出也游食之民未盡歸農也民貧則姦邪生貧生於不足不足生於不農不農則不地著不地著則離鄉輕家民如鳥獸雖有高城深池嚴法重刑猶不能禁也夫寒之於衣不待輕煖饑之於食不待甘㫖饑寒至身不顧廉恥人情一日不再食則饑終歲不製衣則寒夫腹饑不得食膚寒不得衣雖慈母不能保其子君安能以有其民哉明主知其然也故務民於農桑薄賦斂廣畜積以實倉廩備水旱故民可得而有也民者在上所以牧之趨利如水走下四方亡擇也夫珠玉金銀饑不可食寒不可衣然而衆貴之者以上用之故也其為物輕微易臧在於把握可以周海内而亡饑寒之患此令臣輕背其主而民易去其鄉盜賊有所勸亡逃者得輕資也粟米布帛生於地長於時聚於力非可一日成也數石之重中人弗勝不為姦邪所利一日弗得而饑寒至是故明君貴五穀而賤金玉今農夫五口之家其服役者不下二人其能耕者不過百畮百畮之收不過百石春耕夏耘秋穫冬藏伐薪樵治官府給繇役春不得避風塵夏不得避暑熱秋不得避隂雨冬不得避寒凍四時之間亡日休息又私自送往迎來弔死問疾養孤長幼在其中勤苦如此尚復被水旱之災急政暴虐賦斂不時朝令而暮改當具有者半賈而賣亡者取倍稱之息於是有賣田宅鬻子孫以償責者矣而商賈大者積貯倍息小者坐列販賣操其竒贏日游都市乘上之急所賣必倍故其男不耕耘女不蠶織衣必文采食必粱肉亡農夫之苦有仟伯之得因其富厚交通王侯力過吏埶以利相傾千里游敖冠蓋相望乘堅策肥履絲曵縞此商人所以兼并農人農人所以流亡者也今法律賤商人商人已富貴矣尊農夫農夫已貧賤矣故俗之所貴主之所賤也吏之所卑法之所尊也上下相反好惡乖迕而欲國富法立不可得也方今之務莫若使民務農而已矣欲民務農在於貴粟貴粟之道在於使民以粟為賞罰今募天下入粟縣官得以拜爵得以除罪如此富人有爵農民有錢粟有所渫夫能入粟以受爵皆有餘者也取於有餘以供上用則貧民之賦可損所謂損有餘補不足令出而民利者也順於民心所補者三一曰主用足二曰民賦少三曰勸農功今令民有車騎馬一匹者復卒三人車騎者天下武備也故為復卒神農之敎曰有石城十仞湯池百步帶甲百萬而亡粟弗能守也以是觀之粟者王者大用政之本務令民入粟受爵至五大夫以上廼復一人耳此其與騎馬之功相去遠矣爵者上之所擅出於口而亡窮粟者民之所種生於地而不乏夫得高爵與免罪人之所甚欲也使天下人入粟於邊以受爵免罪不過三歲塞下之粟必多矣於是文帝從錯之言令民入粟邊六百石爵上造稍增至四千石為五大夫萬二千石為大庶長各以多少級數有差錯復奏言陛下幸使天下入粟塞下以拜爵甚大惠也竊恐塞卒之食不足用大渫天下粟邊食足以支五歲可令入粟郡縣矣足支一歲以上可時赦勿收農民租如此德澤加於萬民民俞勤農時有軍役若遭水旱民不困乏天下安寧歲孰且美則民大富樂矣上復從其言廼下詔賜民十二年租稅之半明年遂除民田之租稅後十三歲孝景二年令民半出田租三十而稅一也其後上郡以西旱復修賣爵令而裁其賈以招民及徒復作得輸粟於縣官以除罪始造苑馬以廣用宫室列館車馬益增脩矣然婁敕有司以農為務民遂樂業至武帝之初七十年間國家亡事非遇水旱則民人給家足都鄙廩庾盡滿而府庫餘財京師之錢累百鉅萬貫朽而不可校太倉之粟陳陳相因充溢露積於外腐敗不可食衆庶街巷有馬仟伯之間成羣乘牸牝者擯而不得會聚守閭閻者食粱肉為吏者長子孫居官者以為姓號人人自愛而重犯法先行誼而黜媿辱焉於是罔疏而民富役財驕溢或至幷兼豪黨之徒以武斷於鄉曲宗室有土公卿大夫以下爭於奢侈室廬車服僭上亡限物盛而衰固其變也是後外事四夷内興功利役費並興而民去本董仲舒說上曰春秋它穀不書至於麥禾不成則書之以此見聖人於五穀最重麥與禾也今闗中俗不好種麥是歲失春秋之所重而損生民之具也願陛下幸詔大司農使闗中民益種宿麥令毋後時又言古者稅民不過什一其求易共使民不過三日其力易足民財内足以養老盡孝外足以事上共稅下足以畜妻子極愛故民說從上至秦則不然用商鞅之法改帝王之制除井田民得賣買富者田連仟伯貧者亡立錐之地又顓川澤之利管山林之饒荒淫越制踰侈以相高邑有人君之尊里有公侯之富小民安得不困又加月為更卒已復為正一歲屯戍一歲力役三十倍於古田租口賦鹽鐵之利二十倍於古或耕豪民之田見稅什五故貧民常衣牛馬之衣而食犬彘之食重以貪暴之吏刑戮妄加民愁亡聊亡逃山林轉為盜賊赭衣半道斷獄歲以千萬數漢興循而未改古井田法雖難卒行宜少近古限民名田以澹不足塞幷兼之路鹽鐵皆歸於民去奴婢除專殺之威薄賦斂省繇役以寛民力然後可善治也仲舒死後功費愈甚天下虛耗人復相食武帝末年悔征伐之事廼封丞相為富民侯下詔曰方今之務在於力農以趙過為搜粟都尉過能為代田一畮三甽歲代處故曰代田古法也后稷始甽田以二耜為耦廣尺深尺曰甽長終畮一畮三甽一夫三百甽而播種於三甽中苗生葉以上稍耨隴草因隤其土以附苗根故其詩曰或芸或芓黍稷儗儗芸除草也芓附根也言苗稍壯每耨輙附根比盛暑隴盡而根深能風與旱故儗儗而盛也其耕耘下種田器皆有便巧率十二夫為田一井一屋故畮五頃用耦犂二牛三人一歲之收常過縵田畮一斛以上善者倍之過使敎田太常三輔大農置工巧奴與從事為作田器二千石遣令長三老力田及里父老善田者受田器學耕種養苗狀民或苦少牛亡以趨澤故平都令光教過以人輓犂過奏光以為丞教民相與庸輓犂率多人者田日三十畮少者十三畮以故田多墾闢過試以離宫卒田其宫壖地課得穀皆多其旁田畮一斛以上令命家田三輔公田又教邊郡及居延城是後邊城河東𢎞農三輔太常民皆便代田用力少而得穀多至昭帝時流民稍還田野益闢頗有畜積宣帝即位用吏多選賢良百姓安土歲數豐穰穀至石五錢農人少利時大司農中丞耿壽昌以善為算能商功利得幸於上五鳳中奏言故事歲漕闗東穀四百萬斛以給京師用卒六萬人宜糴三輔𢎞農河東上黨太原郡穀足供京師可以省闗東漕卒過半又白增海租三倍天子皆從其計御史大夫蕭望之奏言故御史屬徐宫家在東萊言徃年加海租魚不出長老皆言武帝時縣官嘗自漁海魚不出後復予民魚廼出夫隂陽之感物類相應萬事盡然今壽昌欲近糴漕闗内之穀築倉治船費直二萬萬餘有動衆之功恐生旱氣民被其災壽昌習於商功分銖之事其深計遠慮誠未足任宜且如故上不聽漕事果便壽昌遂白令邊郡皆築倉以穀賤時增其賈而糴以利農穀貴時減賈而糶名曰常平倉民便之上廼下詔賜壽昌爵闗内侯而蔡癸以好農使勸郡國至大官元帝即位天下大水闗東郡十一尤甚二年齊地饑穀石三百餘民多餓死琅邪郡人相食在位諸儒多言鹽鐵官及北假田官常平倉可罷毋與民爭利上從其議皆罷之又罷建章甘泉宫衞角抵齊三服官省禁苑以予貧民減諸侯王廟衞卒半又減闗中卒五百人轉穀振貸窮乏其後用度不足獨復鹽鐵官成帝時天下亡兵革之事號為安樂然俗奢侈不以畜聚為意永始二年梁國平原郡比年傷水災人相食刺史守相坐免哀帝即位師丹輔政建言古之聖王莫不設井田然後治廼可平孝文皇帝承亡周亂秦兵革之後天下空虛故務勸農桑帥以節儉民始充實未有幷兼之害故不為民田及奴婢為限今累世承平豪富吏民訾數鉅萬而貧弱兪困蓋君子為政貴因循而重改作然所以有改者將以救急也亦未可詳宜略為限天子下其議丞相孔光大司空何武奏請諸侯王列侯皆得名田國中列侯在長安公主名田縣道及闗内侯吏民名田皆毋過三十頃諸侯王奴婢二百人列侯公主百人關内侯吏民三十人期盡三年犯者没入官時田宅奴婢賈為減賤丁傅用事董賢隆貴皆不便也詔書且須後遂寢不行宮室苑囿府庫之臧已侈百姓訾富雖不及文景然天下户口最盛矣平帝崩王莽居攝遂簒位王莽因漢承平之業匈奴稱藩百蠻賓服舟車所通盡為臣妾府庫百官之富天下晏然莽一朝有之其心意未滿陿小漢家制度以為疏闊宣帝始賜單于印璽與天子同而西南夷鉤町稱王莽乃遣使易單于印貶鉤町王為侯二方始怨侵犯邊境莽遂興師發三十萬衆欲同時十道並出一舉滅匈奴募發天下囚徒丁男甲卒轉委輸兵器自負海江淮而至北邊使者馳傳督趣海内擾矣又動欲慕古不度時宜分裂州郡改職作官下令曰漢氏減輕田租三十而稅一常有更賦罷癃咸出而豪民侵陵分田刼假厥名三十實什稅五也富者質而為邪貧者窮而為姦俱陷於辜刑用不錯今更名天下田曰王田奴婢曰私屬皆不得賣買其男口不滿八而田過一井者分餘田與九族鄉黨犯令法至死制度又不定吏緣為姦天下謷謷然陷刑者衆後三歲莽知民愁下詔諸食王田及私屬皆得賣買勿拘以法然刑罰深刻它政誖亂邊兵二十餘萬人仰縣官衣食用度不足數横賦斂民兪貧困常苦枯旱亡有平歲穀賈翔貴末年盜賊羣起發軍擊之將吏放縱於外北邊及青徐地人相食雒陽以東米石二千莽遣三公將軍開東方諸倉振貸窮乏又分遣大夫謁者敎民煮木為酪酪不可食重為煩擾流民入關者數十萬人置養澹官以稟之吏盜其稟饑死者什七八莽恥為政所致廼下詔曰予遭陽九之阸百六之會枯旱霜蝗饑饉薦臻蠻夷猾夏寇賊姦軌百姓流離予甚悼之害氣將究矣歲為此言以至於亡前漢書卷二十四上前漢書卷二十四上考證食貨志上煣木為耒○宋祁曰當為揉木云云○按揉者必以火熨則其字從火亦未為非古字不傳于今者甚多他書引經與本文異者具有當存之以為經文古今異同之考不得据今經而駁古史也宋祁說未必然又按宋本宋祁語至當為揉木而止無玉篇以下云云今據凌本添餘二十畮以為廬舍○按井田畝數何休注公羊趙岐注孟子范寗注穀梁皆本此志之說惟鄭康成毛詩箋稍為不同詳見甫田孔疏其家衆男為餘夫亦以口受田如比○馬端臨曰志言受田之法與大司徒遂人所言畧同但言餘夫受田如比孟子言餘夫二十五畝朱子注俟其壯有室然後更受百畝之地則此二十五畝者十六以後十九以前所受田也學六甲五方書計之事注臣瓚云云○顧炎武曰六甲者四時六十甲子之類五方者九州嶽凟列國之名書者六書計者九數瓚說未盡移國學于少學○按少學即小學也下文諸侯歲貢少學之異者亦然及秦孝公用商君壞井田開阡伯注阡伯田間之道也○朱子開阡陌辨曰說者皆以開為開置之開言秦廢井田而始置阡陌非也按阡陌舊說謂田間之道蓋即周禮所云遂上之徑溝上之畛洫上之涂澮上之道也其水陸占地不為田者頗多先王非不惜而虛棄之所以正疆界止侵爭時蓄洩備水旱為永久之計也商君行茍且之政但見田為阡陌所束而耕者限于百畝是以奮然開之以盡人力地利故秦紀鞅傳皆云為田開阡陌封疆而賦稅平蔡澤亦曰决裂阡陌以靜生民之業也自天子以至封君湯沐邑○宋祁曰自天子當作自天下○按文如作自天下以至封君湯沐邑甚為不協宋意因下文言不領於天子之經費遂疑此作自天下耳又按史記平凖書原文云自天子以至封君湯沐邑皆各為私奉養不領於天下之經費文義甚順蓋大司農掌天下之經費若畿輔以内之山川園池市肆租稅則盡入少府為天子私藏其封君湯沐邑又各收以自供俱不領於大司農也此志作天子之經費子字係傳冩之訛好惡乖迕○惡監本訛逆從宋本改正漢興循而未改○馬端臨曰史既言高祖省賦而復言鹽鐡之賦仍秦者蓋當時封國至多山澤之利在諸侯王國者皆循秦賦法取以自豐非縣官經費所領也以趙過為搜粟都尉○搜監本訛􁀙今改正按百官表作騪用耦犁二牛三人○按周禮里宰賈疏曰周時未有牛耕至漢時趙過始敎民牛耕今鄭云合牛耦可知者或周末兼有牛耕至趙過乃絶人耦又按葉少蘊曰古耕而不犁後世變為犂法耦用人犁用牛過特為增損其數耳非用牛自過始也周必大曰疑耕犁起於春秋之世孔子有犁牛之言冉耕字伯牛月令出土牛示農耕早晩按葉周二說是但謂古耕而不犁耕犁起於春秋亦恐未確古藉田之禮曰三推不用犁安用推乎故平都令光敎過以人輓犁○按以人代牛輓犁始此唐夏州都督王方翼為耦耕法張機楗力省而見功多宋武允成獻踏犁不用牛以人力運之皆人輓犁之遺式也課得穀皆多其旁田畮一斛以上○顧炎武曰蓋壖地乃乆不耕之地地力有餘其收必多所以作代田之法也陿小漢家制度以為疏濶注師古曰莽以漢家制度為泰疏濶而更之令陿小○按顔注非也蓋陿小者即鄙陋之意言鄙陋漢制謂為疏濶不詳備也前漢書卷二十四上考證前漢書卷二十四下唐正議大夫行秘書少監琅琊縣開國子顏師古注凡貨金錢布帛之用夏殷以前其詳靡記云太公為周立九府圜法黄金方寸而重一斤錢圜函方輕重以銖布帛廣二尺二寸為幅長四丈為匹故貨寶於金利於刀流於泉布於布束於帛太公退又行之於齊至管仲相桓公通輕重之權曰歲有凶穰故穀有貴賤令有緩急故物有輕重人君不理則畜賈游於市乘民之不給百倍其本矣故萬乘之國必有萬金之賈千乘之國必有千金之賈者利有所幷也計本量委則足矣然而民有饑餓者榖有所臧也民有餘則輕之故人君斂之以輕民不足則重之故人君散之以重凡輕重斂散之以時則凖平使萬室之邑必有萬鍾之臧臧繈千萬千室之邑必有千鍾之臧臧繈百萬春以奉耕夏以奉耘耒耜器械種饟糧食必取澹焉故大賈畜家不得豪奪吾民矣桓公遂用區區之齊合諸侯顯伯名其後百餘年周景王時患錢輕將更鑄大錢單穆公曰不可古者天降災戾於是乎量資幣權輕重以救民民患輕則為之作重幣以行之於是有母權子而行民皆得焉若不堪重則多作輕而行之亦不廢重於是乎有子權母而行小大利之今王廢輕而作重民失其資能無匱乎民若匱王用將有所乏乏將厚取於民民不給將有遠志是離民也且絶民用以實王府猶塞川原為潢洿也竭亡日矣王其圖之弗聽卒鑄大錢文曰寶貨肉好皆有周郭以勸農澹不足百姓蒙利焉秦幷天下幣為二等黄金以溢為名上幣銅錢質如周錢文曰半兩重如其文而珠玉龜貝銀錫之屬為器飾寶臧不為幣然各隨時而輕重無常漢興以為秦錢重難用更令民鑄莢錢黄金一斤而不軌逐利之民畜積餘贏以稽市物痛騰躍米至石萬錢馬至匹百金天下已平高祖乃令賈人不得衣絲乘車重稅租以困辱之孝惠高后時為天下初定復弛商賈之律然市井子孫亦不得為官吏孝文五年為錢益多而輕乃更鑄四銖錢其文為半兩除盜鑄錢令使民放鑄賈誼諫曰法使天下公得顧租鑄銅錫為錢敢雜以鉛鐵為它巧者其罪黥然鑄錢之情非殽雜為巧則不可得贏而殽之甚微為利甚厚夫事有召禍而法有起姦今令細民人操造幣之埶各隱屛而鑄作因欲禁其厚利微姦雖黥罪日報其埶不止廼者民人抵罪多者一縣百數及吏之所疑榜笞奔走者甚衆夫縣法以誘民使入陷阱孰積於此曩禁鑄錢死罪積下今公鑄錢黥罪積下為法若此上何頼焉又民用錢郡縣不同或用輕錢百加若干或用重錢平稱不受法錢不立吏急而壹之虖則大為煩苛而力不能勝縱而弗呵虖則市肆異用錢文大亂苟非其術何鄉而可哉今農事棄捐而采銅者日蕃釋其耒耨冶鎔炊炭姦錢日多五穀不為多善人怵而為姦邪愿民陷而之刑戮刑戮將甚不詳奈何而忽國知患此吏議必曰禁之禁之不得其術其傷必大令禁鑄錢則錢必重重則其利深盜鑄如雲而起棄市之罪又不足以禁矣姦數不勝而法禁數潰銅使之然也故銅布於天下其為禍博矣今博禍可除而七福可致也何謂七福上收銅勿令布則民不鑄錢黥罪不積一矣偽錢不蕃民不相疑二矣采銅鑄作者反於耕田三矣銅畢歸於上上挾銅積㠯御輕重錢輕則㠯術斂之重則㠯術散之貨物必平四矣㠯作兵器㠯假䝿臣多少有制用别䝿賤五矣㠯臨萬貨㠯調盈虛㠯收竒羡則官富貴而末民困六矣制吾棄財㠯與匈奴逐爭其民則敵必懷七矣故善為天下者因禍而為福轉敗而為功今久退七福而行博禍臣誠傷之上不聽是時吳㠯諸侯即山鑄錢富埓天子後卒叛逆鄧通大夫也㠯鑄錢財過王者故吳鄧錢布天下武帝因文景之畜忿胡粤之害即位數年嚴助朱買臣等招徠東甌事兩粤江淮之間蕭然煩費矣唐蒙司馬相如始開西南夷鑿山通道千餘里㠯廣巴蜀巴蜀之民罷焉彭吳穿穢貊朝鮮置滄海郡則燕齊之間靡然發動及王恢謀馬邑匈奴絶和親侵擾北邊兵連而不解天下共其勞干戈日滋行者齎居者送中外騷擾相奉百姓抏敝以巧法財賂衰耗而不澹入物者補官出貨者除罪選舉陵夷廉恥相冒武力進用法嚴令具興利之臣自此而始其後衞青歲以數萬騎出擊匈奴遂取河南地築朔方時又通西南夷道作者數萬人千里負擔餽饟率十餘鍾致一石散幣於卭僰㠯輯之數歲而道不通蠻夷因㠯數攻吏發兵誅之悉巴蜀租賦不足以更之廼募豪民田南夷入粟縣官而内受錢於都内東置滄海郡人徒之費疑於南夷又興十餘萬人築衞朔方轉漕甚遠自山東咸被其勞費數十百鉅萬府庫並虛廼募民能入奴婢得以終身復為郎增秩及入羊為郎始於此此後四年衞青比歲十餘萬衆擊胡斬捕首虜之士受賜黄金二十餘萬斤而漢軍士馬死者十餘萬兵甲轉漕之費不與焉於是大司農陳臧錢經用賦稅既竭不足以奉戰士有司請令民得買爵及贖禁錮免臧罪請置賞官名曰武功爵級十七萬凡直三十餘萬金諸買武功爵官首者試補吏先除千夫如五大夫其有罪又減二等爵得至樂卿㠯顯軍功軍功多用超等大者封侯卿大夫小者郎吏道雜而多端則官職耗廢自公孫𢎞以春秋之義繩臣下取漢相張湯以峻文決理為廷尉於是見知之法生而廢格沮誹窮治之獄用矣其明年淮南衡山江都王謀反迹見而公卿尋端治之竟其黨與坐而死者數萬人吏益慘急而法令察當是時招尊方正賢良文學之士或至公卿大夫公孫宏以宰相布被食不重味為下先然而無益於俗稍務於功利矣其明年票騎仍再出擊胡大克獲渾邪王率數萬衆來降於是漢發車三萬兩迎之既至受賞賜及有功之士是歲費凡百餘鉅萬先是十餘歲河決灌梁楚地固已數困而緣河之郡隄塞河輙壞決費不可勝計其後番係欲省底柱之漕穿汾河渠以為溉田鄭當時為渭漕回遠鑿漕直渠自長安至華隂而朔方亦穿溉渠作者各數萬人歴二三期而功未就費亦各以鉅萬十數天子為伐胡故盛養馬馬之徃來食長安者數萬匹卒掌者關中不足廼調旁近郡而胡降者數萬人皆得厚賞衣食仰給縣官縣官不給天子乃損膳解乘輿駟出御府禁臧以澹之其明年山東被水災民多饑乏於是天子遣使虛郡國倉廩以振貧猶不足又募豪富人相假貸尚不能相救廼徙貧民於關以西及充朔方以南新秦中七十餘萬口衣食皆仰給於縣官數歲貸與產業使者分部䕶冠蓋相望費以億計縣官大空而富商賈或滯財役貧轉轂百數廢居居邑封君皆氐首仰給焉冶鑄䰞鹽財或累萬金而不佐公家之急黎民重困於是天子與公卿議更造錢幣以澹用而摧浮淫幷兼之徒是時禁苑有白鹿而少府多銀錫自孝文更造四銖錢至是歲四十餘年從建元以來用少縣官往往即多銅山而鑄錢民亦盜鑄不可勝數錢益多而輕物益少而䝿有司言曰古者皮幣諸侯以聘享金有三等黄金為上白金為中赤金為下今半兩錢法重四銖而姦或盜摩錢質而取鋊錢益輕薄而物䝿則遠方用幣煩費不省乃以白鹿皮方尺緣以繢為皮幣直四十萬王侯宗室朝覲聘享必以皮幣薦璧然後得行又造銀錫白金以為天用莫如龍地用莫如馬人用莫如龜故白金三品其一曰重八兩圜之其文龍名白撰直三千二曰以重差小方之其文馬直五百三曰復小橢之其文龜直三百令縣官銷半兩錢更鑄三銖錢重如其文盜鑄諸金錢罪皆死而吏民之犯者不可勝數於是以東郭咸陽孔僅為大農丞領鹽鐵事而桑𢎞羊貴幸咸陽齊之大䰞鹽孔僅南陽大冶皆致產累千金故鄭當時進言之𢎞羊洛陽賈人之子以心計年十三侍中故三人言利事析秋豪矣法既益嚴吏多廢免兵革數動民多買復及五大夫千夫徵發之士益鮮於是除千夫五大夫為吏不欲者出馬故吏皆適令伐棘上林作昆明池其明年大將軍票騎大出擊胡賞賜五十萬金軍馬死者十餘萬匹轉漕車甲之費不與焉是時財匱戰士頗不得祿矣有司言三銖錢輕輕錢易作姦詐廼更請郡國鑄五銖錢周郭其質令不可得摩取鋊大農上鹽鐵丞孔僅咸陽言山海天地之臧宜屬少府陛下弗私以屬大農佐賦願募民自給費因官器作䰞鹽官與牢盆浮食竒民欲擅斡山海之貨以致富羡役利細民其沮事之議不可勝聽敢私鑄鐵器䰞鹽者釱左趾没入其器物郡不出鐵者置小鐵官使屬在所縣使僅咸陽乘傳舉行天下鹽鐵作官府除故鹽鐵家富者為吏吏益多賈人矣商賈以幣之變多積貨逐利於是公卿言郡國頗被災害貧民無產業者募徙廣饒之地陛下損膳省用出禁錢以振元元寛貸而民不齊出南畝商賈滋衆貧者畜積無有仰縣官異時算軺車賈人之緍錢皆有差下請算如故諸賈人末作貰貸賣買居邑貯積諸物及商以取利者雖無市籍各以其物自占率緍錢二千而算一諸作有租及鑄率緍錢四千算一非吏比者三老北邊騎士軺車一算商賈人軺車二算船五丈以上一算匿不自占占不悉戍邊一歲没入緍錢有能吿者以其半畀之賈人有市籍及家屬皆無得名田以便農敢犯令没入田貨是時豪富皆爭匿財唯卜式數求入財以助縣官天子廼超拜式為中郎賜爵左庶長田十頃布吿天下以風百姓初式不願為官上强拜之稍遷至齊相語自在其傳孔僅使天下鑄作器三年中至大司農列於九卿而桑𢎞羊為大司農中丞管諸會計事稍稍置均輸以通貨物始令吏得入穀補官郎至六百石自造白金五銖錢後五歲而赦吏民之坐盜鑄金錢死者數十萬人其不發覺相殺者不可勝計赦自出者百餘萬人然不能半自出天下大氐無慮皆鑄金錢矣犯法者衆吏不能盡誅於是遣博士褚大徐偃等分行郡國舉幷兼之徒守相為利者而御史大夫張湯方䝿用事減宣杜周等為中丞義縱尹齊王溫舒等用急刻為九卿直指夏蘭之屬始出而大農顏異誅矣初異為濟南亭長以廉直稍遷至九卿上與湯既造白鹿皮幣問異異曰今王侯朝賀以倉璧直數千而其皮薦反四十萬本末不相稱天子不說湯又與異有隙及人有告異以它議事下湯治異異與客語客語初令下有不便者異不應微反脣湯奏當異九卿見令不便不入言而腹非論死自是後有腹非之法比而公卿大夫多諂諛取容天子旣下緍錢令而尊卜式百姓終莫分財佐縣官於是告緍錢縱矣郡國鑄錢民多姦鑄錢多輕而公卿請令京師鑄官赤仄一當五賦官用非赤仄不得行白金稍賤民弗寶用縣官以令禁之無益歲餘終廢不行是歲湯死而民不思其後二歲赤仄錢賤民巧法用之不便又廢於是悉禁郡國毋鑄錢專令上林三官鑄錢既多而令天下非三官錢不得行諸郡國前所鑄錢皆廢銷之輸入其銅三官而民之鑄錢益少計其費不能相當唯眞工大姦廼盜為之楊可告緍徧天下中家以上大氐皆遇告杜周治之獄少反者廼分遣御史廷尉正監分曹往往即治郡國緍錢得民財物以億計奴婢以千萬數田大縣數百頃小縣百餘頃宅亦如之於是商賈中家以上大氐破民婾甘食好衣不事畜臧之業而縣官以鹽鐡緍錢之故用少饒矣益廣關置左右輔初大農幹鹽鐵官布多置水衡欲以主鹽鐵及楊可告緍上林財物衆廼令水衡主上林上林既充滿益廣是時粤欲與漢用船戰逐廼大脩昆明池列舘環之治樓船高十餘丈旗織加其上甚壯於是天子感之廼作柏梁臺高數十丈宫室之脩繇此日麗廼分緍錢諸官而水衡少府太僕大農各置農官往往即郡縣比没入田田之其没入奴婢分諸苑養狗馬禽獸及與諸官官益雜置多徒奴婢衆而下河漕度四百萬石及官自糴廼足所忠言世家子弟富人或鬭雞走狗馬弋獵博戲亂齊民廼徵諸犯令相引數千人名曰株送徒入財者得補郎郎選衰矣是時山東被河災及歲不登數年人或相食方二三千里天子憐之令饑民得流就食江淮間欲留留處使者冠蓋相屬於道䕶之下巴蜀粟以振焉明年天子始出巡郡國東度河河東守不意行至不辯自殺行西踰隴卒從官不得食隴西守自殺於是上北出蕭關從數萬騎行獵新秦中以勒邊兵而歸新秦中或千里無亭徼於是誅北地太守以下而令民得畜邊縣官假馬母三歲而歸及息什一以除吿緍用充入新秦中既得寶鼎立后土泰一祠公卿白議封禪事而郡國皆豫治道脩繕故宮及當馳道縣縣治宮儲設共具而望幸明年南粤反西羌侵邊天子為山東不澹赦天下囚因南方樓船士二十餘萬人擊粤發三河以西騎擊羌又數萬人渡河築令居初置張掖酒泉郡而上郡朔方西河河西開田官斥塞卒六十萬人戍田之中國繕道餽糧遠者三千近者千餘里皆仰給大農邊兵不足廼發武庫工官兵器以澹之車騎馬乏縣官錢少買馬難得廼著令令封君以下至三百石吏以上差出牡馬天下亭亭有畜字馬歲課息齊相卜式上書願父子死南粤天子下詔襃揚賜爵關内侯黄金四十斤田十頃布吿天下天下莫應列侯以百數皆莫求從軍至飲酎少府省金而列侯坐酎金失侯者百餘人廼拜卜式為御史大夫式既在位見郡國多不便縣官作鹽鐵器苦惡賈䝿或彊令民買之而船有算商者少物䝿廼因孔僅言船算事上不說漢連出兵三歲誅羌滅兩粤番禺以西至蜀南者置初郡十七且以其故俗治無賦稅南陽漢中以往各以地比給初郡吏卒奉食幣物傳車馬被具而初郡又時時小反殺吏漢發南方吏卒往誅之間歲萬餘人費皆仰大農大農以均輸調鹽鐵助賦故能澹之然兵所過縣縣以為訾給毋乏而已不敢言輕賦法矣其明年元封元年卜式貶為太子太傅而桑𢎞羊為治粟都尉領大農盡代僅斡天下鹽鐵𢎞羊以諸官各自市相爭物以故騰躍而天下賦輸或不償其僦費廼請置大農部丞數十人分部主郡國各往往置均輸鹽鐵官令遠方各以其物如異時商賈所轉販者為賦而相灌輸置平凖於京師都受天下委輸召工官治車諸器皆仰給大農大農諸官盡籠天下之貨物䝿則賣之賤則買之如此富商大賈亡所牟大利則反本而萬物不得騰躍故抑天下之物名曰平凖天子以為然而許之於是天子北至朔方東封泰山巡海上旁北邊以歸所過賞賜用帛百餘萬匹錢金以鉅萬計皆取足大農𢎞羊又請令民得入粟補吏及罪以贖令民入粟甘泉各有差以復終身不復告緍它郡各輸急處而諸農各致粟山東漕益歲六百萬石一歲之中太倉甘泉倉滿邊餘穀諸均輸帛五百萬匹民不益賦而天下用饒於是𢎞羊賜爵左庶長黄金者再百焉是歲小旱上令百官求雨卜式言曰縣官當食租衣稅而已今𢎞羊令吏坐市列販物求利亨𢎞羊天乃雨久之武帝疾病拜𢎞羊為御史大夫昭帝即位六年詔郡國舉賢良文學之士問以民所疾苦敎化之要皆對願罷鹽鐵酒𣙜均輸官母與天下爭利視以儉節然後敎化可興𢎞羊難以為此國家大業所以制四夷安邊足用之本不可廢也廼與丞相千秋共奏罷酒酤𢎞羊自以為國興大利伐其功欲為子弟得官怨望大將軍霍光遂與上官桀等謀反誅滅宣元成哀平五世亡所變改元帝時嘗罷鹽鐵官三年而復之貢禹言鑄錢采銅一歲十萬人不耕民坐盜鑄陷刑者多富人臧錢滿室猶無厭足民心動揺棄本逐末耕者不能半姦邪不可禁原起於錢疾其末者絶其本宜罷采珠玉金銀鑄錢之官母復以為幣除其販賣租銖之律租稅祿賜皆以布帛及穀使百姓壹意農桑議者以為交易待錢布帛不可尺寸分裂禹議亦寢自孝武元狩五年三官初鑄五銖錢至平帝元始中成錢二百八十億萬餘云王莽居攝變漢制以周錢有子母相權於是更造大錢徑寸二分重十二銖文曰大錢五十又造契刀錯刀契刀其環如大錢身形如刀長二寸文曰契刀五百錯刀以黄金錯其文曰一刀直五千與五銖錢凡四品並行莽即眞以為書劉字有金刀廼罷錯刀契刀及五銖錢而更作金銀龜貝錢布之品名曰寶貨小錢徑六分重一銖文曰小錢直一次七分三銖曰幺錢一十次八分五銖曰幼錢二十次九分七銖曰中錢三十次一寸九銖曰壯錢四十因前大錢五十是為錢貨六品直各如其文黄金重一斤直錢萬朱提銀重八兩為一流直一千五百八十它銀一流直千是為銀貨二品元龜岠冉長尺二寸直二千一百六十為大貝十朋公龜九寸直五百為壯貝十朋侯龜七寸以上直三百為幺貝十朋子龜五寸以上直百為小貝十朋是為龜寶四品大貝四寸八分以上二枚為一朋直二百一十六壯貝三寸六分以上二枚為一朋直五十幺貝二寸四分以上二枚為一朋直三十小貝寸二分以上二枚為一朋直十不盈寸二分漏度不得為朋率枚直錢三是為貝貨五品大布次布弟布壯布中布差布厚布幼布幺布小布小布長寸五分重十五銖文曰小布一百自小布以上各相長一分相重一銖文各為其布名直各加一百上至大布長二寸四分重一兩而直千錢矣是為布貨十品凡寶貨五物六名二十八品鑄作錢布皆用銅殽以連錫文質周郭放漢五銖錢云其金銀與它物雜色不純好龜不盈五寸貝不盈六分皆不得為寶貨元龜為蔡非四民所得居有者入大卜受直百姓憒亂其貨不行民私以五銖錢市買莽患之下詔敢非井田挾五銖錢者為惑衆投諸四裔以御魑魅於是農商失業食貨俱廢民涕泣於市道坐賣買田宅奴婢鑄錢抵罪者自公卿大夫至庶人不可稱數莽知民愁廼但行小錢直一與大錢五十二品並行龜貝布屬且寢莽性躁擾不能無為每有所興造必欲依古得經文國師公劉歆言周有泉府之官收不讎與欲得即易所謂理財正辭禁民為非者也莽乃下詔曰夫周禮有賒貸樂語有五均傳記各有斡焉今開賖貸張五均設諸斡者所以齊衆庶抑幷兼也遂於長安及五都立五均官更名長安東西市令及洛陽邯鄲臨甾宛成都市長皆為五均司市稱師東市稱京西市稱畿洛陽稱中餘四都各用東西南北為稱皆置交易丞五人錢府丞一人工商能采金銀銅連錫登龜取貝者皆自占司市錢府順時氣而取之又以周官稅民凡田不耕為不殖出三夫之稅城郭中宅不樹蓺者為不毛出三夫之布民浮游無事出夫布一匹其不能出布者冗作縣官衣食之諸取衆物鳥獸魚鼈百蟲於山林水澤及畜牧者嬪婦桑蠶織紝紡績補縫工匠醫巫卜祝及它方技商販賈人坐肆列里區謁舍皆各自占所為於其在所之縣官除其本計其利十一分之而以其一為貢敢不自占自占不以實者盡没入所采取而作縣官一歲諸司市常以四時中月實定所掌為物上中下之賈各自用為其市平毋拘它所衆民賣買五穀布帛絲緜之物周於民用而不讎者均官有以考檢厥實用其本賈取之毋令折錢萬物卬䝿過平一錢則以平賈賣與民其賈氐賤減平者聽民自相與市以防貴庾者民欲祭祀喪紀而無用者錢府以所入工商之貢但賒之祭祀毋過旬日喪紀毋過三月民或乏絶欲貸以治產業者均受之除其費計所得受息毋過歲什一羲和魯匡言名山大澤鹽鐵錢布帛五均賒貸斡在縣官唯酒酤獨未斡酒者天之美祿帝王所以頥養天下享祀祈福扶衰養疾百禮之會非酒不行故詩曰無酒酤我而論語曰酤酒不食二者非相反也夫詩據承平之世酒酤在官和㫖便人可以相御也論語孔子當周衰亂酒酤在民薄惡不誠是以疑而弗食今絶天下之酒則無以行禮相養放而亡限則費財傷民請法古令官作酒以二千五百石為一均率開一盧以賣讎五十釀為凖一釀用麤米二斛麴一斛得成酒六斛六斗各以其市月朔米麴三斛幷計其賈而參分之以其一為酒一斛之平除米麴本賈計其利而什分之以其七入官其三及醩酨灰炭給丁器薪樵之費羲和置命士督五均六斡郡有數人皆用富賈洛陽薛子仲張長叔臨菑姓偉等乘傳求利交錯天下因與郡縣通姦多張空簿府臧不實百姓俞病莽知民苦之復下詔曰夫鹽食肴之將酒百藥之長嘉會之好鐵田農之本名山大澤饒衍之臧五均賒貸百姓所取平卬以給澹鐵布銅冶通行有無備民用也此六者非編戸齊民所能家作必卬於市雖䝿數倍不得不買豪民富賈即要貧弱先聖知其然也故斡之每一斡為設科條防禁犯者辠至死姦吏猾民並侵衆庶各不安生後五歲天鳳元年復申下金銀龜貝之貨頗增減其賈直而罷大小錢改作貨布長二寸五分廣一寸首長八分有竒廣八分其圜好徑二分半足枝長八分閒廣二分其文右曰貨左曰布重二十五銖直貨泉二十五貨泉徑一寸重五銖文右曰貨左曰泉枚直一與貨布二品並行又以大錢行久罷之恐民挾不止廼令民且獨行大錢與新貨泉俱枚直一並行盡六年毋得復挾大錢矣每壹易錢民用破業而大陷刑莽以私鑄錢死及非沮寶貨投四裔犯法者多不可勝行廼更輕其法私鑄作泉布者與妻子没入為官奴婢吏及比伍知而不舉吿與同罪非沮寶貨民罰作一歲吏免官犯者俞衆及五人相坐皆没入郡國檻車鐵鎖傳送長安鍾官愁苦死者什六七作貨布後六年匈奴侵寇甚莽大募天下囚徒人奴名曰豬突豨勇壹切稅吏民訾三十而取一又令公卿以下至郡縣黄綬吏皆保養軍馬吏盡復以與民民搖手觸禁不得耕桑繇役煩劇而枯旱蝗蟲相因又用制作未定上自公侯下至小吏皆不得奉祿而私賦斂貨賂上流獄訟不決吏用苛暴立威旁緣莽禁侵刻小民富者不得自保貧者無以自存起為盜賊依阻山澤吏不能禽而覆蔽之浸淫日廣於是青徐荆楚之地往往萬數戰鬭死亡緣邊四夷所係虜陷罪饑疫人相食及莽未誅而天下戸口減半矣自發豬突豨勇後四年而漢兵誅莽後二年世祖受命盪滌煩苛復五銖錢與天下更始贊曰易稱裒多益寡稱物平施書云楙遷有無周有泉府之官而孟子亦非狗彘食人之食不知斂野有餓􁌞而弗知發故管氏之輕重李悝之平糴𢎞羊均輸壽昌常平亦有從徠顧古為之有數吏良而令行故民頼其利萬國作乂及孝武時國用饒給而民不益賦其次也至於王莽制度失中姦軌弄權官民俱竭亡次矣前漢書卷二十四下前漢書卷二十四下考證食貨志下夏殷以前其詳靡記云○按管子言湯以莊山之金鑄幣禹以歴山之金鑄幣則夏殷時即有錢幣矣平凖書曰自高辛氏之前靡得而記虞夏之幣金為三品或黄或白或赤或錢或布或刀或龜貝其辭甚核蓋据尚書禹貢之文此志不言蓋因下文有司言古者皮幣一叚恐重複也故貨寶於金利於刀流於泉布於布○鄭樵曰謂之泉者言其形謂之金者言其質謂之刀者言其器謂之貨謂之布者言其用古文錢字作泉者言其形如泉文一變而為刀器再變而為圜法自圜法流通於世民實便之故泉與刀為廢先儒不知本末謂流於泉布於布寶於金利於刀皆沿鑿之義也按鄭樵所言可備一說但古人名物必有義理志謂寶於金云云即解字義非沿鑿也以勸農澹不足百姓䝉利焉○顧炎武曰單穆公諫景王鑄大錢本之周語王勿聽卒鑄大錢此廢輕作重不利於民之事班氏乃續之曰以勸農澹不足百姓蒙利焉失其義矣而殽之甚微為利甚厚注師古曰微謂精妙也言殽雜鉛鐵其術精妙而得利其厚○按顔說非是錢之為用甚廣一錢之殽其微己甚然總而計之為利甚厚也非謂其術精妙若精妙即費本而無利矣彭吳穿穢貊朝鮮置滄海郡注彭吳人姓名也○通鑑考異曰平凖書言彭吳賈滅朝鮮置滄海之郡按滅朝鮮置滄海兩事也不知何者出賈之謀費數十百鉅萬○宋祁曰數十下當添萬字○按宋不言注則為正文可知正文有數十無萬字師古注乃言數十萬蓋唐初本有萬字故注如此然平凖書亦祗言數十百巨萬也先是十餘歲河決灌梁楚地固已數困○按平凖書作河決觀徐廣曰觀縣名屬東郡此文既改觀作灌則當連下梁楚地為句但以事核之此即指元光中河決瓠子東南注鉅野通於淮泗事也瓠子地在濮陽其對岸即觀縣史記作河决觀是也及充朔方以南新秦中注應劭云云○按應說以河南造陽並解新秦中非也河南即朔方郡及北地上郡之北境名新秦中今河套地也造陽則在上谷之北今宣化府邊外地漢武以其斗僻棄七百里安得徙貧民以充實其中耶史記集解載臣瓚曰秦逐匈奴以收河南地徙民以實之謂之新秦今以地空故復徙民以實之其說甚確名白撰○按平凖書作白選又二曰以重差小平凖書無以字以屬大農○馬廷鸞曰孔僅咸陽所言前之屬少府者其利微今改屬大農則其利盡此聚斂之臣餙說以蓋其私也使僅咸陽乘傳舉行天下鹽鐵○馬端臨曰地理志鹽官凡二十八郡鐵官凡四十郡異不應微反脣注師古曰蓋非之○按顔注意雖是而未盡蓋異聞客語不敢應而倉卒自禁不覺微笑而脣褰耳鑄官赤仄注令錢郭見有赤者○按史記作鑄鍾官赤仄注令字應作今舊本亦訛專令上林三官鑄○按三官錢即水衡錢也據百官表水衡都尉掌上林其屬有均輸鍾官辨銅三令丞鹽鐵論曰廢天下諸錢而專命水衡三官作即言此事裴駰解史記甚確但混上林均輸為一官則微訛耳以黄金錯其文曰一刀直五千○劉奉世曰當時乃奉世弟云云○按當時乃奉世弟以下十二字不應為奉世語此南宋本訛也是為布貨十品注師古曰布亦錢耳○顧炎武曰按本文錢布自是二品而下文復載改作貨布之制安得謂布即錢乎莽傳曰貨布長二寸五分廣一寸直貨錢二十五今貨布見存上狹下廣而岐其下中有一孔師古當日或未之見也而孟子亦非狗彘食人之食不知斂○王應麟曰常平乃古法周官司稼以年之上下出斂法出則減價糶斂則增價糴也是非常平乎自鄭氏以出其斂法為解後人遂攻周禮耳孟子言不知斂今文作檢唯漢志作斂是也今世言常平出耿中丞不知乃古法前漢書卷二十四下考證"}
{"id": "KR2a0007_025", "series": "KR2a0007", "text": "前漢書卷二十五上唐正議大夫行秘書少監琅琊縣開國子顏師古注洪範八政三曰祀祀者所以昭孝事祖通神明也旁及四夷莫不修之下至禽獸豺獺有祭是以聖王為之典禮民之精爽不貳齊肅聰明者神或降之在男曰覡在女曰巫使制神之處位為之牲器使先聖之後能知山川敬於禮儀明神之事者以為祝能知四時犧牲壇場上下氏姓所出者以為宗故有神民之官各司其序不相亂也民神異業敬而不黷故神降之嘉生民以物序災禍不至所求不匱及少昊之衰九黎亂德民神雜擾不可放物家為巫史享祀無度黷齊明而神弗蠲嘉生不降禍災荐臻莫盡其氣顓頊受之廼命南正重司天㠯屬神命火正黎司地㠯屬民使復舊常亡相侵黷自共工氏霸九州其子曰句龍能平水土死為社祠有烈山氏王天下其子曰柱能殖百穀死為稷祠故郊祀社稷所從來尚矣虞書曰舜在璿璣玉衡以齊七政遂類于上帝禋于六宗望秩于山川徧于羣神揖五瑞擇吉月日見四嶽諸牧班瑞歲二月東巡狩至於岱宗岱宗泰山也柴望秩于山川遂見東后東后者諸侯也合時月正日同律度量衡修五禮五樂三帛二生一死為贄五月巡狩至南嶽南嶽者衡山也八月巡狩至西嶽西嶽者華山也十一月巡狩至北嶽北嶽者恒山也皆如岱宗之禮中嶽嵩高也五載一巡狩禹遵之後十三世至帝孔甲淫德好神神黷二龍去之其後十三世湯伐桀欲䙴夏社不可作夏社廼䙴烈山子柱而以周棄代為稷祠後八世帝太戊有桑榖生於廷一暮大拱懼伊陟曰祅不勝德太戊修德桑榖死伊陟贊巫咸後十三世帝武丁得傅說為相殷復興焉稱高宗有雉登鼎耳而雊武丁懼祖已曰修德武丁從之位以永寧後五世帝乙嫚神而震死後三世帝紂淫亂武王伐之由是觀之始未嘗不肅祇後稍怠嫚也周公相成王王道大洽制禮作樂天子曰明堂辟雍諸侯曰泮宮郊祀后稷以配天宗祀文王於明堂以配上帝四海之内各以其職來助祭天子祭天下名山大川懷柔百神咸秩無文五嶽視三公四瀆視諸侯而諸侯祭其畺内名山大川大夫祭門尸井竈中霤五祀士庶人祖考而已各有典禮而淫祀有禁後十三世世益衰禮樂廢幽王無道為犬戎所敗平王東徙雒陽秦襄公攻戎救周列為諸侯而居西自以為主少昊之神作西畤祠白帝其牲用駵駒黄牛羝羊各一云其後十四年秦文公東獵汧渭之間卜居之而吉文公夢黄蛇自天下屬地其口止於鄜衍文公問史敦敦曰此上帝之徵君其祠之於是作鄜畤用三牲郊祭白帝焉自未作鄜畤而雍旁故有吳陽武畤雍東有好畤皆廢無祀或曰自古以雍州積高神明之隩故立畤郊上帝諸祠皆聚云蓋黄帝時嘗用事雖晩周亦郊焉其語不經見縉紳者弗道作鄜畤後九年文公獲若石云于陳倉北阪城祠之其神或歲不至或歲數來也常以夜光煇若流星從東方來集于祠城若雄雉其聲殷殷云野雞夜鳴以一牢祠之名曰陳寶作陳寶祠後七十一年秦德公立卜居雍子孫飲馬於河遂都雍雍之諸祠自此興用三百牢於鄜畤作伏祠磔狗邑四門以御蠱災後四年秦宣公作密畤於渭南祭青帝後十三年秦穆公立病卧五日不寤寤廼言夢見上帝上帝命穆公平晉亂史書而臧之府而後世皆曰上天穆公立九年齊桓公旣霸會諸侯於葵丘而欲封禪管仲曰古者封泰山禪梁父者七十二家而夷吾所記者十有二焉昔無懷氏封泰山禪云云虙羲封泰山禪云云神農氏封泰山禪云云炎帝封泰山禪云云黄帝封泰山禪亭亭顓頊封泰山禪云云帝嚳封泰山禪云云堯封泰山禪云云舜封泰山禪云云禹封泰山禪會稽湯封泰山禪云云周成王封泰山禪於社首皆受命然後得封禪桓公曰寡人北伐山戎過孤竹西伐束馬縣車上卑耳之山南伐至召陵登熊耳山以望江漢兵車之會三乘車之會六九合諸侯一匡天下諸侯莫違我昔三代受命亦何以異乎於是管仲睹桓公不可窮以辭因設之以事曰古之封禪鄗上黍北里禾所以為盛江淮間一茅三脊所以為藉也東海致比目之魚西海致比翼之鳥然後物有不召而自至者十有五焉今鳳凰麒麟不至嘉禾不生而蓬蒿藜莠茂䲭梟羣翔而欲封禪無乃不可乎於是桓公乃止是歲秦穆公納晉君夷吾其後三置晉國之君平其亂穆公立三十九年而卒後五十年周靈王即位時諸侯莫朝周萇𢎞廼明鬼神事設射不來不來者諸侯之不來朝者也依物怪欲以致諸侯諸侯弗從而周室愈微後二世至敬王時晉人殺萇𢎞是時季氏專魯旅於泰山仲尼譏之自秦宣公作密畤後二百五十年而秦靈公於吳陽作上畤祭黄帝作下畤祭炎帝後四十八年周太史儋見秦獻公曰周始與秦國合而别别五百載當復合合七十年而伯王出焉儋見後七年櫟陽雨金獻公以為得金瑞故作畦畤櫟陽而祀白帝後百二十歲周赧王卒九鼎入于秦或曰周顯王之四十二年宋大丘社亡而鼎淪没於泗水彭城下自赧王卒後七年秦莊襄王滅東周周祀絶後二十八年秦并天下稱皇帝秦始皇帝既即位或曰黄帝得土徳黄龍地螾見夏得木德青龍止於郊草木鬯茂殷得金德銀自山溢周得火德有赤烏之符秦變周水德之時昔文公出獵獲黑龍此其水德之瑞於是秦更名河曰德水以冬十月為年首色上黑度㠯六為名音上大呂事綂上法即帝位三年東巡狩郡縣祠騶嶧山頌功業於是從齊魯之儒生博士七十人至于泰山下諸儒生或議曰古者封禪為蒲車惡傷山之土石草木掃地而祠席用苴稭言其易遵也始皇聞此議各乖異難施用由此黜儒生而遂除車道上自泰山陽至顚立石頌德明其得封也從陰道禪於梁父其禮頗采泰祝之祀雍上帝所用而封臧皆祕之世不得而記也始皇之上泰山中阪遇暴風雨休於大樹下諸儒既黜不得與封禪聞始皇遇風雨即譏之於是始皇遂東遊海上行禮祠名山川及八神求僊人羡門之屬八神將自古而有之或曰太公㠯來作之齊所以為齊㠯天齊也其祀絶莫知起時八神一曰天主祠天齊天齊淵水居臨菑南郊山下下者二曰地主祠泰山梁父蓋天好陰祠之必於高山之下畤命曰畤地貴陽祭之必於澤中圜丘云三曰兵主祠蚩尤在東平陸監鄉齊之西竟也四曰陰主祠三山五曰陽主祠之罘山六曰月主祠之萊山皆在齊北竝渤海七曰日主祠盛山盛山斗入海最居齊東北陽㠯迎日出云八曰四時主祠琅邪琅邪在齊東北蓋歲之所始皆各用牢具祠而巫祝所損益圭幣雜異焉自齊威宣時騶子之徒論著終始五德之運及秦帝而齊人奏之故始皇采用之而宋母忌正伯僑元尚羡門高最後皆燕人為方□道形解銷化依於鬼神之事騶衍以陰陽主運顯於諸侯而燕齊海上之方士傳其術不能通然則怪迂阿諛苟合之徒自此興不可勝數也自威宣燕昭使人入海求蓬萊方丈瀛洲此三神山者其傳在勃海中去人不遠蓋嘗有至者諸□人及不死之藥皆在焉其物禽獸盡白而黄金銀為宮闕未至望之如雲及到三神山反居水下水臨之患且至則風輙引船而去終莫能至云世主莫不甘心焉及秦始皇至海上則方士爭言之始皇如恐弗及使人齎童男女入海求之船交海中皆以風為解曰未能至望見之焉其明年始皇復游海上至琅邪過恒山從上黨歸後三年游碣石考入海方士從上郡歸後五年始皇南至湘山遂登會稽竝海上幾遇海中三神山之竒藥不得還到沙丘崩二世元年東巡碣石竝海南歷泰山至會稽皆禮祠之而刻勒始皇所立石書旁以章始皇之功德其秋諸侯叛秦三年而二世弑死始皇封禪之後十二年而秦亡諸儒生疾秦焚詩書誅滅文學百姓怨其法天下叛之皆說曰始皇上泰山為風雨所擊不得封禪云此豈所謂無其德而用其事者耶昔三代之居皆河洛之間故嵩高為中嶽而四嶽各如其方四瀆咸在山東至秦稱帝都咸陽則五嶽四瀆皆并在東方自五帝以至秦迭興迭衰名山大川或在諸侯或在天子其禮損益世殊不可勝記及秦并天下令祠官所常奉天地名山大川鬼神可得而序也於是自崤以東名山五大川祠二曰太室太室嵩高也恒山泰山會稽湘山水曰泲曰淮春以脯酒為歲禱因泮凍秋涸凍冬塞禱祠其牲用牛犢各一牢具圭幣各異自華以西名山七名川四曰華山薄山薄山者襄山也嶽山岐山吳山鴻冢瀆山瀆山蜀之岷山也水曰河祠臨晉沔祠漢中湫淵祠朝那江水祠蜀亦春秋泮涸禱塞如東方山川而牲亦牛犢牢具圭幣各異而四大冢鴻岐吳嶽皆有甞禾陳寶節來祠其河加有甞醪此皆雍州之域近天子都故加車一乘駵駒四霸産豐澇涇渭長水皆不在大山川數㠯近咸陽盡得比山川祠而無諸加汧洛二淵鳴澤蒲山嶽壻山之屬為小山川亦皆禱塞泮涸祠禮不必同而雍有日月參辰南北斗熒惑太白歲星塡星辰星二十八宿風伯雨師四海九臣十四臣諸布諸嚴諸逐之屬百有餘廟西亦有數十祠於湖有周天子祠於下邽有天神豐鎬有昭明天子辟池於杜亳有五杜主之祠壽星祠而雍菅廟祠亦有杜主杜主故周之右將軍其在秦中最小鬼之神者也各以歲時奉祠唯雍四畤上帝為尊其光景動人民唯陳寶故雍四畤春以為歲祠禱因泮凍秋涸凍冬賽祠五月甞駒及四中之月月祠若陳寶節來一祠春夏用騂秋冬用駵畤駒四匹木寓龍一駟木寓車馬一駟各如其帝色黄犢羔各四圭幣各有數皆生瘞埋無爼豆之具三年一郊秦以十月為歲首故常以十月上宿郊見通權火拜於咸陽之旁而衣上白其用如經祠云西畤畦畤祠如其故上不親往諸此祠皆太祝常主以歲時奉祠之至如它名山川諸神及八神之屬上過則祠去則已郡縣遠方祠者民各自奉祠不領於天子之祝官祝官有祕祝即有災祥輙祝祠移過於下漢興高祖初起殺大虵有物曰蛇白帝子而殺者赤帝子也及高祖禱豐枌榆社狥沛為沛公則祀蚩尤釁鼓旗遂以十月至霸上立為漢王因以十月為年首色上赤二年冬東擊項籍而還入闗問故秦時上帝祠何帝也對曰四帝有白青黄赤帝之祠高祖曰吾聞天有五帝而四何也莫知其說於是高祖曰吾知之矣廼待我而具五也廼立黑帝祠名曰北畤有司進祠上不親往悉召故秦祀官復置太祝太宰如其故儀禮因令縣為公社下詔曰吾甚重祠而敬祭今上帝之祭及山川諸神當祠者各以其時禮祠之如故後四歲天下已定詔御史令豐治枌榆社常以時春以羊彘祠之令祝立蚩尤之祠於長安長安置祠祀官女巫其梁巫祠天地天社天水房中堂上之屬晉巫祠五帝東君雲中君巫社巫祠族人炊之屬秦巫祠杜主巫保族纍之屬荆巫祠堂下巫先司命施糜之屬九天巫祠九天皆以歲時祠宮中其河巫祠河於臨晉而南山巫祠南山秦中秦中者二世皇帝也各有時日其後二歲或言曰周興而邑立后稷之祠至今血食天下於是高祖制詔御史其令天下立靈星祠常以歲時祠以牛高祖十年春有司請令縣常以春二月及臘祠稷以羊彘民里社各自裁以祠制曰可文帝即位十三年下詔曰祕祝之官移過於下朕甚弗取其除之始名山大川在諸侯諸侯祝各自奉祠天子官不領及齊淮南國廢令太祝盡以歲時致禮如故明年以歲比登詔有司增雍五畤路車各一乘駕被具西畤畦畤寓車各一乘寓馬四匹駕被具河湫漢水玉加各二及諸祀皆廣壇場圭幣爼豆以差加之魯人公孫臣上書曰始秦得水德及漢受之推終始傳則漢當土德土德之應黄龍見宜改正朔服色上黄時丞相張蒼好律歴以為漢廼水德之時河決金隄其符也年始冬十月色外黑内赤與德相應公孫臣言非是罷之明年黄龍見成紀文帝召公孫臣拜為博士與諸生申明土德草改厯服色事其夏下詔曰有異物之神見于成紀毋害於民歲以有年朕幾郊祀上帝諸神禮官議毋諱以朕勞有司皆曰古者天子夏親郊祀上帝於郊故曰郊於是夏四月文帝始幸雍郊見五畤祠衣皆上赤趙人新垣平以望氣見上言長安東北有神氣成五采若人冠冕焉或曰東北神明之舍西方神明之墓也天瑞下宜立祠上帝以合符應於是作渭陽五帝廟同宇帝一殿面五門各如其帝色祠所用及儀亦如雍五畤明年夏四月文帝親拜霸渭之㑹以郊見渭陽五帝五帝廟臨渭其北穿蒲池溝水權火舉而祠若光煇然屬天焉於是貴平至上大夫賜累千金而使博士諸生刺六經中作王制謀議巡狩封禪事文帝出長門若見五人於道北遂因其直立五帝壇祠以五牢其明年平使人持玉杯上書闕下獻之平言上曰闕下有寶玉氣來者已視之果有獻玉杯者刻曰人主延壽平又言臣候日再中居頃之日郤復中於是始更以十七年為元年令天下大酺平言曰周鼎亡在泗水中今河決通於泗臣望東北汾陰直有金寶氣意周鼎其出乎兆見不迎則不至於是上使使治廟汾陰南臨河欲祠出周鼎人有上書告平所言皆詐也下吏治誅夷平是後文帝怠於改正服鬼神之事而渭陽長門五帝使祠官領以時致禮不往焉明年匈奴數入邊興兵守御後歲少不登數歲而孝景即位十六年祠官各以歲時祠如故無有所興武帝初即位尤敬鬼神之祀漢興己六十餘歲矣天下艾安縉紳之屬皆望天子封禪改正度也而上鄉儒術招賢良趙綰王臧等以文學為公卿欲議古立明堂城南以朝諸侯草巡狩封禪改厯服色事未就竇太后不好儒術使人微伺趙綰等姦利事按綰臧綰臧自殺諸所興為皆廢六年竇太后崩其明年徵文學之士明年上初至雍郊見五畤後常三歲一郊是時上求神君舍之上林中磃氏館神君者長陵女子㠯乳死見神於先後宛若宛若祠之其室民多往祠平原君亦往祠其後子孫以尊顯及上即位則厚禮置祠之内中聞其言不見其人云是時李少君亦以祠竈穀道郤老方見上上尊之少君者故深澤侯人主方匿其年及所生長常自謂七十能使物郤老其游以方徧諸侯無妻子人聞其能使物及不死更餽遺之常餘金錢衣食人皆以為不治産業而饒給又不知其何所人愈信爭事之少君資好方善為巧發竒中常從武安侯宴坐中有年九十餘老人少君廼言與大父游射處老人為兒從其大父識其處一坐盡驚少君見上上有故銅器問少君曰此器齊桓公十年陳於栢寢已而按其刻果齊桓公器一宮盡駭以為少君神數百歲人也少君言上祠竈皆可致物致物而丹沙可化為黄金黄金成以為飲食器則益壽益壽而海中蓬萊僊者廼可見之以封禪則不死黄帝是也臣甞游海上見安期生安期生食巨棗大如𤓰安期生僊者通蓬萊中合則見人不合則隱於是天子始親祠竈遣方士入海求蓬萊安期生之屬而事化丹沙諸藥齊為黄金矣久之少君病死天子以為化去不死也使黄錘史寛舒受其方而海上燕齊怪迂之方士多更來言神事矣亳人謬忌奏祠泰一方曰天神貴者泰一泰一佐曰五帝古者天子以春秋祭泰一東南郊日一太牢七日為壇開八通之鬼道於是天子令太祝立其祠長安城東南郊常奉祠如忌方其後人上書言古者天子三年一用太牢祠三一天一地一泰一天子許之令太祝領祠之於忌泰一壇上如其方後人復有言古天子常以春解祠祠黄帝用一梟破鏡㝠羊用羊祠馬行用一青牡馬泰一臯山山君用牛武夷君用乾魚陰陽使者以一牛令祠官領之如其方而祠泰一於忌泰一壇旁後二年郊雍獲一角獸若麃然有司曰陛下肅祗郊祀上帝報享錫一角獸蓋麟云於是以薦五畤畤加一牛以燎賜諸侯白金以風符應合于天也於是濟北王以為天子且封禪上書獻泰山及其旁邑天子以它縣償之常山王有罪􁌡天子封其弟眞定以續先王祀而以常山為郡然後五嶽皆在天子之郡明年齊人少翁以方見上上有所幸李夫人夫人卒少翁以方蓋夜致夫人及竈鬼之貌云天子自帷中望見焉廼拜少翁為文成將軍賞賜甚多以客禮禮之文成言上即欲與神通宮室被服非象神神物不至廼作畫雲氣車及各以勝日駕車辟惡鬼又作甘泉宮中為臺室畫天地泰一諸鬼神而置祭具以致天神居歲餘其方益衰神不至廼帛書以飯牛陽不知言此牛腹中有竒書殺視得書書言甚怪天子識其手問之果為書於是誅文成將軍隱之其後又作栢梁銅柱承露僊人掌之屬矣文成死明年天子病鼎湖甚巫醫無所不致游水發根言上郡有巫病而鬼下之上召置祠之甘泉及病使人問神君神君言曰天子無憂病病少瘉强與我會甘泉於是上病瘉遂起幸甘泉病良已大赦置壽宮神君神君最貴者曰太一其佐曰太禁司命之屬皆從之非可得見聞其言言與人音等時去時來來則風肅然居室帷中時晝言然常以夜天子祓然後入因巫為主人闗飲食所欲言行下又置壽宮北宮張羽旗設共具以禮神君神君所言上使受書其名曰畫法其所言世俗之所知也無絶殊者而天子心獨憙其事祕世莫知也後三年有司言元宜以天瑞不宜以一二數一元曰建二元以長星曰光今郊得一角獸曰狩云其明年天子郊雍曰今上帝朕親郊而后土無祀則禮不答也有司與太史令談祠官寛舒議天地牲角繭栗今陛下親祠后土后土宜於澤中圜丘為五壇壇一黄犢牢具已祠盡瘞而從祠衣上黄於是天子東幸汾陰汾陰男子公孫滂洋等見汾旁有光如綘上遂立后土祠於汾陰脽上如寛舒等議上親望拜如上帝禮禮畢天子遂至滎陽還過雒陽下詔封周後令奉其祀語在武紀上始巡幸郡縣寖尋於泰山矣其春樂成侯登上書言欒大欒大膠東宮人故甞與文成將軍同師已而為膠東王尚方而樂成侯姊為康王后無子王死它姬子立為王而康后有淫行與王不相中相危以法康后聞文成死而欲自媚於上乃遣欒大入因樂成侯求見言方天子既誅文成後悔其方不盡及見欒大大說大為人長美言多方略而敢為大言處之不疑大言曰臣甞往來海中見安期羡門之屬顧以臣為賤不信臣又以為康王諸侯耳不足與方臣數以言康王康王又不用臣臣之師曰黄金可成而河決可塞不死之藥可得僊人可致也然臣恐效文成則方士皆掩口惡敢言方哉上曰文成食馬肝死耳子誠能脩其方我何愛乎大曰臣師非有求人人者求之陛下必欲致之則貴其使者令為親屬以客禮待之勿卑使各佩其信印廼可使通言於神人神人尚肻邪不邪尊其使然後可致也於是上使驗小方鬭棊棊自相觸擊是時上方憂河決而黄金不就廼拜大為五利將軍居月餘得四印得天士將軍地士將軍大通將軍印制誥御史昔禹疏九河決四瀆間者河溢臯陸隄繇不息朕臨天下二十有八年天若遺朕士而大通焉乾稱飛龍鴻漸于般朕意庶幾與焉其以二千戸封地士將軍大為樂通侯賜列侯甲第童千人乘輿斥車馬帷帳器物以充其家又以衞長公主妻之齎金十萬斤更名其邑曰當利公主天子親如五利之第使者存問共給相屬於道自大主將相以下皆置酒其家獻遺之天子又刻玉印曰天道將軍使使衣羽衣夜立白茅上五利將軍亦衣羽衣立白茅上受印以視不臣也而佩天道者且為天子道天神也於是五利常夜祠其家欲以下神後裝治行東入海求其師云大見數月佩六印䝿震天下而海上燕齊之間莫不搤掔而自言有禁方能神僊矣其夏六月汾陰巫錦為民祠魏脽后土營旁見地如鉤狀掊視得鼎鼎大異於衆鼎文鏤無款識怪之言吏吏告河東太守勝勝以聞天子使驗問巫得鼎無姦詐廼以禮祠迎鼎至甘泉從上行薦之至中山晏温有黄雲焉有鹿過上自射之因之以祭云至長安公卿大夫皆議尊寶鼎天子曰間者河溢歲數不登故巡祭后土祈為百姓育穀今年豐楙未報鼎曷為出哉有司皆言聞昔泰帝興神鼎一一者一綂天地萬物所繫象也黄帝作寶鼎三象天地人禹收九牧之金鑄九鼎象九州皆甞鬺亨上帝鬼神其空足曰鬲以象三德饗承天祜夏德衰鼎遷于殷殷德衰鼎遷于周周德衰鼎遷于秦秦德衰宋之社亡鼎廼淪伏而不見周頌曰自堂徂基自羊徂牛鼐鼎及鼒不吴不敖胡考之休今鼎至甘泉以光潤龍變承休無疆合兹中山有黄白雲降蓋若獸為符路弓乘矢集獲壇下報祠大亨唯受命而帝者心知其意而合德焉鼎宜視宗禰廟臧於帝庭以合明應制曰可入海求蓬萊者言蓬萊不遠而不能至者殆不見其氣上廼遣望氣佐候其氣云其秋上雍且郊或曰五帝泰一之佐也宜立泰一而上親郊之上疑未定齊人公孫卿曰今年得寶鼎其冬辛巳朔旦冬至與黄帝時等卿有札書曰黄帝得寶鼎冕侯問於鬼㬰區鬼㬰區對曰黄帝得寶鼎神䇿是歲己酉朔旦冬至得天之紀終而復始於是黄帝迎日推䇿後率二十歲復朔旦冬至凡二十推三百八十年黄帝僊登于天卿因所忠欲奏之所忠視其書不經疑其妄言謝曰寶鼎事已決矣尚何以為卿因嬖人奏之上大說廼召問卿對曰受此書申公申公已死上曰申公何人也卿曰齊人與安期生通受黄帝言無書獨有此鼎書曰漢興復當黄帝之時曰漢之聖者在高祖之孫且曾孫也寶鼎出而與神通封禪封禪七十二王唯黄帝得上泰山封申公曰漢帝亦當上封禪封禪則能僊登天矣黄帝萬諸侯而神靈之封君七千天下名山八而三在蠻夷五在中國中國華山首山太室山泰山東萊山此五山黄帝之所常游與神會黄帝且戰且學僊患百姓非其道廼斷斬非鬼神者百餘歲然後得與神通黄帝郊雍上帝宿三月鬼㬰區號大鴻死葬雍故鴻冢是也其後黄帝接萬靈明庭明庭者甘泉也所謂寒門者谷口也黄帝采首山銅鑄鼎於荆山下鼎既成有龍垂胡䫇下迎黄帝黄帝上騎羣臣後宮從上龍七十餘人龍廼上去餘小臣不得上廼悉持龍䫇龍䫇拔墯墯黄帝之弓百姓卬望黄帝既上天乃抱其弓與龍䫇號故後世因名其處曰鼎湖其弓曰烏號於是天子曰嗟乎誠得如黄帝吾視去妻子如脫屣耳拜卿為郎使東候神於太室上遂郊雍至隴西登空桐幸甘泉令祠官寛舒等具泰一祠壇祠壇放亳忌泰一壇三陔五帝壇環居其下各如其方黄帝西南除八通鬼道泰一所用如雍一畤物而加醴棗脯之屬殺一氂牛以為爼豆牢具而五帝獨有爼豆醴進其下四方地為腏食羣神從者及北斗云已祠胙餘皆燎之其牛色白白鹿居其中彘在鹿中鹿中水而酒之祭日以牛祭月以羊彘特泰一祝宰則衣紫及繡五帝各如其色日赤月白十一月辛巳朔旦冬至昒爽天子始郊拜泰一朝朝日夕夕月則揖而見泰一如雍郊禮其贊饗曰天始以寶鼎神䇿授皇帝朔而又朔終而復始皇帝敬拜見焉而衣上黄其祠列火滿壇壇旁亨炊具有司云祠上有光公卿言皇帝始郊見泰一雲陽有司奉瑄玉嘉牲薦饗是夜有美光及晝黄氣上屬天太史令談祠官寛舒等曰神靈之休祐福兆祥宜因此地光域立泰畤壇以明應令太祝領秋及臘間祠三歲天子壹郊見其秋為伐南越告禱泰一以牡荆畫幡日月北斗登龍以象太一三星為泰一鏠旗命曰靈旗為兵禱則太史奉以指所伐國而五利將軍使不敢入海之泰山祠上使人隨驗實無所見五利妄言見其師其方盡多不讎上廼誅五利其冬公孫卿候神河南言見僊人迹緱氏城上有物如雉往來城上天子親幸緱氏視迹問卿得毋効文成五利乎卿曰僊者非有求人主人主者求之其道非少寛暇神不來言神事如迂誕積以歲廼可致於是郡國各除道繕治宮館名山神祠所以望幸矣其春既滅南越嬖臣李延年以好音見上善之下公卿議曰民間祠有鼓舞樂今郊祀而無樂豈稱乎公卿曰古者祠天地皆有樂而神祇可得而禮或曰泰帝使素女鼓五十弦瑟悲帝禁不止故破其瑟為二十五弦於是塞南越禱祠泰一后土始用樂舞益召歌兒作二十五弦及空侯瑟自此起其來年冬上議曰古者先振兵釋旅然後封禪廼遂北巡朔方勒兵十餘萬騎還祭黄帝冢橋山釋兵凉如上曰吾聞黄帝不死有冡何也或對曰黄帝以僊上天羣臣葬其衣冠既至甘泉為且用事泰山先類祠泰一自得寶鼎上與公卿諸生議封禪封禪用希曠絶莫知其儀體而羣儒采封禪尚書周官王制之望祀射牛事齊人丁公年九十餘曰封禪者古不死之名也秦皇帝不得上封陛下必欲上稍上即無風雨遂上封矣上於是廼令諸儒習射牛草封禪儀數年至且行天子既聞公孫卿及方士之言黄帝以上封禪皆致怪物與神通欲放黄帝以接神人蓬萊高世比德於九皇而頗采儒術以文之羣儒既已不能辯明封禪事又拘於詩書古文而不敢騁上為封祠器視羣儒羣儒或曰不與古同徐偃又曰太常諸生行禮不如魯善周霸屬圖封事於是上黜偃霸而盡罷諸儒弗用三月廼東幸緱氏禮登中嶽太室從官在山上聞若有言萬歲云問上上不言問下下不言廼令祠官加增太室祠禁毋伐其山木以山下戸凡三百封崈高為之奉邑獨給祠復無有所與上因東上泰山泰山草木未生廼令人上石立之泰山顚上遂東巡海上行禮祠八神齊人之上疏言神怪竒方者以萬數廼益發船令言海中神山者數千人求蓬萊神人公孫卿持節常先行候名山至東萊言夜見大人長數丈就之則不見見其迹甚大類禽獸云羣臣有言見一老父牽狗言吾欲見鉅公已忽不見上既見大迹未信及羣臣又言老父則大以為僊人也宿留海上與方士傳車及閒使求神僊人以千數四月還至奉高上念諸儒及方士言封禪人殊不經難施行天子至梁父禮祠地主至乙卯令侍中儒者皮弁縉紳射牛行事封泰山下東方如郊祠泰一之禮封廣丈二尺高九尺其下則有玉牒書書祕禮畢天子獨與侍中奉車子侯上泰山亦有封其事皆禁明日下陰道丙辰禪泰山下阯東北肅然山如祭后土禮天子皆親拜見衣上黄而盡用樂焉江淮間一茅三脊為神藉五色土益雜封縱遠方竒獸飛禽及白雉諸物頗以加祠兕牛象犀之屬不用皆至泰山然後去封禪祠其夜若有光晝有白雲出封中天子從禪還坐明堂羣臣更上壽下詔改元為元封語在武紀又曰古者天子五載一巡狩用事泰山諸侯有朝宿地其令諸侯各治邸泰山下天子既已封泰山無風雨而方士更言蓬萊諸神若將可得於是上欣然庶幾遇之復東至海上望焉奉車子侯暴病一日死上廼遂去竝海上北至碣石巡自遼西歴北邊至九原五月廼至甘泉周萬八千里云其秋有星孛于東井後十餘日有星孛于三能望氣王朔言候獨見塡星出如𤓰食頃復入有司皆曰陛下建漢家封禪天其報德星云其來年冬郊雍五帝還拜祝祠泰一贊饗曰德星昭衍厥維休祥壽星仍出淵耀光明信星昭見皇帝敬拜泰祝之享其春公孫卿言見神人東萊山若云欲見天子天子於是幸緱氏城拜卿為中大夫遂至東萊東萊宿留之數日毋所見見大人迹云復遣方士求神人采藥以千數是歲旱天子既出亡名廼禱萬里沙過祠泰山還至瓠子自臨塞決河留二日湛祠而去前漢書卷二十五上前漢書卷二十五上考證郊祀志上在男曰覡在女曰巫注巫覡亦通稱耳○按國語賈公彦春官神仕疏曰男子陽有兩稱名巫名覡女子陰不變直名巫無覡稱然則顔注所云巫覡亦通稱者指男巫而言也其後十三世湯伐桀○按封禪書作其後三世是也自帝孔甲帝臯帝發至桀祇更三世此文十三世十字當是衍文宋本亦誤後十三世世益衰○按自成王至幽王歴康昭穆恭懿孝夷厲宣凡十一世封禪書作十四世此文作十三世並訛平王東徙雒陽○監本作雒邑今從宋本其後十四年秦文公東獵汧渭之間○按封禪書作其後十六年以十二諸侯年表核之周平王元年秦襄公之八年也初立西畤及文公十年作鄜畤恰十四年此文是也又下文作陳寶後七十一年秦德公立卜居雍封禪書云作鄜畤後七十八年以年表核之自文公作陳寶祠至德公元年正七十一年若自文公作鄜畤計之當作八十年凡此類皆班氏密于史記又下文後四年秦宣公作密畤于渭南封禪書曰德公立二年卒其後六年秦宣公作密畤於渭南以年表核之秦宣公之元年周惠王之二年也宣公四年作密畤此云後四年似亦訂正史記之失野雞夜鳴注野雞亦雉也避呂后諱故曰野雞○顧炎武曰竊謂野雞者野中之雞顔注拘於荀悅云諱雉之字曰野雞夫諱恒曰常諱啟曰開史固有言常言開者豈必其皆為恒與啟乎又此文本史記封禪書其上文曰有雉登鼎耳雊其下文云公孫卿言見仙人跡緱氏城上有物如雉往來城上又云縱遠方竒獸飛禽及白雉並無所諱而地理志南陽郡有雉縣江夏郡有下雉縣五行志王音等上言雉者聽察先聞雷聲則漢時未嘗諱雉也按此上文即云若雄雉可為不諱雉之確証秦變周水德之時○監本秦上衍今字從宋本去七曰日主祠盛山盛山斗入海○按封禪書作成山此志後文云成山於不夜成山祠日又地理志亦作成山則此文盛字訛也然師古注云盛音成則唐初本已作盛山矣琅邪在齊東北蓋歲之所始注山海經云琅邪臺在勃海間○按琅邪在齊東南海濵非在東北也封禪書作在齊東方可謂至確地理志琅邪郡琅邪有四時祠即此文四時主也師古不言此文北字之訛於地理志注引山海經琅邪臺在琅邪之東於此志注又引山海經臺在勃海間意欲以勃海解東北二字非也元尚羡門高○元尚封禪書作充尚羡門高封禪書作羡門子高而刻勒始皇所立石書旁○按宋本刻勒字作胡亥勒監本作刻勒玩上下文俱稱二世而此獨云胡亥自無此理但刻即勒也漢人文字似不如此率意刻字與胡亥字蓋俱非也按封禪書已作刻勒矣以秦始皇本紀証之二世元年春東行郡縣到碣石並海南至會稽而盡刻始皇所立刻石石旁著大臣從者名以章先帝成功盛德焉按碣石之罘琅邪泰山鄒嶧會稽始皇皆有刻石二世東行則盡刻其石旁也封禪書及此文疑並是盡刻二字之訛冬塞禱祠注謂報其所祈也○按塞字封禪書作賽是也以師古注推之似本文原作賽薄山者襄山也注云云○按水經注襄山在蒲坂縣為永樂澗水所出然則襄山即古之雷首首陽亦名中條亦名薄山而後人謂之蒲山者也但此志上文明云自華以西名山七蒲山顧在華東何也師古所云正當闕疑耳霸産豐澇涇渭長水注長水者言其源流長也○按長水水名師古注以長水總承霸産等水而言非也封禪書叙長水于霸産下豐澇涇渭上亦可云單言霸産二水源流長乎水經注渭水下云霸水又北長水注之水出杜縣白鹿原西北流謂之荆谿可為水名之確証木寓龍一駟注李竒曰寓寄也寄生龍形於木也○顧炎武曰此說恐非古文偶寓通用偶亦音寓木寓木偶也史記孝武紀作木偶馬而韓延壽傳曰賣偶車馬下里偽物者棄之市道古人用以事神及送死者皆木偶人木偶馬今人代以紙人紙馬又酷吏傳匈奴至為偶人象郅都索隱曰漢書作寓人可以証寓字之為偶矣族人炊之屬注族人炊古主炊母之神也○族人炊監本訛巫祠皆三字今改正少君者故深澤侯人主方○按深澤侯人封襌書作深澤侯舍人据功臣表武帝初年深澤侯是趙將夕孫胡也亳人謬忌注晉灼曰濟陰薄縣人也○胡三省曰据地理志亳屬山陽郡亳作薄謬姓也與繆同樂成侯登○通鑑考異曰按史記漢書功臣表當為丁義胡三省曰義高祖功臣丁禮之曾孫也按封襌書但云樂成侯無登字鬭棊○棊通鑑作旗考異曰封禪書郊祀志俱作棊獨史記孝武紀作旗按漢武故事云欒大嘗於殿前樹旍數百枚令旍自相擊繙繙竟庭中去地十餘丈觀者皆駭然則作旗字者是也居月餘得四印○按得字當依史記作佩以下文大見數月佩六印証之可知鼎曷為出哉注未獲年豐之報也○報字監本訛穀今改正廼令人上石立之泰山顚○按後書祭祀志引此文注風俗通曰石高二丈一尺刻之曰事天以禮立身以義事父以孝成名以仁四海之内莫不為郡縣四夷八蠻咸來貢職與天無極人民蕃息天祿永得共四十五字此石立山巓即馬第伯封襌儀記所云封所始皇立石及闕在南方漢武在其北二十餘步者又山下有一石時用五車不能上因置山下為屋號五車石詳後志注下詔改元為元封○宋本作改元封元年前漢書卷二十五上考證前漢書卷二十五下唐正議大夫行秘書少監琅邪縣開國子顔師古注是時既滅兩粤粤人勇之乃言粤人俗鬼而其祠皆見鬼數有効昔東甌王敬鬼夀百六十歲後世怠嫚故衰耗廼命粤巫立粤祝祠安臺無壇亦祠天神帝百鬼而以雞卜上信之粤祠雞卜自此始用公孫卿曰僊人可見上往常遽以故不見今陛下可為館如緱氏城置脯棗神人宜可致且僊人好樓居於是上令長安則作飛㢘桂館甘泉則作益夀延夀館使卿持節設具而候神人廼作通天臺置祠具其下將招來神僊之屬於是甘泉更置前殿始廣諸宫室夏有芝生甘泉殿房内中天子為塞河興通天若有光云迺下詔甘泉房中生芝九莖赦天下無令復作其明年伐朝鮮夏旱公孫卿曰黄帝時封則天旱乾封三年上迺下詔天旱意乾封乎其令天下尊祠靈星焉明年上郊雍五畤通回中道遂北出蕭關歴獨鹿鳴澤自西河歸幸河東祠后土明年冬上廵南郡至江陵而東登禮灊之天柱山號曰南嶽浮江自潯陽出樅陽過彭蠡禮其名山川北至琅邪竝海上四月至奉髙修封焉初天子封泰山泰山東北阯古時有明堂處處險不敞上欲治明堂奉髙旁未曉其制度濟南人公玉帶上黄帝時明堂圖明堂中有一殿四面無壁以茅蓋通水水圜宫垣為復道上有樓從西南入名曰昆侖天子從之入以拜祀上帝焉於是上令奉髙作明堂汶上如帶圖及是歲脩封則祠泰一五帝於明堂上坐合髙皇帝祠坐對之祠后土於下房以二十太牢天子從昆侖道入始拜明堂如郊禮畢尞堂下而上又上泰山自有祕祠其顛而泰山下祠五帝各如其方黄帝并赤帝所有司侍祠焉山上舉火下悉應之還幸甘泉郊泰畤春幸汾隂祠后土明年幸泰山以十一月甲子朔旦冬至日祀上帝於明堂後每修封其贊饗曰天増授皇帝泰元神策周而復始皇帝敬拜泰一東至海上考入海及方士求神者莫驗然益遣幾遇之乙酉栢梁災十二月甲午朔上親禪髙里祠后土臨勃海將㠯望祀蓬萊之屬幾至殊庭焉上還以栢梁災故受計甘泉公孫卿曰黄帝就青靈臺十二日燒黄帝乃治明庭明庭甘泉也方士多言古帝王有都甘泉者其後天子又朝諸侯甘泉甘泉作諸侯邸勇之廼曰粤俗有火災復起屋必以大用勝服之於是作建章宫度為千門萬戸前殿度髙未央其東則鳳闕髙二十餘丈其西則商中數十里虎圈其北治大池漸臺髙二十餘丈名曰泰液池中有蓬萊方丈瀛洲壺梁象海中神山龜魚之屬其南有玉堂璧門大鳥之屬立神明臺井幹樓髙五十丈輦道相屬焉夏漢改厯以正月為歲首而色上黄官更印章以五字因為太初元年是歲西伐大宛蝗大起丁夫人雒陽虞初等以方祠詛匃奴大宛焉明年有司言雍五畤無牢孰具芬芳不備廼令祠官進畤犢牢具色食所勝而以木寓馬代駒云及諸名山川用駒者悉以木寓馬代獨行過親祠廼用駒它禮如故明年東廵海上考神僊之屬未有驗者方士有言黄帝時為五城十二樓以候神人於執期名曰迎年上許作之如方名曰明年上親禮祠上犢黄焉公玉帶曰黄帝時雖封泰山然風后封鉅岐伯令黄帝封東泰山禪凡山合符然後不死天子既令設祠具至東泰山東泰山卑小不稱其聲廼令祠官禮之而不封焉其後令帶奉祠候神物復還泰山修五年之禮如前而加禪祠石閭石閭者在泰山下阯南方方士言僊人閭也故上親禪焉其後五年復至泰山修封還過祭恒山自封泰山後十三歲而周徧於五嶽四瀆矣後五年復至泰山修封東幸琅邪禮日成山登之罘浮大海用事八神延年又祠神人於交門宫若有鄉坐拜者云後五年上復修封于泰山東游東萊臨大海是歲雍縣無雲如靁者三或如虹氣蒼黄若飛鳥集棫陽宫南聲聞四百里隕石二黑如黳有司以為美祥以薦宗廟而方士之候神入海求蓬萊者終無驗公孫卿猶㠯大人之迹為解天子猶羈縻不絶幾遇其真諸所興如薄忌泰一及三一㝠羊馬行赤星五牀寛舒之祠宫以歲時致禮凡六祠皆大祝領之至如八神諸明年凡山它名祠行過則祠去則已方士所興祠各自主其人終則已祠官不主它祠皆如故甘泉泰一汾隂后土三年親郊祠而泰山五年一修封武帝凡五修封昭帝即位富於春秋未嘗親廵祭云宣帝即位由武帝正統興故立三年尊孝武廟為世宗行所廵狩郡國皆立廟告祠世宗廟日有白鶴集後庭以立世宗廟告祠孝昭寢有鴈五色集殿前西河築世宗廟神光興于殿旁有鳥如白鶴前赤後青神光又興于房中如燭狀廣川國世宗廟殿上有鐘音門戸大開夜有光殿上盡明上廼下詔赦天下時大將軍霍光輔政上共已正南面非宗廟之祠不出十二年廼下詔曰蓋聞天子尊事天地脩祀山川古今通禮也閒者上帝之祠闕而不親十有餘年朕甚懼焉朕親飭躬齊戒親奉祀為百姓蒙嘉氣獲豐年焉明年正月上始幸甘泉郊見泰畤數有美祥修武帝故事盛車服敬齊祠之禮頗作詩歌其三月幸河東祠后土有神爵集改元為神爵制詔太常夫江海百川之大者也今闕焉無祠其令祠官以禮為歲事以四時祠江海雒水祈為天下豐年焉自是五嶽四瀆皆有常禮東嶽泰山於博中嶽泰室於嵩髙南嶽灊山於灊西嶽華山於華隂北嶽常山於上曲陽河於臨晉江於江都淮於平氏濟於臨邑界中皆使者持節侍祠唯泰山與河歲五祠江水四餘皆一禱而三祠云時南郡獲白虎獻其皮牙爪上為立祠又㠯方士言為隨侯劍寳玉寳璧周康寳鼎立四祠於未央宫中又祠太室山於即墨三戸山於下密祠天封苑火井於鴻門又立歲星辰星太白熒惑南斗祠於長安城旁又祠叄山八神於曲城蓬山石社石鼓於臨朐之罘山於腄成山於不夜萊山於黄成山祠日萊山祠月又祠四時於琅邪蚩尤於夀良京師近縣鄠則有勞谷五牀山日月五帝僊人玉女祠雲陽有徑路神祠祭休屠王也又立五龍山僊人祠及黄帝天神帝原水凡四祠於膚施或言益州有金馬碧雞之神可醮祭而致於是遣諫大夫王襃使持節而求之大夫劉更生獻淮南枕中洪寳苑祕之方令尚方鑄作事不驗更生坐論京兆尹張敞上疏諫曰願明主時忘車馬之好斥逺方士之虚語游心帝王之術太平庶幾可興也後尚方待詔皆罷是時美陽得鼎獻之下有司議多以為宜薦見宗廟如元鼎時故事張敞好古文字按鼎銘勒而上議曰臣聞周祖始乎后稷后稷封于斄公劉發迹於豳大王建國於􁉴梁文武興於酆鎬由此言之則􁉴梁酆鎬之間周舊居也固宜有宗廟壇場祭祠之臧今鼎出于􁉴東中有刻書曰王命尸臣官此栒邑賜爾旂鸞黼黻琱戈尸臣拜手稽首曰敢對揚天子丕顯休命臣愚不足以迹古文竊以傳記言之此鼎殆周之所以襃賜大臣大臣子孫刻銘其先功臧之于宫廟也昔寳鼎之出於汾脽也河東太守以聞詔曰朕廵祭后土祈為百姓䝉豐年今榖嗛未報鼎焉為出哉博問耆老意舊臧與誠欲考得事實也有司驗脽上非舊臧處鼎大八尺一寸髙三尺六寸殊異於衆鼎今此鼎細小又有款識不宜薦見於宗廟制曰京兆尹議是上自幸河東之明年正月鳯凰集祋祤於所集處得玉寳起步夀宫廼下詔赦天下後閒歲鳳皇神爵甘露降集京師赦天下其冬鳳皇集上林廼作鳳皇殿㠯荅嘉瑞明年正月復幸甘泉郊泰畤改元曰五鳳明年幸雍祠五畤其明年春幸河東祠后土赦天下後間歲改元為甘露正月上幸甘泉郊泰畤其夏黄龍見新豐建章未央長樂宫鐘虡銅人皆生毛長一寸所時以為美祥後閒歲正月上郊泰畤因朝單于於甘泉宫後閒歲改元為黄龍正月復幸甘泉郊泰畤又朝單于於甘泉宫至冬而崩鳳皇下郡國凡五十餘所元帝即位遵舊儀閒歲正月一幸甘泉郊泰畤又東至河東祠后土西至雍祠五畤凡五奉泰畤后土之祠亦施恩澤時所過毋出田租賜百戸牛酒或賜爵赦罪人元帝好儒貢禹韋𤣥成匡衡等相繼為公卿禹建言漢家宗廟祭祀多不應古禮上是其言後韋𤣥成為丞相議罷郡國廟自太上皇孝恵帝諸園寢廟皆罷後元帝寢疾夢神靈譴罷諸廟祠上遂復焉後或罷或復至哀平不定語在韋𤣥成傳成帝初即位丞相衡御史大夫譚奏言帝王之事莫大乎承天之序承天之序莫重於郊祀故聖王盡心極慮以建其制祭天於南郊就陽之義也瘞地於北郊即隂之象也天之於天子也因其所都而各饗焉往者孝武皇帝居甘泉宫即於雲陽立泰畤祭於宫南今行常幸長安郊見皇天反北之泰隂祠后土反東之少陽事與古制殊又至雲陽行谿谷中阸陜且百里汾隂則渡大川有風波舟楫之危皆非聖主所宜數乘郡縣治道共張吏民困苦百官煩費勞所保之民行危險之地難以奉神靈而祈福祐殆未合於承天子民之意昔者周文武郊於豐鄗成王郊於雒邑由此觀之天随王者所居而饗之可見也甘泉泰畤河東后土之祠宜可徙置長安合於古帝王願與羣臣議定奏可大司馬車騎將軍許嘉等八人以為所從來久逺宜如故右將軍王商博士師丹議郎翟方進等五十人以為禮記曰燔柴於太壇祭天也瘞薶於太折祭地也兆於南郊所以定天位也祭地於太折在北郊就隂位也郊處各在聖王所都之南北書曰越三日丁巳用牲于郊牛二周公加牲告徙新邑定郊禮於雒明王聖主事天明事地察天地明察神明章矣天地以王者為主故聖王制祭天地之禮必於國郊長安聖主之居皇天所觀視也甘泉河東之祠非神靈所饗宜徙就正陽大隂之處違俗復古循聖制定天位如禮便於是衡譚奏議曰陛下聖徳怱明上通承天之大典覽羣下使各悉心盡慮議郊祀之處天下幸甚臣聞廣謀從衆則合於天心故洪範曰三人占則從二人言言少從多之義也論當往古宜於萬民則依而從之違道寡與則廢而不行今議者五十八人其五十人言當徙之義皆著於經傳同於上世便於吏民八人不按經蓺考古制而以為不宜無法之議難以定吉凶太誓曰正稽古立功立事可以永年丕天之大律詩曰毋曰髙髙在上陟降厥士日監在兹言天之日監王者之處也又曰廼眷西顧此維予宅言天以文王之都為居也宜於長安定南北郊為萬世基天子從之既定衡言甘泉泰畤紫壇八觚宣通象八方五帝壇周環其下又有羣神之壇以尚書禋六宗望山川徧羣神之義紫壇有文章采鏤黼黻之飾及玉女樂石壇僊人祠瘞鸞路騂駒寓龍馬不能得其象於古臣聞郊柴饗帝之義埽地而祭上質也歌大吕舞雲門以竢天神歌太蔟舞咸池以竢地祗其牲用犢其席藁稭其器陶匏皆因天地之性貴誠上質不敢修其文也以為神祗功徳至大雖修精微而備庶物猶不足以報功唯至誠為可故上質不飾以章天徳紫壇偽飾女樂鸞路騂駒龍馬石壇之屬宜皆勿修衡又言王者各以其禮制事天地非因異世所立而繼之今雍鄜密上下畤本秦侯各以其意所立非禮之所載術也漢興之初儀制未及定即且因秦故祠復立北畤今既稽古建定天地之大禮郊見上帝青赤白黄黑五方之帝皆畢陳各有位饌祭祀備具諸侯所妄造王者不當長遵及北畤未定時所立不宜復修天子皆從焉及陳寳祠由是皆罷明年上始祀南郊赦奉郊之縣及中都官耐罪囚徒是歲衡譚復條奏長安厨官縣官給祠郡國候神方士使者所祠凡六百八十三所其二百八所應禮及疑無明文可奉祠如故其餘四百七十五所不應禮或復重請皆罷奏可本雍舊祠二百三所唯山川諸星十五所為應禮云若諸布諸嚴諸逐皆罷杜主有五祠置其一又罷髙祖所立梁晉秦荆巫九天南山萊中之屬及孝文渭陽孝武薄忌泰一三一黄帝㝠羊馬行泰一臯山山君武夷夏后啟母石萬萬里沙八神延年之屬及孝宣參山蓬山之罘成山萊山四時蚩尤勞谷五牀僊人玉女徑路黄帝天神原水之屬皆罷候神方士使者副佐本草待詔七十餘人皆歸家明年匡衡坐事免官爵衆庶多言不當變動祭祀者又初罷甘泉泰畤作南郊日大風壞甘泉竹宫折拔畤中樹木十圍以上百餘天子異之以問劉向對曰家人尚不欲絶種祠況於國之神寳舊畤且甘泉汾隂及雍五畤始立皆有神祇感應然後營之非茍而已也武宣之世奉此三神禮敬敕備神光尤著祖宗所立神祇舊位誠未易動及陳寳祠自秦文公至今七百餘歲矣漢興世世常來光色赤黄長四五丈直祠而息音聲砰隠野雞皆雊每見雍太祝祠以太牢遣候者乘傳馳詣行在所以為福祥髙祖時五來文帝二十六來武帝七十五來宣帝二十五來初元元年以來亦二十來此陽氣舊祠也及漢宗廟之禮不得擅議皆祖宗之君與賢臣所共定古今異制經無明文至尊至重難以疑説正也前始納貢禹之議後人相因多所動揺易大傳曰誣神者殃及三世恐其咎不獨止禹等上意恨之後上以無繼嗣故令皇太后詔有司曰蓋聞王者承事天地交接泰一尊莫著於祭祀孝武皇帝大聖通明始建上下之祀營泰畤于甘泉定后土于汾隂而神祗安之饗國長久子孫蕃滋累世遵業福流于今今皇帝寛仁孝順奉循聖緒靡有大愆而久無繼嗣思其咎職殆在徙南北郊違先帝之制改神祗舊位失天地之心以妨繼嗣之福春秋六十未見皇孫食不甘味寢不安席朕甚悼焉春秋大復古善順祀其復甘泉泰畤汾隂后土如故及雍五畤陳寳祠在陳倉者天子復親郊禮如前又復長安雍及郡國祠著明者且半成帝末年頗好鬼神亦以無繼嗣故多上書言祭祀方術者皆得待詔祠祭上林苑中長安城旁費用甚多然無大貴盛者谷永説上曰臣聞明於天地之性不可惑以神怪知萬物之情不可罔以非類諸背仁義之正道不遵五經之法言而盛稱竒怪鬼神廣崇祭祀之方求報無福之祠及言世有僊人服食不終之藥䢣興輕舉登遐倒景覽觀縣圃浮游蓬萊耕耘五徳朝種暮穫與山石無極黄冶變化堅氷淖溺化色五倉之術者皆姦人惑衆挾左道懷詐偽以欺罔世主聽其言洋洋滿耳若將可遇求之盪盪如係風捕景終不可得是以明王距而不聽聖人絶而不語昔周史萇𢎞欲以鬼神之術輔尊靈王㑹朝諸侯而周室愈微諸侯愈叛楚懷王隆祭祀事鬼神欲以獲福助郤秦師而兵挫地削身辱國危秦始皇初并天下甘心於神僊之道遣徐福韓終之屬多齎童男童女入海求神采藥因逃不還天下怨恨漢興新垣平齊人少翁公孫卿欒大等皆以僊人黄冶祭祠事鬼使物入海求僊采藥貴幸賞賜累千金大尤尊盛至妻公主爵位重絫震動海内元鼎元封之際燕齊之間方士瞋目㧖掔言有神僊祭祠致福之術者以萬數其後平等皆以術窮詐得誅夷伏辜至初元中有天淵玉女鉅鹿神人轑陽侯師張宗之姦紛紛復起夫周秦之末三五之隆已嘗専意散財厚爵祿竦精神舉天下以求之矣曠日經年靡有毫釐之驗足以揆今經曰享多儀儀不及物惟曰不享論語説曰子不語怪神唯陛下距絶此類毋令姦人有以窺朝者上善其言後成都侯王商為大司馬衞將軍輔政杜鄴説商曰東鄰殺牛不如西鄰之禴祭言奉天之道貴以誠質大得民心也行穢祀豐猶不䝉祐徳修薦薄吉必大來古者壇場有常處尞禋有常用贊見有常禮犧牲玉帛雖備而財不匱車輿臣役雖動而用不勞是故每舉其禮助者歡説大路所歴黎元不知今甘泉河東天地郊祀咸失方位違隂陽之宜及雍五畤皆曠逺奉尊之役休而復起繕治共張無解己時皇天著象殆可略知前上甘泉先敺失道禮月之夕奉引復迷祠后土還臨河當渡疾風起波船不可御又雍大雨壞平陽宫垣廼三月甲子震電災林光宫門祥瑞未著咎徵仍臻迹三郡所奏皆有變故不荅不饗何以甚此詩曰率由舊章舊章先王法度文王以之交神于祀子孫千億宜如異時公卿之議復還長安南北郊後數年成帝崩皇太后詔有司曰皇帝即位思順天心遵經義定郊禮天下説憙懼未有皇孫故復甘泉泰畤汾隂后土庶㡬獲福皇帝恨難之卒未得其祐其復南北郊長安如故以順皇帝之意也哀帝即位寢疾博徵方術士京師諸縣皆有侍祠使者盡復前世所常興諸神祠官凡七百餘所一歲三萬七千祠云明年復令太皇太后詔有司曰皇帝孝順奉承聖業靡有解怠而久疾未瘳夙夜唯思殆繼體之君不宜改作其復甘泉泰畤汾隂后土祠如故上亦不能親至遣有司行事而禮祠焉後三年哀帝崩平帝元始五年大司馬王莽奏言王者父事天故爵稱天子孔子曰人之行莫大於孝孝莫大於嚴父嚴父莫大於配天王者尊其考欲以配天縁考之意欲尊祖推而上之遂及始祖是以周公郊祀后稷以配天宗祀文王於明堂以配上帝禮記天子祭天地及山川歲徧春秋榖梁傳以十二月下辛卜正月上辛郊髙皇帝受命因雍四畤起北畤而備五帝未共天地之祀孝文十六年用新垣平初起渭陽五帝廟祭泰一地祗以太祖髙皇帝配日冬至祠泰一夏至祠地祗皆并祠五帝而共一牲上親郊拜後平伏誅廼不復自親而使有司行事孝武皇帝祠雍曰今上帝朕親郊而后土無祠則禮不荅也於是元鼎四年十一月甲子始立后土祠於汾隂或曰五帝泰一之佐宜立泰一五年十一月癸未始立泰一祠於甘泉三歲一郊與雍更祠亦以髙祖配不歲事天皆未應古制建始元年徙甘泉泰畤河東后土於長安南北郊永始元年三月㠯未有皇孫復甘泉河東祠綏和二年㠯卒不獲祐復長安南北郊建平三年懼孝哀皇帝之疾未瘳復甘泉汾隂祠竟復無福臣謹與太師孔光長樂少府平晏大司農左咸中壘校尉劉歆大中大夫朱陽博士薛順議郎國由等六十七人議皆曰宜如建始時丞相衡等議復長安南北郊如故莽又頗改其祭禮曰周官天墬之祀樂有别有合其合樂曰㠯六律六鍾五聲八音六舞大合樂祀天神祭墬祇祀四望祭山川享先妣先祖凡六樂奏六歌而天墬神祗之物皆至四望蓋謂日月星海也三光髙而不可得親海廣大無限界故其樂同祀天則天文從祭墬則墬理從三光天文也山川地理也天地合祭先祖配天先妣配墬其誼一也天墬合精夫婦判合祭天南郊則㠯墬配一體之誼也天墬位皆南鄉同席墬在東共牢而食髙帝髙后配于壇上西鄉后在北亦同席共牢牲用繭栗𤣥酒陶匏禮記曰天子籍田千畮㠯事天墬繇是言之宜有黍稷天地用牲一燔尞瘞薶用牲一髙帝髙后用牲一天用牲左及黍稷燔尞南郊墬用牲右及黍稷瘞于北郊其旦東鄉再拜朝日其夕西鄉再拜夕月然後孝弟之道備而神祇嘉享萬福降輯此天墬合祀㠯祖妣配者也其别樂曰冬日至於墬上之圜丘奏樂六變則天神皆降夏日至於澤中之方丘奏樂八變則墬祗皆出天墬有常位不得常合此其各特祀者也隂陽之别於日冬夏至其㑹也㠯孟春正月上辛若丁天子親合祀天墬于南郊㠯髙帝髙后配隂陽有離合易曰分隂分陽迭用柔剛以日冬至使有司奉祠南郊髙帝配而望羣陽日夏至使有司奉祭北郊髙后配而望羣隂皆㠯助致微氣通道幽弱當此之時后不省方故天子不親而遣有司所㠯正承天順地復聖王之制顯太祖之功也渭陽祠勿復修羣望未悉定定復奏奏可三十餘年間天墬之祠五徙焉後莽又奏言書曰類於上帝禋于六宗歐陽大小夏侯三家説六宗皆曰上不及天下不及墬旁不及四方在六者之間助隂陽變化實一而名六名實不相應禮記祀典功施於民則祀之天文日月星辰所昭仰也地理山川海澤所生殖也易有八卦乾坤六子水火不相逮靁風不相誖山澤通氣然後能變化既成萬物也臣前奏徙甘泉泰畤汾隂后土皆復于南北郊謹按周官兆五帝于四郊山川各因其方今五帝兆居在雍五畤不合於古又日月靁風山澤易卦六子之尊氣所謂六宗也星辰水火溝瀆皆六宗之屬也今或未特祀或無兆居謹與太師光大司徒宫義和歆等八十九人議皆曰天子父事天母事墬今稱天神曰皇天上帝泰一兆曰泰畤而稱墬祗曰后土與中央黄靈同又兆北郊未有尊稱宜令墬祗稱皇墬后祗兆曰廣畤易曰方㠯類聚物㠯羣分分羣神㠯類相從為五部兆天墬之别神中央帝黄靈后土畤及日廟北辰北斗填星中宿中宫于長安城之未墬兆東方帝太昊青靈勾芒畤及靁公風伯廟歲星東宿東宫于東郊兆南方炎帝赤靈祝融畤及熒惑星南宿南宫于南郊兆西方帝少皥白靈蓐收畤及太白星西宿西宫于西郊兆北方帝顓頊黑靈𤣥㝠畤及月廟雨師廟辰星北宿北宫于北郊兆奏可於是長安旁諸廟兆畤甚盛矣莽又言帝王建立社稷百王不易社者土也宗廟王者所居稷者百榖之主所㠯奉宗廟共粢盛人所食㠯生活也王者莫不尊重親祭自為之主禮如宗廟詩曰乃立冢土又曰㠯御田祖㠯祈甘雨禮記曰唯祭宗廟社稷為越紼而行事聖漢興禮儀稍定已有官社未立官稷遂於官社後立官稷㠯夏禹配食官社后稷配食官稷稷種榖樹徐州牧歲貢五色土各一斗莽簒位二年興神僊事㠯方士蘇樂言起八風臺於宫中臺成萬金作樂其上順風作液湯又種五梁禾於殿中各順色置其方面先䰞鶴□毒冒犀王二十餘物漬種計粟斛成一金言此黄帝榖僊之術也㠯樂為黄門郎令主之莽遂崈鬼神淫祀至其末年自天地六宗㠯下至諸小鬼神凡千七百所用三牲鳥獸三千餘種後不能備廼以雞當鶩鴈犬當麋鹿數下詔自以當僊語在其傳贊曰漢興之初庶事草創唯一叔孫生略定朝廷之儀若廼正朔服色郊望之事數世猶未章焉至于孝文始㠯夏郊而張蒼據水徳公孫臣賈誼更以為土徳卒不能明孝武之世文章為盛太初改制而兒寛司馬遷等猶從臣誼之言服色數度遂順黄徳彼以五徳之傳從所不勝秦在水徳故謂漢據土而克之劉向父子㠯為帝出于震故包羲氏始受木徳其後㠯母傳子終而復始自神農黄帝下歴唐虞三代而漢得火焉故髙祖始起神母夜號著赤帝之符旗章遂赤自得天統矣音共工氏㠯水徳間于木火與秦同運非其次序故皆不永由是言之祖宗之制蓋有自然之應順時宜矣究觀方士祠官之變谷永之言不亦正乎不亦正乎前漢書卷二十五下前漢書卷二十五下考證郊祀志下長安則作飛亷桂館甘泉則作益夀延夀館○按館字封禪書俱作觀又通天臺封禪書作通天莖臺乃下詔甘泉房中生芝九莖赦天下無令復作○按監本及别本乃下詔之下無甘泉房中生芝九莖八字赦天下之下無無令復作四字今從宋本補令奉髙作明堂汶上如帶圖注汶水名也出琅邪朱虚作明堂于汶水之上也○按顏注汶水非也胡三省曰地理志明堂在奉髙縣西南四里即禹貢浮汶逹濟之汶若琅邪汶水入濰而入海非立明堂處上親禪髙里注髙里山名解在武紀○監本脱解在武紀四字從宋本添其西則商中數十里虎圈○按商中封禪書作唐中通鑑從史記諸所興如薄忌泰一云云注李竒曰皆祠名○監本訛皆同名今改正南嶽灊山於潛○按南嶽衡山也自元封五年廵南郡至江陵而東登禮潛之天柱山號曰南嶽於是南嶽之名移於灊山而長沙湘南之衡山自古稱南嶽者反無祠矣餘皆一禱而三祠云○按歐陽脩集古錄引漢西岳華山碑云孝武皇帝脩封禪之禮廵省五岳立祠其下宫曰集靈宫殿曰存僊殿門曰望僊門中宗之世使者持節歳一禱而三祠可為此文確証但又云所謂集靈宫者他書皆不見惟見此碑則失考耳地理志華隂下自注集靈宫武帝起非明文乎為隨侯劍寳玉云云○劉敞曰四祠隨侯珠一也○按劉敞注則古本隨侯下有珠字後來本並脱耳注周康寳鼎似汾上所獲鼎也○按劉敞解珠劍璧三物並確惟此句可疑上文言汾隂寳鼎明曰鼎大異于衆鼎文鏤無欵識故但云寳鼎不云周康寳鼎也且四物祠于未央宫中並是宫中寳物若寳鼎則已迎至甘泉祀天之處不得于宫中立祠又後文張敞曰昔寳鼎出于汾脽有司騐脽上非舊藏處則所謂寳鼎者正以不知其來處為神竒安得指實以周康乎敞説未確又祠太室山于即墨三户山于下宻○按太室山名同中岳嵩髙三戸山名同三户津山川固有同名異地者但以地理志証之此二山名俱誤膠東國即墨有天室山祠非太室山也下密有三石山祠非三户山也玩顔注云即墨下密皆膠東之縣則唐初本必猶未訛行谿谷中阸陜且百里○按阸陿宋本監本並作阸陜今仍之然陿陜無通用之義究是誤字舞咸池以竢地祗注咸池堯樂也○按顔注誤禮樂志明曰黄帝作咸池安得云堯樂乎雍舊祠二百三所○按地理志右扶風雍有五畤太昊黄帝以下祠三百三所彼作三百此作二百未知孰誤南山萊中之屬○按萊中應作秦中宋本監本並誤也上文髙祖時南山巫祠南山秦中秦中者二世皇帝也注張晏曰成帝時匡衡奏罷之正指此文若東萊郡黄縣之萊君祠㡉縣之百支萊王祠並非髙祖所立及孝宣參山注宋祁云云○按參山据宋祁注則舊本作太山而祁改為參山者也今從之三五之隆師古注及劉奉世宋祁説○按顔説非也宋亦太巧且元帝無求僊事未若劉奉世謂三世文帝五世武帝為確實先䰞鶴□○□監本訛□注同從宋本改正前漢書卷二十五下考證"}
{"id": "KR2a0007_026", "series": "KR2a0007", "text": "唐正議大夫行秘書少監琅邪縣開國子顔師古注凡天文在圖籍昭昭可知者經星常宿中外官凡百一十八名積數七百八十三星皆有州國官宫物類之象其伏見蚤晚邪正存亡虚實濶陿及五星所行合散犯守陵歴鬬食彗孛飛流日月薄食暈適背穴抱珥􁅫蜺迅雷風祅怪雲變氣此皆隂陽之精其本在地而上發于天者也政失於此則變見於彼猶景之象形鄉之應聲是以明君覩之而寤飭身正事思其咎謝則禍除而福至自然之符也中宫天極星其一明者泰一之常居也旁三星三公或曰子屬後句四星末大星正妃餘三星後宫之屬也環之匡衞十二星藩臣皆曰紫宫前列直斗口三星隨北耑銳若見若不見曰隂徳或曰天一紫宫左三星曰天槍右四星曰天棓後十七星絶漢抵營室曰閤道北斗七星所謂璇璣玉衡以齊七政杓攜龍角衡殷南斗魁枕參首用昏建者杓杓自華以西南夜半建者衡衡殷中州河濟之間平旦建者魁魁海岱以東北也斗為帝車運于中央臨制四海分隂陽建四時均五行移節度定諸紀皆繫於斗斗魁戴筐六星曰文昌宫一曰上將二曰次將三曰貴相四曰司命五曰司祿六曰司災在魁中貴人之牢魁下六星兩兩而比者曰三能三能色亝君臣和不亝為乖戾柄輔星明近輔臣親彊斥小疏弱杓端有兩星一内為矛招㨱一外為盾天蠭有句圜十五星屬杓曰賤人之牢牢中星實則囚多虚則開出天一槍棓矛盾動㨱角大兵起東宫蒼龍房心心為明堂大星天王前後星子屬不欲直直王失計房為天府曰天駟其隂右驂旁有兩星曰衿衿北一星曰牽東北曲十二星曰旗旗中四星曰天市天市中星衆者實其中虚則耗房南衆星曰騎官左角理右角將大角者天王帝坐廷其兩旁各有三星鼎足句之曰攝提攝提者直斗枃所指以建時節故曰攝提格亢為宗廟主疾其南北兩大星曰南門氐為天根主疫尾為九子曰君臣斥絶不和箕為敖客后妃之府曰口舌火犯守角則有戰房心王者惡之南宫朱鳥權衡衡太微三光之廷筐衞十二星藩臣西將東相南四星執法中端門左右掖門掖門内六星諸侯其内五星五帝坐後聚十五星曰哀烏郎位旁一大星將位也月五星順入軌道司其出所守天子所誅也其逆入若不軌道以所犯名之中坐成形皆羣下不從謀也金火尤甚廷藩西有隨星四名曰少微士大夫權軒轅黄龍體前大星女主象旁小星御者後宫屬月五星守犯者如衡占東井為水事火入之一星居其左右天子且以火為敗東井西曲星曰戌北北河南南河兩河天闕間為關梁輿鬼鬼祠事中白者為質火守南北河兵起榖不登故徳成衡觀成潢傷成戌禍成井誅成質柳為鳥喙主木草七星頸為員宫主急事張嗉為厨主觴客翼為羽翮主逺客軫為車主風其旁有一小星曰長沙星星不欲明明與四星等若五星入軫中兵大起軫南衆星曰天庫庫有五車車星角若益衆及不具亡處車馬西宫咸池曰天五潢五潢五帝車舍火入旱金兵水水中有三柱柱不具兵起奎曰封豨為溝瀆婁為聚衆胃為天倉其南衆星曰廥積昴曰旄頭胡星也為白衣㑹畢曰䍐車為邊兵主弋獵其大星旁小星為附耳附耳㨱動有讒亂臣在側昴畢間為天街其隂隂國陽陽國參為白虎三星直者是為衡石下有三星鋭曰罰為斬艾事其外四星左右肩股也小三星隅置曰觜觿為虎首主葆旅事其南有四星曰天厠天厠下一星曰天矢矢黄則吉青白黑凶其西有句曲九星三處羅列一曰天旗二曰天苑三曰九斿其東有大星曰狼狼角變色多盜賊下有四星曰弧直狼比地有大星曰南極老人老人見治安不見兵起常以秋分時候之南郊北宫𤣥武虛危危為蓋屋虚為哭泣之事其南有衆星曰羽林天軍軍西為壘或曰戌旁一大星北落北落若微亡軍星動角益稀及五星犯北落入軍軍起火金水尤甚火入軍憂水水患木土軍吉危東六星兩兩而比曰司冦營室為清廟曰離宫閣道漢中四星曰天駟旁一星曰王梁王梁策馬車騎滿野旁有八星絶漢曰天横天横旁江星江星動以人涉水杵臼四星在危南匏瓜有青黑星守之魚鹽貴南斗為廟其北建星建星者旗也牽牛為犧牲其北河鼓河鼓大星上將左左星右右將婺女其北織女織女天女孫也歲星曰東方春木於人五常仁也五事貌也仁虧貌失逆春令傷木氣罰見歲星歲星所在國不可伐可以伐人超舍而前為贏退舍為縮贏其國有兵不復縮其國有憂其將死國傾敗所去失地所之得地一曰當居不居國亡所之國昌已居之又東西去之國凶不可舉事用兵安靜中度吉出入不當其次必有天祅見其舍也歲星贏而東南石氏見彗星甘氏不出三月廼生彗本類星末類彗長二丈贏東北石氏見覺星甘氏不出三月廼生天棓本類星末銳長四尺縮西南石氏見欃雲如牛甘氏不出三月廼生天槍左右鋭長數丈縮西北石氏見槍雲如馬甘氏不出三月廼生天欃本類星末銳長數丈石氏槍欃棓彗異狀其殃一也必有破國亂君伏死其辜餘殃不盡為旱凶饑暴疾至日行一尺出二十餘日廼入甘氏其國凶不可舉事用兵出而易所當之國是受其殃又曰祅星不出三年其下有軍及失地若國君喪熒惑曰南方夏火禮也視也禮虧視失逆夏令傷火氣罰見熒惑逆行一舍二舍為不祥居之三月國有殃五月受兵七月國半亡地九月地大半亡因與俱出入國絶祀熒惑為亂為賊為疾為喪為饑為兵所居之宿國受殃殃還至者雖大當小居之久殃乃至者當小反大已去復還居之若居之而角者若動者繞環之及乍前乍後乍左乍右殃愈甚一曰熒惑出則有大兵入則兵散周還止息廼為其死喪寇亂在其野者亡地以戰不勝東行疾則兵聚於東方西行疾則兵聚於西方其南為丈夫喪北為女子喪熒惑天子理也故曰雖有明天子必視熒惑所在太白曰西方秋金義也言也義虧言失逆秋令傷金氣罰見太白日方南太白居其南日方北太白居其北為贏侯王不寧用兵進吉退凶日方南太白居其北日方北太白居其南為縮侯王有憂用兵退吉進凶當出不出當入不入為失舍不有破軍必有死王之墓有亡國一曰天下匽兵壄有兵者所當之國大凶當出不出未當入而入天下匽兵兵在外入未當出而出當入而不入天下起兵有至破國未當出而出未當入而入天下舉兵所當之國亡當期而出其國昌出東為東方入為北方出西為西方入為南方所居久其國利易其鄉凶入七日復出將軍戰死入十日復出相死之入又復出人君惡之已出三日而復微入三日廼復盛出是為耎而伏其下國有軍其衆敗將北已入三日又復微出三日廼復盛入其下國有憂帥師雖衆敵食其糧用其兵虜其帥出西方失其行夷狄敗出東方失其行中國敗一曰出蚤為月食晚為天祅及彗星將發于亡道之國太白出而留桑楡間病其下國上而疾未盡期日過參天病其對國太白經天天下革民更王是為亂紀人民流亡晝見與日爭明彊國弱小國彊女主昌太白兵象也出而髙用兵深吉淺凶埤淺吉深凶行疾用兵疾吉遲凶行遲用兵遲吉疾凶角敢戰吉不敢戰凶擊角所指吉逆之凶進退左右用兵進退左右吉靜凶圜以靜用兵靜吉趮凶出則兵出入則兵入象太白吉反之凶赤角戰太白者猶軍也而熒惑憂也故熒惑從太白軍憂離之軍舒出太白之隂有分軍出其陽有偏將之戰當其行太白還之破軍殺將辰星殺伐之氣戰鬬之象也與太白俱出東方皆赤而角夷狄敗中國勝與太白俱出西方皆赤而角中國敗夷狄勝五星分天之中積于東方中國大利積于西方夷狄用兵者利辰星不出太白為客辰星出太白為主人辰星與太白不相從雖有軍不戰辰星出東方太白出西方若辰星出西方太白出東方為格野雖有兵不戰辰星入太白中五日乃出及入而上出破軍殺將客勝下出客亡地辰星來抵太白不去將死正其上出破軍殺將客勝下出客亡地視其所指以名破軍辰星繞環太白若鬬大戰客勝主人吏死辰星過太白間可椷劒小戰客勝居太白前旬三日軍罷出太白左小戰歴太白右數萬人戰主人吏死出太白右去三尺軍急約戰凡太白所出所直之辰其國為得位得位者戰勝所直之辰順其色而角者勝其色害者敗太白白比狼赤比心黄比參右肩青比參左肩黑比奎大星色勝位行勝色行得盡勝之辰星曰北方冬水知也聽也知虧聽失逆冬令傷水氣罰見辰星出蚤為月食晩為彗星及天祅一時不出其時不和四時不出天下大饑失其時而出為當寒反温當温反寒當出不出是謂擊卒兵大起與它星遇而鬬天下大亂出於房心間地動填星曰中央季夏土信也思心也仁義禮智以信為主貌言視聽以心為正故四星皆失填星廼為之動填星所居國吉未當居而居之若已去而復還居之國得土不乃得女子當居不居既已居之又東西去之國失土不乃失女不有土事若女之憂居宿久國福厚易福薄當居不居為失填其下國可伐得者不可伐其贏為王不寧縮有軍不復一曰既已居之又東西去之其國凶不可舉事用兵失次而上一舍三舍有王命不成不乃大水失次而下二舍有后慼其歲不復不乃天裂若地動凡五星歲與填合則為内亂與辰合則為變謀而更事與熒惑合則為饑為旱與太白合則為白衣之㑹為水太白在南歲在北名曰牝牡年榖大孰太白在北歳在南年或有或亡熒惑與太白合則為喪不可舉事用兵與填合則為憂主孽卿與辰合則為北軍用兵舉事大敗填與辰合則將有覆軍下師與太白合則為疾為内兵辰與太白合則為變謀為兵憂凡歲熒惑填太白四星與辰鬬皆為戰兵不在外皆為内亂一曰火與水合為淬與金合為鑠不可舉事用兵土與金合國亡地與木合則國饑與水合為雍沮不可舉事用兵木與金合鬬國有内亂同舍為合相陵為鬬二星相近者其殃大二星相逺者殃無傷也從七寸以内必之凡月食五星其國皆亡歲以饑熒惑以亂填以殺太白彊國以戰辰以女亂月食大角王者惡之凡五星所聚宿其國王天下從歲以義從熒惑以禮從填以重從太白以兵從辰以法以法者以法致天下也三星若合是謂驚立絶行其國外内有兵與喪民人乏饑改立王公四星若合是謂大湯其國兵喪並起君子憂小人流五星若合是謂易行有徳受慶改立王者掩有四方子孫蕃昌亡徳受罰離其國家滅其宗廟百姓離去被滿四方五星皆大其事亦大皆小其事亦小也凡五星色皆圜白為喪為旱赤中不平為兵青為憂為水黑為疾為多死黄吉皆角赤犯我城黄地之爭白哭泣之聲青有兵憂黒水五星同色天下匽兵百姓安寧歌舞以行不見災疾五榖蕃昌凡五星歲緩則不行急則過分逆則占熒惑緩則不出急則不入違道則占填緩則不建急則過舍逆則占太白緩則不出急則不入逆則占辰緩則不出急則不入非時則占五星不失行則年榖豐昌凡以宿星通下之變者維星散句星信則地動有星守三淵天下大水地動海魚出紀星散者山崩不即有喪龜鼈星不居漢中川有易者辰星入五車大水熒惑入積水水兵起入積薪旱兵起守之亦然極後有四星名曰句星斗杓後有三星名曰維星散者不相從也三淵蓋五車之三柱也天紀屬貫索積薪在北戌西北積水在北戌東北角亢氐沇州房心豫州尾箕幽州斗江湖牽牛婺女揚州虚危青州營室東壁并州奎婁胃徐州昴畢冀州觜觿參益州東井輿鬼雍州柳七星張三河翼軫荆州甲乙海外日月不占丙丁江淮海岱戊己中州河濟庚辛華山以西壬癸常山以北一曰甲齊乙東夷丙楚丁南夷戊魏己韓庚秦辛西夷壬燕趙癸北夷子周丑翟寅趙卯鄭辰邯鄲巳衞午秦未中山申齊酉魯戌吳越亥燕代秦之疆候太白占狼弧吳楚之疆候熒惑占鳥衡燕齊之疆候辰星占虚危宋鄭之疆候歲星占房心晉之疆亦候辰星占參罰及秦并吞三晉燕代自河山以南者中國中國於四海内則在東南為陽陽則日歲星熒惑填星占於街南畢主之其西北則胡貉月氐旃裘引弓之民為隂隂則月太白辰星占於街北昴主之故中國山川東北流其維首在隴蜀尾沒於勃海碣石是以秦晉好用兵復占太白太白主中國而胡貉數侵掠獨占辰星辰星出入趮疾常主夷狄其大經也凡五星早出為贏贏為客晚出為縮縮為主人五星贏縮必有天應見杓太歲在寅曰攝提格歲星正月晨出東方石氏曰名監徳在斗牽牛失次杓早水晚旱甘氏在建星婺女太初歴在營室東壁在卯曰單閼二月出石氏曰名降入在婺女虚危甘氏在虚危失次杓有水災太初在奎婁在辰曰執徐三月出石氏曰名青章在營室東壁失次杓早旱晚水甘氏同太初在胃昴在已曰大荒落四月出石氏曰名路踵在奎婁甘氏同太初在參罰在午曰敦牂五月出石氏曰名啓明在胃昴畢失次杓早旱晩水甘氏同太初在東井輿鬼在未曰協洽六月出石氏曰名長烈在觜觿參甘氏在參罰太初在注張七星在申曰涒灘七月出石氏曰名天晉在東井輿鬼甘氏在弧太初在翼軫在酉曰作詻八月出石氏曰名長壬在柳七星張失次杓有女喪民疾甘氏在注張失次杓有火太初在角亢在戌曰掩茂九月出石氏曰名天睢在翼軫失次杓水甘氏在七星翼太初在氐房心在亥曰大淵獻十月出石氏曰名天皇在角亢始甘氏在軫角亢太初在尾箕在子曰困敦十一月出石氏曰名天宗在氐房始甘氏同太初在建星牽牛在丑曰赤奮若十二月出石氏曰名天昊在尾箕甘氏在心尾太初在婺女虚危甘氏太初歴所以不同者以星贏縮在前各錄後所見也其四星亦略如此古歴五星之推亡逆行者至甘氏石氏經以熒惑太白為有逆行夫歴者正行也古人有言曰天下太平五星循度亡有逆行日不食朔月不食望夏氏日月傳曰日月食盡主位也不盡臣位也星傳曰日者徳也月者刑也故曰日食修徳月食修刑然而歴紀推月食與二星之逆亡異熒惑主内亂太白主兵月主刑自周室衰亂臣賊子師旅數起刑罰失中雖其亡亂臣賊子師旅之變内臣猶不治四夷猶不服兵革猶不寢刑罰猶不錯故二星與月為之失度三變常見及有亂臣賊子伏尸流血之兵大變乃出甘石氏見其常然因以為紀皆非正行也詩云彼月而食則惟其常此日而食于何不臧詩傳曰月食非常也比之日食猶常也日食則不臧矣謂之小變可也謂之正行非也故熒惑必行十六舍去日逺而顓恣太白出西方進在日前氣盛乃逆行及月必食於望亦誅盛也國皇星大而赤狀類南極所出其下起兵兵彊其衝不利昭明星大而白無角乍上乍下所出國起兵多變五殘星出正東東方之星其狀類辰去地可六丈大而黄六賊星出正南南方之星去地可六丈大而赤數動有光司詭星出正西西方之星去地可六丈大而白類太白咸漢星出正北北方之星去地可六丈大而赤數動察之中青此四星所出非其方其下有兵衝不利四填星出四隅去地可四丈地維臧光亦出四隅去地可二丈若月始出所見下有亂者亡有徳者昌燭星狀如太白其出也不行見則滅所燭城邑亂如星非星如雲非雲名曰歸邪歸邪出必有歸國者星者金之散氣其本曰人星衆國吉少則凶漢者亦金散氣其本曰水星多多水少則旱其大經也天鼓有音如雷非雷音在地而下及地其所住者兵發其下天狗狀如大流星有聲其下止地類狗所墜及望之如火光炎炎中天其下圜如數頃田處上鋭見則有黄色千里破軍殺將格澤者如炎火之狀黄白起地而上下大上鋭其見也不種而穫不有土功必有大客蚩尤之旗類彗而後曲象旗見則王者征伐四方旬始出於北斗旁狀如雄雞其怒青黑色象伏鼈枉矢狀類大流星虵行而倉黑望如有毛目然長庚廣如一匹布著天此星見起兵星䃍至地則石也天暒而見景星景星者徳星也其狀無常常出於有道之國日有中道月有九行中道者黄道一曰光道光道北至東井去北極近南至牽牛去北極逺東至角西至婁去極中夏至至於東井北近極故晷短立八尺之表而晷景長尺五寸八分冬至至於牽牛逺極故晷長立八尺之表而晷景長丈三尺一寸四分春秋分日至婁角去極中而晷中立八尺之表而晷景長七尺三寸六分此日去極逺近之差晷景長短之制也去極逺近難知要以晷景晷景者所以知日之南北也日陽也陽用事則日進而北晝進而長陽勝故為温暑隂用事則日退而南晝退而短隂勝故為涼寒也故日進為暑退為寒若日之南北失節晷過而長為常寒退而短為常燠此寒燠之表也故曰為寒暑一曰晷長為潦短為旱奢為扶扶者邪臣進而正臣疏君子不足姦人有餘月有九行者黑道二出黄道北赤道二出黄道南白道二出黄道西青道二出黄道東立春春分月東從青道立秋秋分西從白道立冬冬至北從黑道立夏夏至南從赤道然用之一決房中道青赤出陽道白黑出隂道若月失節度而妄行出陽道則旱風出隂道則隂雨凡君行急則日行疾君行緩則日行遲日行不可指而知也故以二至二分之星為候日東行星西轉冬至昏奎八度中夏至氐十三度中春分柳一度中秋分牽牛三度七分中此其正行也日行疾則星西轉疾事埶然也故過中則疾君行急之感也不及中則遲君行緩之象也至月行則以晦朔決之日冬則南夏則北冬至於牽牛夏至於東井日之所行為中道月五星皆随之也箕星為風東北之星也東北地事天位也故易曰東北喪朋及巽在東南為風風陽中之隂大臣之象也其星軫也月去中道移而東北入箕若東南入軫則多風西方為雨雨少隂之位也月失中道移而西入畢則多雨故詩云月離於畢俾滂沱矣言多雨也星傳曰月入畢則將相有以家犯罪者言隂盛也書曰星有好風星有好雨月之從星則以風雨言失中道而東西也故星傳曰月南入牽牛南戒民間疾疫月北入太微出坐北若犯坐則下人謀上一曰月為風雨日為寒温冬至日南極晷長南不極則温為害夏至日北極晷短北不極則寒為害故書曰日月之行則有冬有夏也政治變於下日月運於上矣月出房北為雨為隂為亂為兵出房南為旱為夭喪水旱至衝而應及五星之變必然之效也兩軍相當日暈等力均厚長大有勝薄短小亡勝重抱大破亡抱為和背為不和為分離相去直為自立立兵破軍若曰殺將抱且戴有喜圍在中中勝在外外勝青外赤中以和相去赤外青中以惡相去氣暈先至而後去居軍勝先至先去前有利後有病後至後去前病後利後至先去前後皆病居軍不勝見而去其後發病雖勝亡功見半日以上功大白􁅫屈短上下銳有者下大流血日暈制勝近期三十日逺期六十日其食食所不利復生生所利不然食盡為主位以其直及日所躔加日時用名其國凡望雲氣仰而望之三四百里平望在桑楡上千餘里二千里登髙而望之下屬地者居三千里雲氣有獸居上者勝自華以南氣下黑上赤嵩髙三河之郊氣正赤常山以北氣下黑上青勃碣海岱之間氣皆黑江淮之間氣皆白徒氣白土功氣黄車氣乍髙乍下往往而聚騎氣卑而布卒氣摶前卑而後髙者疾前方而後髙者鋭後鋭而卑者郤其氣平者其行徐前髙後卑者不止而反氣相遇者卑勝髙鋭勝方氣來卑而循車道者不過三四日去之五六里見氣來髙七八尺者不過五六日去之十餘二十里見氣來髙丈餘二丈者不過三四十日去之五六十里見捎雲精白者其將悍其士怯其大根而前絶逺者戰精白其芒低者戰勝其前赤而卬者戰不勝陳雲如立垣杼雲類杼柚雲摶而耑鋭杓雲如繩者居前竟天其半半天蜺雲者類鬬旗故鋭鉤雲句曲諸此雲見以五色占而澤摶密其見動人廼有占兵必起占鬬其直王朔所候决於日旁日旁雲氣人主象皆如其形以占故北夷之氣如羣畜穹閭南夷之氣類舟船幡旗大水處敗軍場破國之虚下有積泉金寳上皆有氣不可不察海旁蜃氣象樓臺廣壄氣成宫闕然雲氣各象其山川人民所聚積故候息耗者入國邑視封畺田疇之整治城郭室屋門户之潤澤次至車服畜産精華實息者吉虚耗者凶若煙非煙若雲非雲郁郁紛紛蕭索輪囷是謂慶雲慶雲見喜氣也若霧非霧衣冠不濡見則其城被甲而趨夫雷電赮􁅫辟歴夜明者陽氣之動者也春夏則發秋冬則臧故候書者亡不司天開縣物地動坼絶山崩及陁川塞谿垘水澹地長澤竭見象城郭門閭潤息槀枯宫廟廊第人民所次䚻俗車服觀民飲食五榖草木觀其所屬倉府廐庫四通之路六畜禽獸所産去就魚鼈鳥䑕觀其所處鬼哭若謼與人逢遌訛言誠然凡候歲美惡謹候歲始歲始或冬至日産氣始萌臘明日人衆卒歲壹㑹飲食發陽氣故曰初歲正月旦王者歲首立春四時之始也四始者候之日而漢魏鮮集臘明正月旦決八風風從南大旱西南小旱西方有兵西北戎叔為小雨趣兵北方為中歲東北為上歲東方大水東南民有疾疫歲惡故八風各與其衝對課多者為勝多勝少久勝亟疾勝徐旦至食為麥食至日跌為稷跌至晡為黍晡至下晡為叔下晡至日入為麻欲終日有雲有風有日當其時深而多實亡雲有風日當其時淺而少實有雲風亡日當其時深而少實有日亡雲不風當其時者稼有敗如食頃小敗孰五斗米頃大敗風復起有雲其稼復起各以其時用雲色占種所宜雨雪寒歲惡是日光明聽都邑人民之聲聲宫則歲美吉商有兵徵旱羽水角歲惡或從正月旦比數雨率日食一升至七升而極過之不占數至十二日直其月占水旱為其環域千里内占即為天下候竟正月月所離列宿日風雲占其國然必察太歲所在金穰水毁木饑火旱此其大經也正月上甲風從東方來宜蠶從西方來若旦有黄雲惡冬至短極縣土炭炭動麋鹿解角蘭根出泉水踊略以知日至要決晷景夫天運三十歲一小變百年中變五百年大變三大變一紀三紀而大備此其大數也春秋二百四十二年間日食三十六彗星三見夜常星不見夜中星隕如雨者各一當是時禍亂輙應周室微弱上下交怨殺君三十六亡國五十二諸侯奔走不得保其社稷者不可勝數自是之後衆暴寡大并小秦楚吳粵夷狄也為彊伯田氏簒齊三家分晉並為戰國爭於攻取兵革遞起城邑數屠因以饑饉疾疫愁苦臣主共憂患其察禨祥候星氣尤急近世十二諸侯七國相王言從横者繼踵而占天文者因時務論書傳故其占驗鱗雜米鹽亡可錄者周卒為秦所滅始皇之時十五年間彗星四見久者八十日長或竟天後秦遂以兵内兼六國外攘四夷死人如亂麻又熒惑守心及天市芒角色赤如雞血始皇既死適庶相殺二世即位殘骨肉戮將相太白再經天因以張楚並興兵相跆籍秦遂以亡項羽救鉅鹿枉矢西流枉矢所觸天下之所伐射滅亡象也物莫直於矢今蛇行不能直而枉者執矢者亦不正以象項羽執政亂也羽遂合從阬秦人屠咸陽凡枉矢之流以亂伐亂也漢元年十月五星聚于東井以歴推之從歲星也此髙皇帝受命之符也故客謂張耳曰東井秦地漢王入秦五星從歲星聚當以義取天下秦王子嬰降於枳道漢王以屬吏寳器婦女亡所取閉宫封門還軍次於覇上以候諸侯與秦民約法三章民亡不歸心者可謂能行義矣天之所予也五年遂定天下即帝位此明歲星之崇義東井為秦之地明效也三年秋太白出西方有光幾中乍北乍南過期廼入辰星出四孟是時項羽為楚王而漢已定三秦與相距滎陽太白出西方有光幾中是秦地戰將勝而漢國將興也辰星出四孟易主之表也後二年漢滅楚七年月暈圍參畢七重占曰畢昴間天街也街北胡也街南中國也昴為匃奴參為趙畢為邊兵是歲髙皇帝自將兵擊匃奴至平城為冒頓單于所圍七日廼解十二年春熒惑守心四月宫車晏駕孝惠二年天開東北廣十餘丈長二十餘丈地動隂有餘天裂陽不足皆下盛彊將害上之變也其後有吕氏之亂孝文後二年正月壬寅天欃夕出西南占曰為兵喪亂其六年十一月匃奴入上郡雲中漢起三軍以衞京師其四月乙巳水木火三合於東井占曰外内有兵與喪改立王公東井秦也八月天狗下梁壄是歲誅反者周殷長安市其七年六月文帝崩其十一月戊戌土水合於危占曰為雍沮所當之國不可舉事用兵必受其殃一曰將覆軍危齊也其七月火東行行畢陽環畢東北出而西逆行至昴即南廼東行占曰為喪死寇亂畢昴趙也孝景元年正月癸酉金水合於婺女占曰為變謀為兵憂婺女粵也又為齊其七月乙丑金木水三合於張占曰外内有兵與喪改立王公張周地今之河南也又為楚其二年七月丙子火與水晨出東方因守斗占曰其國絶祀至其十二月水火合於斗占曰為淬不可舉事用兵必受其殃一曰為北軍用兵舉事大敗斗吳也又為粵是歲彗星出西南其三月立六皇子為王王淮陽汝南河間臨江長沙廣川其三年吳楚膠西膠東淄川濟南趙七國反吳楚兵先至攻梁膠西膠東淄川三國攻圍齊漢遣大將軍周亞夫等戍止河南以候吳楚之敝遂敗之吳王亡走粵粵攻而殺之平陽侯敗三國之師于齊咸伏其辜齊王自殺漢兵以水攻趙城城壊王自殺六月立皇子二人楚元王子一人為王王膠西中山楚徙濟北為淄川王淮陽為魯王汝南為江都王七月兵罷天狗下占為破軍殺將狗又守禦類也天狗所降以戒守禦吳楚攻梁梁堅城守遂伏尸流血其下三年填星在婁幾入還居奎奎魯也占曰其國得地為得填是歲魯為國四年七月癸未火入東井行隂又以九月己未入輿鬼戊寅出占曰為誅罰又為火災後二年有栗氏事其後未央東闕災中元年填星當在觜觿參去居東井占曰亡地不廼有女憂其三年正月丁亥金木合於觜觿為白衣之會三月丁酉彗星夜見西北色白長丈在觜觿旦去益小十五日不見占曰必有破國亂君伏死其辜觜觿梁也其五月甲午金木俱在東井戊戌金去木留守之二十日占曰傷成於戊木為諸侯誅將行於諸侯也其六月壬戌蓬星見西南在房南去房可二丈大如二斗器色白癸亥在心東北可長丈所甲子在尾北可六丈丁卯在箕北近漢稍小旦去時大如桃壬申去凡十日占曰蓬星出必有亂臣房心間天子宫也是時梁王欲為漢嗣使人殺漢爭臣袁盎漢按誅梁大臣斧戉用梁王恐懼布車入關伏斧戉謝罪然後得免中三年十一月庚午夕金火合於虛相去一寸占曰為鑠為喪虚齊也四年四月丙申金木合於東井占曰為白衣之會井秦也其五年四月乙巳水火合於參占曰國不吉參梁也其六年四月梁孝王死五月成陽王濟隂王死六月成陽公主死出入三月天子四衣白臨邸第後元年五月壬午火金合於輿鬼之東北不至柳出輿鬼北可五寸占曰為鑠有喪輿鬼秦也丙戌地大動鈴鈴然民大疫死棺貴至秋止孝武建元三年三月有星孛于注張歴太微千紫宫至于天漢春秋星孛于北斗齊魯晉之君皆將死亂今星孛歴五宿其後濟東膠西江都王皆坐法削黜自殺淮陽衡山謀反而誅三年四月有星孛于天紀至織女占曰織女有女變天紀為地震至四年十月而地動其後陳皇后廢六年熒惑守輿鬼占曰為火變有喪是歲髙園有火災竇太后崩元光元年六月客星見于房占曰為兵起其二年十一月單于將十萬騎入武州漢遣兵三十餘萬以待之元光中天星盡㨱上以問候星者對曰星㨱者民勞也後伐四夷百姓勞于兵革元鼎五年太白入于天苑占曰將以馬起兵也一曰馬將以軍而死耗其後以天馬故誅大宛馬大死於軍元鼎中熒惑守南斗占曰熒惑所守為亂賊喪兵守之久其國絶祀南斗越分也其後越相吕嘉殺其王及太后漢兵誅之滅其國元封中星孛于河戍占曰南戍為越門北戍為胡門其後漢兵擊㧞朝鮮以為樂浪𤣥莵郡朝鮮在海中越之象也居北方胡之域也太初中星孛于招揺星傳曰客星守招揺蠻夷有亂民死君其後漢兵擊大宛斬其王招搖逺夷之分也孝昭始元中漢宦者梁成恢及燕王候星者吳莫如見蓬星出西方天市東門行過河鼔入營室中恢曰蓬星出六十日不出三年下有亂臣戮死於市後太白出西方下行一舍復上行二舍而下去太白主兵上復下將有戮死者後太白出東方入咸池東下入東井人臣不忠有謀上者後太白入太微西藩第一星北出東藩第一星北東下去太微者天庭也太白行其中宫門當閉大將被甲兵邪臣伏誅熒惑在婁逆行至奎法曰當有兵後太白入昴莫如曰蓬星出西方當有大臣戮死者太白星入東井太微庭出東門漢有死將後熒惑出東方守太白兵當起主人不勝後流星下燕萬載宫極東去法曰國恐有誅其後左將軍桀驃騎將軍安與長公主燕刺王謀作亂咸伏其辜兵誅烏桓元鳳四年九月客星在紫宫中斗樞極間占曰為兵其五年六月發三輔郡國少年詣北軍五年四月燭星見奎婁間占曰有土功胡人死邊城和其六年正月築遼東𤣥莵城二月度遼將軍范明友擊烏桓還元平元年正月庚子日出時有黑雲狀如猋風亂鬊轉出西北東南行轉而西有頃亡占曰有雲如衆風是謂風師法有大兵其後兵起烏孫五將征匈奴二月甲申晨有大星如月有衆星隨而西行乙酉牂雲如狗赤色長尾三枚夾漢西行大星如月大臣之象衆星隨之衆皆隨從也天文以東行為順西行為逆此大臣欲行權以安社稷占曰太白散為天狗為卒起卒起見禍無時臣運柄牂雲為亂君到其四月昌邑王賀行淫辟立二十七日大將軍霍光白皇太后廢賀三月丙戌流星出翼軫東北干太微入紫宫始出小旦入大有光入有頃聲如雷三鳴止占曰流星入紫宫天下大凶其四月癸未宫車晏駕孝宣本始元年四月壬戌甲夜辰星與參出西方其二年七月辛亥夕辰星與翼出皆為蚤占曰大臣誅其後熒惑守房之鉤鈐鉤鈐天子之御也占曰不太僕則奉車不黜即死也房心天子宫也房為將相心為子屬也其地宋今楚彭城也四年七月甲辰辰星在翼月犯之占曰兵起上卿死將相也是日熒惑入輿鬼天質占曰大臣有誅者名曰天賊在大人之側地節元年正月戊午乙夜月食熒惑熒惑在角亢占曰憂在宫中非賊而盜也有内亂讒臣在旁其辛酉熒惑入氐中氐天子之宫熒惑入之有賊臣其六月戊戌甲夜客星又居左右角間東南指長可二尺色白占曰有姦人在宫廷間其丙寅又有客星見貫索東北南行至七月癸酉夜入天市芒炎東南指其色白占曰有戮卿一曰有戮王期皆一年逺二年是時楚王延夀謀逆自殺四年故大將軍霍光夫人顯將軍霍禹范明友奉車霍山及諸昆弟賔婚為侍中諸曹九卿郡守皆謀反咸伏其辜黄龍元年三月客星居王梁東北可九尺長丈餘西指出閣道間至紫宫其十二月宫車晏駕元帝初元元年四月客星大如𤓰色青白在南斗第二星東可四尺占曰為水饑其五月勃海水大溢六月關東大饑民多餓死琅邪郡人相食二年五月客星見昴分居卷舌東可五尺青白色炎長三寸占曰天下有妄言者其十二月鉅鹿都尉謝君男詐為神人論死父免官五年四月彗星出西北赤黄色長八尺所後數日長丈餘東北指在參分後二歲餘西羌反孝成建始元年九月戊子有流星出文昌色白光燭地長可四丈大一圍動揺如龍虵行有頃長可五六丈大四圍所詘折委曲貫紫宫西在斗西北子亥間後詘如環北方不合留一刻所占曰文昌為上將貴相是時帝舅王鳳為大將軍其後宣帝舅子王商為丞相皆貴重任政鳳妬商譛而罷之商自殺親屬皆廢黜四年七月熒惑隃歲星居其東北半寸所如連李時歲星在關星西四尺所熒惑初從畢口大星東東北徃數日至往疾去遲占曰熒惑與歲星鬬有病君饑歲至河平元年三月旱傷麥民食楡皮二年十二月壬申太皇太后避時昆明東觀四年十一月乙卯月食填星星不見時在輿鬼西北八九尺所占曰月食填星流民千里河平元年三月流民入函谷關河平二年十月下旬填星在東井軒轅南耑大星尺餘歲星在其西北尺所熒惑在其西北二尺所皆從西方来填星貫輿鬼先到歲星次熒惑亦貫輿鬼十一月上旬歲星熒惑西去填星皆西北逆行占曰三星若合是謂驚位是謂絶行外内有兵與喪改立王公其十一月丁巳夜郎王歆大逆不道牂柯太守立捕殺歆三年九月甲戌東郡莊平男子侯母辟兄弟五人羣黨為盜攻燔官寺縛縣長吏盜取印綬自稱將軍三月辛卯左將軍千秋卒右將軍史丹為左將軍四年四月戊申梁王賀薨陽朔元年七月壬子月犯心星占曰其國有憂若有大喪房心為宋今楚地十一月辛未楚王友薨四年閏月庚午飛星大如缶出西南入斗下占曰漢使匈奴明年鴻嘉元年正月匈奴單于雕陶莫臯死五月甲午遣中郎將楊興使弔永始二年二月癸未夜東方有赤色大三四圍長二三丈索索如樹南方有大四五圍下行十餘丈皆不至地滅占曰東方客之變氣狀如樹木以此知四方欲動者明年十二月己卯尉氏男子樊並等謀反賊殺陳留太守嚴普及吏民出囚徒取庫兵刧略令丞自稱將軍皆誅死庚子山陽鐵官亡徒蘇令等殺傷吏民簒出囚徒取庫兵聚黨數百人為大賊踰年經歴郡國四十餘一日有兩氣同時起並見而並令等同月俱發也元延元年四月丁酉日餔時天暒晏殷殷如雷聲有流星頭大如缶長十餘丈皎然赤白色從日下東南去四面或大如盂或如雞子燿燿如雨下至昏止郡國皆言星隕春秋星隕如雨為王者失埶諸侯起伯之異也其後王莽遂顓國柄王氏之興萌於成帝時是以有星隕之變後莽遂簒國綏和元年正月辛未有流星從東南入北斗長數十丈二刻所息占曰大臣有繫者其年十一月庚子定陵侯淳于長坐執左道下獄死二年春熒惑守心二月乙丑丞相翟方進欲塞災異自殺三月丙戌宫車晏駕哀帝建平元年正月丁未日出時有著天白氣廣如一匹布長十餘丈西南行讙如雷西南行一刻而止名曰天狗傳曰言之不從則有犬禍詩妖到其四年正月二月三月民相驚動讙譁奔走傳行詔籌祠西王母又曰從目人當來十二月白氣出西南從地上至天出參下貫天厠廣如一疋布長十餘丈十餘日去占曰天子有隂病其三年十一月壬子太皇太后詔曰皇帝寛仁孝順奉承聖緒靡有解怠而久病未瘳夙夜惟思殆繼體之君不宜改作春秋大復古其復甘泉泰畤汾隂后土如故二年二月彗星出牽牛七十餘日傳曰彗所以除舊布新也牽牛日月五星所從起歴數之元三正之始彗而出之改更之象也其出久者為其事大也其六月甲子夏賀良等建言當改元易號増漏刻詔書改建平二年為太初元年號曰陳聖劉太平皇帝刻漏以百二十為度八月丁巳悉復蠲除之賀良及黨與皆伏誅流放其後卒有王莽簒國之禍元夀元年十一月歲星入太微逆行干右執法占曰大臣有憂執法者誅若有罪二年十月戊寅髙安侯董賢免大司馬位歸第自殺前漢書卷二十六考證天文志經星常宿中外官云云○按後志曰孝明帝使班固敘漢書而馬續述天文志此志馬續所撰也故晉志引此文直曰馬續云暈適背穴注孟康曰暈日旁氣也○暈監本訛背從宋本改中宫天極星○監本接連前文自然之符也非是今另提行環之匡衞十二星藩臣皆曰紫宫○按此與史記天官書同但紫宫匡衞實十五星西藩七東藩八與太微垣十二星不同晉志可証此與史記並曰十二星何也後十七星絶漢抵營室曰閣道○按此志於經星俱直用天官書閣道星數天官書云六星是也何以言十七星乎晉志亦作六星疑十七二字係傳寫之訛後聚十五星曰哀烏郎位○晉志作依烏郎府廷藩西有隨星四曰少微○按天官書作隋星注隋音他果反此志宋本監本並作隨星葢誤東井西曲星曰戌○按戌字係戊字之訛戊即古鉞字天官書曰其西曲星曰鉞又曰鉞北北河南南河又曰傷成鉞其文甚明晉志鉞一星附井之前主伺滛奢而斬之即解字義此志宋本别本並作戌字非也存説于此旁一星曰王梁○天官書作王良晉志亦作王良此作梁誤曰天横○横天官書作潢歲星○凌穉隆曰自此以下與史記有異同太白注晉灼曰出以寅戌入以丑未也○按寅戌當作辰戌戊巳中州河濟○戊訛戌今改正如星非星○按監本連接上文非也今另提行又星者金之散氣旬始出于北方天暒而現景星日有中道皆自為一叚監本並連接寫今俱提行凡候歲美惡○按凡望雲氣凡候歲美惡皆自為一叚不相連接監本誤也今於每叚俱另提行十二月白氣出西南○監本于十二月上衍建平元年四字從宋本删去前漢書卷二十六考證"}
{"id": "KR2a0007_027", "series": "KR2a0007", "text": "前漢書卷二十七上唐正議大夫行秘書少監琅邪縣開國子顔師古注易曰天垂象見吉凶聖人象之河出圖雒出書聖人則之劉歆以為虙羲氏繼天而王受河圖則而畫之八卦是也禹治洪水賜雒書法而陳之洪範是也聖人行其道而寳其真降及于殷箕子在父師位而典之周既克殷以箕子歸武王親虚已而問焉故經曰惟十有三祀王訪于箕子王廼言曰烏嘑箕子惟天隂騭下民相協厥居我不知其彞倫逌叙箕子廼言曰我聞在昔鯀陻洪水汩陳其五行帝乃震怒弗畀洪範九疇彞倫逌斁鯀則殛死禹廼嗣興天廼錫禹洪範九疇彞倫逌敘此武王問雒書於箕子箕子對禹得雒書之意也初一曰五行次二曰羞用五事次三曰農用八政次四曰旪用五紀次五曰建用皇極次六曰艾用三徳次七曰明用稽疑次八曰念用庶徵次九曰嚮用五福畏用六極凡此六十五字皆雒書本文所謂天廼錫禹大法九章常事所次者也以為河圖雒書相為經緯八卦九章相為表裏昔殷道弛文王演周易周道敝孔子述春秋則乾坤之隂陽效洪範之咎徵天人之道粲然著矣漢興承秦滅學之後景武之世董仲舒治公羊春秋始推隂陽為儒者宗宣元之後劉向治榖梁春秋數其􁆋福傳以洪範與仲舒錯至向子歆治左氏傳其春秋意亦已乖矣言五行傳又頗不同是以㩜仲舒别向歆傳載眭孟夏侯勝京房谷永李尋之徒所陳行事訖于王莽舉十二世以傅春秋著于篇經曰初一曰五行五行一曰水二曰火三曰木四曰金五曰土水曰潤下火曰炎上木曰曲直金曰從革土爰稼穡傳曰田獵不宿飲食不享出入不節奪民農時及有姦謀則木不曲直説曰木東方也於易地上之木為觀其於王事威儀容貌亦可觀者也故行步有佩玉之度登車有和鸞之節田狩有三驅之制飲食有享獻之禮出入有名使民以時務在勸農桑謀在安百姓如此則木得其性矣若廼田獵馳騁不反宫室飲食沈湎不顧法度妄興繇役以奪民時作為姦詐以傷民財則木失其性矣蓋工匠之為輪矢者多傷敗及木為變怪是為木不曲直春秋成公十六年正月雨木冰劉歆以為上陽施不下通下隂施不上逹故雨而木為之冰雰氣寒木不曲直也劉向以為冰者隂之盛而水滯者也木者少陽貴臣卿大夫之象也此人將有害則隂氣脅木木先寒故得雨而冰也是時叔孫喬如出奔公子偃誅死一曰時晉執季孫行父又執公此執辱之異或曰今之長老名木冰為木介介者甲甲兵象也是歲晉有􁆘陵之戰楚王傷目而敗屬常雨也傳曰棄法律逐功臣殺太子以妾為妻則火不炎上説曰火南方揚光煇為明者也其於王者南面鄉明而治書云知人則悊能官人故堯舜舉羣賢而命之朝逺四佞而放諸壄孔子曰浸潤之讚膚受之訴不行焉可謂明矣賢佞分别官人有序帥由舊章敬重功勲殊别適庶如此則火得其性矣若廼信道不篤或燿虛偽讒夫昌邪勝正則火失其性矣自上而降及濫炎妄起災宗廟燒宫館雖興師衆弗能救也是為火不炎上春秋桓公十四年八月壬申御廩災董仲舒以為先是四國共伐魯大破之於龍門百姓傷者未瘳怨咎未復而君臣俱惰内怠政事外侮四鄰非能保守宗廟終其天年者也故天災御廩以戒之劉向以為御廩夫人八妾所舂米之臧以奉宗廟者也時夫人有淫行挾逆心天戒若曰夫人不可以奉宗廟桓不寤與夫人俱㑹齊夫人譖桓公於齊侯齊侯殺桓公劉歆以為御廪公所親耕籍田以奉粢盛者也棄法度亡禮之應也嚴公二十年夏齊大災劉向以為齊桓好色聽女口以妾為妻適庶數更故致大災桓公不寤及死適庶分爭九月不得葬公羊傳曰大災疫也董仲舒以為魯夫人淫於齊齊桓姊妹不嫁者七人國君民之父母夫婦生化之本本傷則末夭故天災所予也釐公二十年五月乙巳西宫災榖梁以為愍公宫也以諡言之則若疏故謂之西宫劉向以為釐立妾母為夫人以入宗廟故天災愍宫若曰去其卑而親者將害宗廟之正禮董仲舒以為釐娶於楚而齊媵之脅公使立以為夫人西宫者小寢夫人之居也若曰妾何為此宫誅去之意也以天災之故大之曰西宫也左氏以為西宫者公宫也言西知有東東宫太子所居言宫舉國皆災也宣公十六年夏成周宣榭火榭者所以臧樂器宣其名也董仲舒劉向以為十五年王札子殺召伯毛伯天子不能誅天戒若曰不能行政令何以禮樂為而臧之左氏經曰成周宣榭火人火也人火曰火天火曰災榭者講武之坐屋成公三年二月甲子新宫災榖梁以為宣宫不言諡恭也劉向以為時魯三桓子孫始執國政宣公欲誅之恐不能使大夫公孫歸父如晉謀未反宣公死三家譖歸父於成公成公父䘮未葬聽讒而逐其父之臣使奔齊故天災宣宫明不用父命之象也一曰三家親而亡禮猶宣公殺子赤而立亡禮而親天災宣廟欲示去三家也董仲舒以為成居䘮亡哀戚心數興兵戰伐故天災其父廟示失子道不能奉宗廟也一曰宣殺君而立不當列於羣祖也襄公九年春宋炎劉向以為先是宋公聽讒逐其大夫華弱出奔魯左氏傳曰宋災樂喜為司城先使火所未至徹小屋塗大屋陳畚輂具綆缶備水器畜水潦積土塗繕守備表火道儲正徒郊保之民使奔火所又飭衆官各慎其職晉侯聞之問士弱曰宋災於是乎知有天道何故對曰古之火正或食於心或食於咮以出入火是故咮為鶉火心為大火陶唐氏之火正閼伯居商丘祀大火而火紀時焉相土因之故商主大火商人閱其􁆋敗之釁必始於火是以知有天道公曰可必乎對曰在道國亂亡象不可知也説曰古之火正謂火官也掌祭火星行火政季春昏心星出東方而咮七星鳥首正在南方則用火季秋星入則止火以順天時救民疾帝嚳則有祝融堯時有閼伯民賴其德死則以為火祖配祭火星故曰或食於心或食於咮也相土商祖契之曾孫代閼伯後主火星宋其後也世司其占故先知火災賢君見變能脩道以除凶亂君亡象天不譴告故不可必也三十年五月甲午宋災董仲舒以為伯姬如宋五年宋恭公卒伯姬幽居守節三十餘年又憂傷國家之患禍積隂生陽故火生災也劉向以為先是宋公聽讒而殺太子痤應火不炎上之罰也左氏傳昭公六年六月丙戌鄭災是春三月鄭人鑄刑書士文伯曰火見鄭其火乎火未出而作火以鑄刑器臧爭辟焉火而象之不火何為説曰火星出於周五月而鄭以三月作火鑄鼎刻刑辟書以為民約是為刑器爭辟故火星出與五行之火爭明為災其象然也又棄法律之占也不書於經時不告魯也九年夏四月陳火董仲舒以為陳夏徵舒殺君楚嚴王託欲為陳討賊陳國闢門而待之至因滅陳陳臣子尤毒恨甚極隂生陽故致火災劉向以為先是陳侯弟招殺陳太子偃師皆外事不因其宫館者略之也八年十月壬午楚師滅陳春秋不與蠻夷滅中國故復書陳火也左氏經曰陳災傳曰鄭禆竈曰五年陳將復封封五十二年而遂亡子産問其故對曰陳水屬也火水妃也而楚所相也今火出而火陳逐楚而建陳也妃以五成故曰五年歲五及鶉火而後陳卒亡楚克有之天之道也説曰顓頊以水王陳其族也今兹歳在星紀後五年在大梁大梁昴也金為水宗得其宗而昌故曰五年陳將復封楚之先為火正故曰楚所相也天以一生水地以二生火天以三生木地以四生金天以五生土五位皆以五而合而隂陽易位故曰妃以五成然則水之大數六火七木八金九土十故水以天一為火二牡木以天三為土十牡土以天五為水六牡火以天七為金四牡金以天九為木八牡陽竒為牡隂耦為妃故曰水火之牡也火水妃也於易坎為水為中男離為火為中女蓋取諸此也自大梁四歲而及鶉火四周四十八歲凡五及鶉火五十二年而陳卒亡火盛水衰故曰天之道也哀公十七年七月己卯楚滅陳昭十八年五月壬午宋衞陳鄭災董仲舒以為象王室將亂天下莫救故災四國言亡四方也又宋衞陳鄭之君皆荒淫於樂不恤國政與周室同行陽失節則火災出是以同日災也劉向以為宋陳王者之後衞鄭周同姓也時周景王老劉子單子事王子猛尹氏召伯毛伯事王子鼂子鼂椘之出也及宋衛陳鄭亦皆外附於楚亡尊周室之心後三年景王崩王室亂故天災四國天戒若曰不救周反從楚廢世子立不正以害王室明同辠也定公二年五月雉門及兩觀災董仲舒劉向以為此皆奢僭過度者也先是季氏逐昭公昭公死于外定公即位既不能誅季氏又用其邪説淫於女樂而退孔子天戒若曰去髙顯而奢僭者一曰門闕號令所由出也今舍大聖而縱有辠亡以出號令矣京房易傳曰君不思道厥妖火燒宫哀公三年五月辛卯桓釐宫災董仲舒劉向以為此二宫不當立違禮者也哀公又以季氏之故不用孔子孔子在陳聞魯災曰其桓釐之宫乎以為桓季氏之所出釐使季氏世卿者也四年六月辛丑亳社災董仲舒劉向以為亡國之社所以為戒也天戒若曰國將危亡不用戒矣春秋火災屢於定哀之間不用聖人而縱驕臣將以亡國不明甚也一曰天生孔子非為定哀也蓋失禮不明火災應之自然象也髙后元年五月丙申趙叢臺災劉向以為是時吕氏女為趙王后嫉妬將為讒口以害趙王王不寤焉卒見幽殺恵帝四年十月乙亥未央宫凌室災丙子織室災劉向以為元年吕太后殺趙王如意殘戮其母戚夫人是歲十月壬寅太后立帝姊魯元公主女為皇后其乙亥凌室災明日織室災凌室所以供養飲食織室所以奉宗廟衣服與春秋御廩同義天戒若曰皇后亡奉宗廟之德將絶祭祀其後皇后亡子後宫美人有男太后使皇后名之而殺其母恵帝崩嗣子立有怨言太后廢之更立吕氏子𢎞為少帝賴大臣共誅諸吕而立文帝恵后幽廢文帝七年六月癸酉未央宫東闕罘罳災劉向以為東闕所以朝諸侯之門也罘罳在其外諸侯之象也漢興大封諸侯王連城數十文帝即位賈誼等以為違古制度必將叛逆先是濟北淮南王皆謀反其後吳楚七國舉兵而誅景帝中五年八月己酉未央宫東闕災先是栗太子廢為臨江王以罪徵詣中尉自殺丞相條侯周亞夫以不合㫖稱疾免後二年下獄死武帝建元六年六月丁酉遼東髙廟災四月壬子髙園便殿火董仲舒對曰春秋之道舉往以明來是故天下有物視春秋所舉與同比者精微眇以存其意通倫類以貫其理天地之變國家之事粲然皆見亡所疑矣按春秋魯定公哀公時季氏之惡已孰而孔子之聖方盛夫以盛聖而易孰惡季孫雖重魯君雖輕其勢可成也故定公二年五月兩觀災兩觀僭禮之物天災之者若曰僭禮之臣可以去已見辠徵而後告可去此天意也定公不知省至哀公三年五月桓宫釐宫災二者同事所為一也若曰燔貴而去不義云爾哀公未能見故四年六月毫社災兩觀桓釐廟亳社四者皆不當立天皆燔其不當立者以示魯欲其去亂臣而用聖人也季氏亡道久矣前是天不見災者魯未有賢聖臣雖欲去季孫其力不能昭公是也至定哀廼見之其時可也不時不見天之道也今髙廟不當居遼東髙園殿不當居陵旁於禮亦不當立與魯所災同其不當立久矣至於陛下時天廼災之者殆亦其時可也昔秦受亡周之敝而亡以化之漢受亡秦之敝又亡以化之夫繼二敝之後承其下流兼受其猥難治甚矣又多兄弟親戚骨肉之連驕揚奢侈恣睢者衆所謂重難之時者也陛下正當大敝之後又遭重難之時甚可憂也故天災若語陛下當今之世雖敝而重難非以太平至公不能治也視親戚貴屬在諸侯逺正冣甚者忍而誅之如吾燔遼東髙廟廼可視近臣在國中處旁仄及貴而不正者忍而誅之如吾燔髙園殿廼可云爾在外而不正者雖貴如髙廟猶災燔之况諸侯乎在内不正者雖貴如髙園殿猶燔災之况大臣乎此天意也辠在外者天災外辠在内者天災内燔甚辠當重燔簡辠當輕承天意之道也先是淮南王安入朝始與帝舅太尉武安侯田蚡有逆言其後膠西于王趙敬肅王常山憲王皆數犯法或至夷滅人家藥殺二千石而淮南衡山王遂謀反膠東江都王皆知其謀隂治兵弩欲以應之至元朔六年廼發覺而伏辜時田蚡已死不及誅上思仲舒前言使仲舒弟子吕步舒持斧鉞治淮南獄以春秋誼顓斷於外不請既還奏事上皆是之太初元年十一月乙酉未央宫柏梁臺災先是大風發其屋夏侯始昌先言其災日後有江充巫蠱衞太子事征和二年春涿郡鐵官鑄鐵鐵銷皆飛上去此火為變使之然也其三月涿郡太守劉屈釐為丞相後月巫蠱事興帝女諸邑公主陽石公主丞相公孫賀子太僕敬聲平陽侯曹宗等皆下獄死七月使者江充掘蠱太子宫太子與母皇后議恐不能自明乃殺充舉兵與丞相劉屈釐戰死者數萬人太子敗走至湖自殺明年屈釐復坐祝􁀙要斬妻梟首也成帝河平二年正月沛郡鐵官鑄鐵鐵不下隆隆如雷聲又如鼓音工十三人驚走音止還視地地陷數尺鑪分為十一鑪中銷鐵散如流星皆上去與征和二年同象其夏帝舅五人封列侯號五侯元舅王鳳為大司馬大將軍秉政後二年丞相王商與鳳有隙鳳譖之免官自殺明年京兆尹王章訟商忠直言鳳顓權鳳誣章以大逆罪下獄死妻子徙合浦後許皇后坐巫蠱廢而趙飛燕為皇后妹為昭儀賊害皇子成帝遂亡嗣皇后昭儀皆伏辜一曰鐵飛屬金不從革昭帝元鳳元年燕城南門災劉向以為時燕王使邪臣通於漢為讒賊謀逆亂南門者通漢道也天戒若曰邪臣往來為姦讒於漢絶亡之道也燕王不寤卒伏其辜元鳳四年五月丁丑孝文廟正殿災劉向以為孝文太宗之君與成周宣榭火同義先是皇后父車騎將軍上官安安父左將軍桀謀為逆大將軍霍光誅之皇后以光外孫年少不知居位如故光欲后有子因上侍疾醫言禁内後宫皆不得進唯皇后顓寢皇后年六歲而立十三年而昭帝崩遂絶繼嗣光執朝政猶周公之攝也是歲正月上加元服通詩尚書有明悊之性光亡周公之德秉政九年久於周公上既已冠而不歸政將為國害故正月加元服五月而災見古之廟皆在城中孝文廟始出居外天戒若曰去貴而不正者宣帝既立光猶攝政驕溢過制至妻顯殺許皇后光聞而不討後遂誅滅宣帝甘露元年四月丙申中山太上皇廟災甲辰孝文廟災元帝初元三年四月乙未孝武園白鶴館災劉向以為先是前將軍蕭望之光祿大夫周堪輔政為佞臣石顯許章等所譖望之自殺堪廢黜明年白鶴館災園中五里馳逐走馬之館不當在山陵昭穆之地天戒若曰去貴近逸遊不正之臣將害忠良後章坐走馬上林下烽馳逐免官永光四年六月甲戌孝宣杜陵園東闕南方災劉向以為先是上復徵用周堪為光祿勲及堪弟子張猛為大中大夫石顯等復譖毁之皆出外遷是歲上復徵堪領尚書猛給事中石顯等終欲害之園陵小於朝廷闕在司馬門中内臣石顯之象也孝宣親而貴門闕法令所從出也天戒若曰去法令内臣親而貴者必為國害後堪希得進見因顯言事事決顯口堪病不能言顯誣告張猛自殺於公車成帝即位顯卒伏辜成帝建始元年正月乙丑皇考廟災初宣帝為昭帝後而立父廟於禮不正是時大將軍王鳳顓權擅朝甚於田蚡將害國家故天於元年正月而見象也其後􁃯盛五將世權遂以亡道鴻嘉三年八月乙卯孝景廟北闕災十一月甲寅許皇后廢永始元年正月癸丑大官凌室災戊午戾后園南闕災是時趙飛燕大幸許后既廢上將立之故天見象於凌室與恵帝四年同應戾后衞太子妄遭巫蠱之􁆋宣帝既立追加尊號於禮不正又戾后起於微賤與趙氏同應天戒若曰微賤亡徳之人不可以奉宗廟將絶祭祀有凶惡之􁆋至其六月丙寅趙皇后遂立姊妹驕妒賊害皇子卒皆受誅永始四年四月癸未長樂宫臨華殿及未央宫東司馬門災六月甲午孝文霸陵園東闕南方災長樂宫成帝母王太后之所居也未央宫帝所居也霸陵太宗盛徳園也是時太后三弟相續秉政舉宗居位充塞朝廷兩宫親屬將害國家故天象仍見明年成都侯商薨弟曲陽侯根代為大司馬秉政後四年根乞骸骨薦兄子新都侯莽自代遂覆國焉哀帝建平三年正月癸卯桂宫鴻寧殿災帝祖母傅太后之所居也時傅太后欲與成帝母等號齊尊大臣孔光師丹等執政以為不可太后皆免官爵遂稱尊號後三年帝崩傅氏誅滅平帝元始五年七月己亥髙皇帝原廟殿門災盡髙皇帝廟在長安城中後以叔孫通譏複道故復起原廟於渭北非正也是時平帝㓜成帝母王太后臨朝委任王莽將簒絶漢墮髙祖宗廟故天象見也其冬平帝崩明年莽居攝因以簒國後卒夷滅傳曰治宫室飾臺榭内淫亂犯親戚侮父兄則稼穡不成説曰土中央生萬物者也其於王者為内事宫室夫婦親屬亦相生者也古者天子諸侯宫廟大小髙卑有制后夫人媵妾多少進退有度九族親疏長㓜有序孔子曰禮與其奢也寧儉故禹卑宫室文王刑于寡妻此聖人之所以昭教化也如此則土得其性矣若廼奢淫驕慢則土失其性有水旱之災而草木百榖不孰是為稼穡不成嚴公二十八年冬大水亡麥禾董仲舒以為夫人哀姜淫亂逆隂氣故大水也劉向以為水旱當書不書水旱而曰大亡麥禾者土氣不養稼穡不成者也是時夫人淫於二叔内外亡别又因凶饑一年而三築臺故應是而稼穡不成飾臺榭内淫亂之罸云遂不改寤四年而死旤流二世奢淫之患也傳曰好戰攻輕百姓飾城郭侵邊境則金不從革説曰金西方萬物既成殺氣之始也故立秋而鷹隼擊秋分而微霜降其於王事出軍行師把旄杖鉞誓士衆抗威武所以征畔逆止暴亂也詩云有䖍秉鉞如火烈烈又曰載戢干戈載櫜弓矢動靜應誼説以犯難民忘其死如此則金得其性矣若廼貪欲恣雎務立威勝不重民命則金失其性蓋工冶鑄金鐵金鐵冰滯涸堅不成者衆及為變怪是為金不從革左氏傳曰昭公八年春石言於晉晉平公問於師曠對曰石不能言神或馮焉作事不時怨讟動於民則有非言之物而言今宫室崇侈民力彫盡怨讟並興莫信其性石之言不亦宜乎於是晉侯方築虒祁之宫叔向曰君子之言信而有徵劉歆以為金石同類是為金不從革失其性也劉向以為石白色為主屬白祥成帝鴻嘉三年五月乙亥天水冀南山大石鳴聲隆隆如雷有頃止聞平襄二百四十里壄雞皆鳴石長丈三尺廣厚略等旁著岸脅去地二百餘丈民俗名曰石鼓石鼓鳴有兵是歲廣漢鉗子謀攻牢簒死辠囚鄭躬等盜庫兵劫略吏民衣繡衣自號曰山君黨與􁋚廣明年冬廼伏誅自歸者三千餘人後四年尉氏樊並等謀反殺陳留太守嚴普自稱將軍山陽亡徒蘇令等黨與數百人盜取庫兵經歴郡國四十餘皆踰年廼伏誅是時起昌陵作者數萬人徙郡國吏民五千餘户以奉陵邑作治五年不成乃罷昌陵還徙家石鳴與晉石言同應師曠所謂民力彫盡傳云輕百姓者也虒祁離宫去絳都四十里昌陵亦在郊壄皆與城郭同占城郭屬金宫室屬土外内之别云傳曰簡宗廟不禱祠廢祭祀逆天時則水不潤下説曰水北方終藏萬物者也其於人道命終而形臧精神放越聖人為之宗廟以收魂氣春秋祭祀以終孝道王者即位必郊祀天地禱祈神祗望秩山川懐柔百神亡不宗事慎其齊戒致其嚴敬鬼神歆饗多獲福助此聖王所以順事隂氣和神人也至發號施令亦奉天時十二月咸得其氣則隂陽調而終始成如此則水得其性矣若廼不敬鬼神政令逆時則水失其性霧水暴出百川逆溢壊鄉邑溺人民及淫雨傷稼穡是為水不潤下京房易傳曰顓事有知誅罰絶理厥災水其水也雨殺人以隕霜大風天黄饑而不損兹謂泰厥災水水殺人辟遏有徳兹謂狂厥災水水流殺人已水則地生蟲歸獄不解兹謂追非厥水寒殺人追誅不解兹謂不理厥水五榖不收大敗不解兹謂皆隂解舍也王者於大敗誅首惡赦其衆不則皆函隂氣厥水流入國邑隕霜殺榖桓公元年秋大水董仲舒劉向以為桓弑兄隱公民臣痛隱而賤桓後宋督弑其君諸侯㑹將討之桓受宋賂而歸又背宋諸侯由是伐魯仍交兵結讎伏尸流血百姓愈怨故十三年夏復大水一曰夫人驕淫將弑君隂氣盛桓不寤卒弑死劉歆以為桓易許田不祀周公廢祭祀之罰也嚴公七年秋大水亡麥苗董仲舒劉向以為嚴母文姜與兄齊襄公淫共殺桓公嚴釋父讎復取齊女未入先與之淫一年再出㑹於道逆亂臣下賤之之應也十一年秋宋大水董仲舒以為時魯宋比年為乘丘鄑之戰百姓愁怨隂氣盛故二國俱水劉向以為時宋愍公驕慢睹災不改明年與其臣宋萬博戲婦人在側矜而罵萬萬殺公之應二十四年大水董仲舒以為夫人哀姜淫亂不婦隂氣盛也劉向以為哀姜初入公使大夫宗婦見用幣又淫於二叔公弗能禁臣下賤之故是歲明年仍大水劉歆以為先是嚴飾宗廟刻桷丹楹以夸夫人簡宗廟之罰也宣公十年秋大水饑董仲舒以為時比伐邾取邑亦見報復兵讎連結百姓愁怨劉向以為宣公殺子赤而立子赤齊出也故懼以濟西田賂齊邾子貜且亦齊出也而宣比與邾交兵臣下懼齊之威創邾之旤皆賤公行而非其正也成公五年秋大水董仲舒劉向以為時成幼弱政在大夫前此一年再用師明年復城鄆以彊私家仲孫蔑叔孫僑如顓㑹宋晉隂勝陽襄公二十四年秋大水董仲舒以為先是一年齊伐晉襄使大夫帥師救晉後又侵齊國小兵弱數敵彊大百姓愁怨隂氣盛劉向以為先是襄慢鄰國是以邾伐其南齊伐其北莒伐其東百姓騷動後又仍犯彊齊也大水饑榖不成其災甚也髙后三年夏漢中南郡大水水出流四千餘家四年秋河南大水伊雒流千六百餘家汝水流八百餘家八年夏漢中南郡水復出流六千餘家南陽沔水流萬餘家是時女主獨治諸吕相王文帝後三年秋大雨晝夜不絶三十五日藍田山水出流九百餘家燕壊民室八千餘所殺三百餘人先是趙人新垣平以望氣得幸為上立渭陽五帝廟欲出周鼎以夏四月郊見上帝歲餘懼誅謀為逆發覺要斬夷三族是時比再遣公主配單于賂遺甚厚匈奴愈驕侵犯北邊殺略多至萬餘人漢連發軍征討戍邊元帝永光五年夏及秋大水潁川汝南淮陽廬江雨壊鄉聚民舍及水流殺人先是一年有司奏罷郡國廟是歲又定迭毁罷太上皇孝恵帝寢廟皆無復修通儒以為違古制刑臣石顯用事成帝建始三年夏大水三輔霖雨三十餘日郡國十九雨山谷水出凡殺四千餘人壊官寺民舍八萬三千餘所元年有司奏徙甘泉泰畤河東后土于長安南北郊二年又罷雍五畤郡國諸舊祀凡六所前漢書卷二十七上前漢書卷二十七上考證五行志上禹治洪水賜雒書法而陳之洪範是也○按易大傳曰河出圖洛出書聖人則之是言圖書二者皆出于伏羲之世故則之以畫八卦即尚書本文祗云天乃錫禹洪範九疇不云錫禹以洛書亦不云禹因洛書陳洪範也以洛書為洪範始于孔安國書傳而劉歆父子又言之後儒遂依其説登車有和鸞之節注亦以金為鸞鳥而栖衡銜鈴焉○銜監本訛衡從宋本改春秋火災屢於定哀之間○定哀監本作哀定非也今改正征和二年春涿郡鐵官鑄鐵鐵銷皆飛上去○宋祁曰鐵鐵疑作錢錢○按此條及下成帝河平二年正月沛郡鐵官鑄鐵鐵不下其事正同宋祁並疑鑄鐵當作鑄錢非也元狩五年以後令天下非三官錢不行安得有外郡鑄錢之事雖涿郡鐵飛武紀不載而涿郡有鐵官地理志有明文矣至河平沛郡鐵散則孝成紀亦載其事不得疑鐵字為錢字之訛也則土失其性無水旱之災而草木百榖不孰○無監本訛有從宋本改嚴公二十八年冬大水亡麥禾董仲舒云云○按經但云大無麥禾三家所同並無大水水字故劉向以屬土不稼穡然玩董仲舒説又似公羊經有大水之文乃今本公羊亦無水字何也於是晉侯方築虒祁之宫注在絳西臨汾縣○絳監本訛鋒今改正嚴公七年秋大水亡麥苗○苗監本訛田今改正前漢書卷二十七上考證前漢書卷二十七中之上唐正議大夫行秘書少監琅邪縣開國子顔師古注五行志第七中之上經曰羞用五事五事一曰貎二曰言三曰視四曰聽五曰思貎曰恭言曰從視曰明聽曰聰思曰䜭恭作肅從作艾明作悊聰作謀䜭作聖休徵曰肅時雨若艾時陽若悊時奥若謀時寒若聖時風若咎徵曰狂恒雨若僭恒陽若舒恒奥若急恒寒若霿恒風若傳曰貎之不恭是謂不肅厥咎狂厥罰恒雨厥極惡時則有服妖時則有龜孽時則有雞旤時則有下體生上之痾時則有青眚青祥唯金沴木說曰凡草木之類謂之妖妖猶夭貽言尚微蟲豸之類謂之孽孽則牙孽矣及六畜謂之旤言其著也及人謂之痾痾病貎言􁃯深也甚則異物生謂之眚自外來謂之祥祥猶禎也氣相傷謂之沴沴猶臨莅不和意也每一事云時則以絶之言非必俱至或有或亡或在前或在後也孝武時夏侯始昌通五經善推五行傳以傳族子夏侯勝下及許商皆以教所賢弟子其傳與劉向同唯劉歆傳獨異貎之不恭是謂不肅肅敬也内曰恭外曰敬人君行已體貎不恭怠慢驕蹇則不能敬萬事失在狂易故其咎狂也上慢下暴則隂氣勝故其罰常雨也水傷百榖衣食不足則姦軌並作故其極惡也一曰民多被刑或形貎醜惡亦是也風俗狂慢變節易度則為剽輕竒怪之服故有服妖水類動故有龜孽於易巽為雞雞有冠距文武之貎不為威儀貎氣毁故有雞旤一曰水嵗雞多死及為怪亦是也上失威儀則下有彊臣害君上者故有下體生於上之痾木色青故有青眚青祥凡貎傷者病木氣木氣病則金沴之衝氣相通也於易震在東方為春為木也兌在西方為秋為金也離在南方為夏為火也坎在北方為冬為水也春與秋日夜分寒暑平是以金木之氣易以相變故貎傷則致秋隂常雨言傷則致春陽常旱也至於冬夏日夜相反寒暑殊絶水火之氣不得相併故視傷常奥聽傷常寒者其氣然也逆之其極曰惡順之其福曰攸好徳劉歆貎傳曰有鱗蟲之孽羊旤鼻痾說以為於天文東方辰為龍星故為鱗蟲於易兌為羊木為金所病故致羊旤與常雨同應此說非是春與秋氣隂陽相敵木病金盛故能相并唯此一事耳旤與妖痾祥眚同類不得獨異史記成公十六年公會諸侯于周單襄公見晉厲公視逺歩高告公曰晉將有亂魯侯曰敢問天道也抑人故也對曰吾非瞽史焉知天道吾見晉君之容殆必禍者也夫君子目以定體足以從之是以觀其容而知其心矣目以處誼足以歩目晉侯視逺而足高目不在體而足不歩目其心必異矣目體不相從何以能乆夫合諸侯民之大事也於是虖觀存亡故國將無咎其君在會歩言視聽必皆無讁則可以知徳矣視逺曰絶其誼足高曰棄其徳言爽曰反其信聽淫曰離其名夫目以處誼足以踐徳口以庇信耳以聽名者也故不可不慎偏䘮有咎既䘮則國從之晉侯爽二吾是以云後二年晉人殺厲公凡此屬皆貎不恭之咎云左氏傳桓公十三年楚屈瑕伐羅鬬伯比送之還謂其馭曰莫囂必敗舉止高心不固矣遽見楚子以告楚子使賴人追之弗及莫囂行遂無次且不設備及羅羅人軍之大敗莫囂縊死釐公十一年周使内史過賜晉惠公命受玉惰過歸告王曰晉侯其無後乎王賜之命而惰於受瑞先自棄也已其何繼之有禮國之幹也敬禮之輿也不敬則禮不行禮不行則上下昏何以長世二十一年晉惠公卒子懐公立晉人殺之更立文公成公十三年晉侯使郤錡乞師于魯將事不敬孟獻子曰郤氏其亡虖禮身之幹也敬身之基也郤子無基且先君之嗣卿也受命以求師將社稷是衞而惰棄君命也不亡何為十七年郤氏亡成公十三年諸侯朝王遂從劉康公伐秦成肅公受脤于社不敬劉子曰吾聞之曰民受天地之中以生所謂命也是以有禮義動作威儀之則以定命也能者養以之福不能者敗以取禍是故君子勤禮小人盡力勤禮莫如致敬盡力莫如惇篤敬在養神篤在守業國之大事在祀與戎祀有執膰戎有受脤神之大節也今成子惰棄其命矣其不反虖五月成肅公卒成公十四年衞定公享苦成叔寗惠子相苦成叔敖寗子曰苦成家其亡虖古之為享食也以觀威儀省旤福也故詩曰兕觥其觩㫖酒思柔匪儌匪傲萬福來求今夫子傲取旤之道也後三年苦成家亡襄公七年衞孫文子聘于魯君登亦登叔孫穆子相趨進曰諸侯之會寡君未嘗後衞君今吾子不後寡君寡君未知所過吾子其少安孫子亡辭亦亡悛容穆子曰孫子必亡為臣而君過而不悛亡之本也十四年孫子逐其君而外叛襄公二十八年蔡景侯歸自晉入于鄭鄭伯享之不敬子産曰蔡君其不免虖日其過此也君使子展往勞于東門而敖吾曰猶將更之今還受享而惰廼其心也君小國事大國而惰敖以為己心將得死虖君若不免必由其子淫而不父如是者必有子旤三十年為世子般所殺襄公三十一年公薨季武子將立公子禂穆叔曰是人也居䘮而不哀在慼而有嘉容是謂不度不度之人鮮不為患若果立必為季氏憂武子弗聽卒立之比及葬三易衰衰祍如故衰是為昭公立二十五年聽讒攻季氏兵敗出奔死于外襄公三十一年衞北宫文子見楚令尹圍之儀言於衞侯曰令尹似君矣將有它志雖獲其志弗能終也公曰子何以知之對曰詩云敬慎威儀惟民之則令尹無威儀民無則焉民所不則以在民上不可以終昭公十一年夏周單子會于戚視下言徐晉叔向曰單子其死虖朝有著定會有表衣有禬帶有結會朝之言必聞于表著之位所以昭事序也視不過結禬之中所以道容貌也言以命之容貌以明之失則有闕今單子為王官伯而命事於會視不登帶言不過歩貌不道容而言不昭矣不道不恭不昭不從無守氣矣十二月單成公卒昭公二十一年三月葬蔡平公蔡太子朱失位位在卑魯大夫送葬者歸告昭子昭子歎曰蔡其亡虖若不亡是君也必不終詩曰不觧於位民之攸塈今始即位而適卑身將從之十月蔡侯朱出奔楚晉魏舒合諸侯之大夫于翟泉將以城成周魏子涖政衞彪傒曰將建天子而易位以令非誼也大事奸誼必有大咎晉不失諸侯魏子其不免虖是行也魏獻子屬役於韓簡子而田於大陸焚焉而死定公十五年邾隐公朝於魯執玉高其容仰公受玉卑其容俯子贛觀焉曰以禮觀之二君者皆有死亡焉夫禮死生存亡之體也將左右周旋進退俯仰於是虖取之朝祀喪戎於是虖觀之今正月相朝而皆不度心已亡矣嘉事不體何以能乆高仰驕也卑俯替也驕近亂替近疾君為主其先亡虖庶徵之恒雨劉歆以為春秋大雨也劉向以為大水隐公九年三月癸酉大雨震電庚辰大雨雪大雨雨水也震雷也劉歆以為三月癸酉於歴數春分後一日始震電之時也當雨而不當大雨大雨常雨之罰也於始震電八日之間而大雨雪常寒之罰也劉向以為周三月今正月也當雨水雪雜雨雷電未可以發也既已發也則雪不當復降皆失節故謂之異於易雷以二月出其卦曰豫言萬物隨雷出地皆逸豫也以八月入其卦曰歸妹言雷復歸入地則孕毓根核保藏蟄蟲避盛隂之害出地則養長華實發揚隐伏宣盛陽之德入能除害出能興利人君之象也是時隐以弟桓幼入而攝立公子翬見隐居位已乆勸之遂立隐既不許翬懼而易其辭遂與桓共殺隐天見其將然故正月大雨水而雷電是陽不閉隂出渉危難而害萬物天戒若曰為君失時賊弟佞臣將作亂矣後八日大雨雪隂見間隙而勝陽簒殺之旤將成也公不寤後二年而殺昭帝始元元年七月大水雨自七月至十月成帝建始三年秋大雨三十餘日四年九月大雨十餘日左氏傳愍公二年晉獻公使太子申生帥師公衣之偏衣佩之金玦狐突歎曰時事之徵也衣身之章也佩𠂻之旗也故敬其事則命以始服其身則衣之純用其𠂻則佩之度今命以時卒閟其事也衣以尨服逺其躬也佩以金玦棄其𠂻也服以逺之時以閟之尨凉冬殺金寒玦離胡可恃也梁餘子養曰帥師者受命于廟受脤於社有常服矣弗獲而尨命可知也死而不孝不如逃之罕夷曰尨竒無常金玦不復君有心矣後四年申生以讒自殺近服妖也左氏傳曰鄭子臧好聚鷸冠鄭文公惡之使盜殺之劉向以為近服妖者也一曰非獨為子臧之身亦文公之戒也初文公不禮晉文又犯天子命而伐滑不尊尊敬上其後晉文伐鄭幾亡國昭帝時昌邑王賀遣中大夫之長安多治仄注冠以賜大臣又以冠奴劉向以為近服妖也時王賀狂悖聞天子不豫弋獵馳騁如故與騶奴宰人游居娛戲驕嫚不敬冠者尊服奴者賤人賀無故好作非常之冠暴尊象也以冠奴者當自至尊墜至賤也其後帝崩無子漢大臣徵賀為嗣即位狂悖無道縛戮諫者夏侯勝等於是大臣白皇太后廢賀為庶人賀為王時又見大白狗冠方山冠而無尾此服妖亦犬旤也賀以問郎中令龔遂遂曰此天戒言在仄者盡冠狗也去之則存不去則亡矣賀既廢數年宣帝封之為列侯復有辠死不得置後又犬旤無尾之效也京房易傳曰行不順厥咎人奴冠天下亂辟無適妾子拜又曰君不正臣欲簒厥妖狗冠出朝門成帝鴻嘉永始之間好為微行出游選從期門郎有材力者及私奴客多至十餘少五六人皆白衣袒幘帶持刀劍或乗小車御者在茵上或皆騎出入市里郊壄逺至旁縣時大臣車騎將軍王音及劉向等數以切諫谷永曰易稱得臣無家言王者臣天下無私家也今陛下棄萬乗之至貴樂家人之賤事厭高美之尊稱好匹夫之卑字崇聚票輕無誼之人以為私客置私田於民間畜私奴車馬於北宫數去南面之尊離深宫之固挺身獨與小人晨夜相隨烏集醉飽吏民之家亂服共坐溷肴亡别閔勉遯樂晝夜在路典門戸奉宿衞之臣執干戈守空宫公卿百寮不知陛下所在積數年矣昔虢公為無道有神降曰賜爾土田言將以庶人受土田也諸侯夢得土田為失國祥而况王者畜私田財物為庶人之事乎左氏傳曰周景王時大夫賔起見雄雞自斷其尾劉向以為近雞旤也是時王有愛子子鼂王與賔起隂謀欲立之田于北山將因兵衆殺適子之黨未及而崩三子爭國王室大亂其後賔起誅死子鼂奔楚而敗京房易傳曰有始無終厥妖雄雞自齧斷其尾宣帝黄龍元年未央殿輅軨中雌雞化為雄毛衣變化而不鳴不將無距元帝初元中丞相府史家雌雞伏子漸化為雄冠距鳴將永光中有獻雄雞生角者京房易傳曰雞知時知時者當死房以為已知時恐當之劉向以為房失雞占雞者小畜主司時起居人小臣執事為政之象也言小臣將秉君威以害正事猶石顯也竟寧元年石顯伏辜此其效也一曰石顯何足以當此昔武王伐殷至于牧壄誓師曰古人有言曰牝雞無晨牝雞之晨惟家之索今殷王紂惟婦言用繇是論之黄龍初元永光雞變廼國家之占妃后象也孝元王皇后以甘露二年生男立為太子妃王禁女也黄龍元年宣帝崩太子立是為元帝王妃將為皇后故是嵗未央殿中雌雞為雄明其占在正宫也不鳴不將無距貴始萌而尊未成也至元帝初元元年將立王皇后先以為婕妤三月癸卯制書曰其封婕妤父丞相少史王禁為陽平侯位特進丙午立王婕妤為皇后明年正月立皇后子為太子故應是丞相府史家雌雞為雄其占即丞相少史之女也伏子者明已有子也冠距鳴將者尊已成也永光二年陽平頃侯禁薨子鳯嗣侯為侍中衞尉元帝崩皇太子立是為成帝尊皇后為皇太后以后弟鳯為大司馬大將軍領尚書事上委政無所與王氏之權自鳯起故於鳯始受爵位時雄雞有角明視作威顓君害上危國者從此人始也其後羣弟世權以至於莽遂簒天下即位五年王太后廼崩此其效也京房易傳曰賢者居明夷之世知時而傷或衆在位厥妖雞生角雞生角時主獨又曰婦人顓政國不静牝雞雄鳴主不榮故房以為已亦在占中矣成公七年正月鼷䑕食郊牛角改卜牛又食其角劉向以為近青祥亦牛旤也不敬而傋霿之所致也昔周公制禮樂成周道故成王命魯郊祀天地以尊周公至成公時三家始顓政魯將從此衰天愍周公之徳痛其將有敗亡之旤故於郊祭而見戒云䑕小蟲性盗竊鼷又其小者也牛大畜祭天尊物也角兵象在上君威也小小鼷䑕食至尊之牛角象季氏乃陪臣盗竊之人將執國命以傷君威而害周公之祀也改卜牛鼷䑕又食其角天重語之也成公怠慢昏亂遂君臣更執于晉至于襄公晉為湨梁之會天下大夫皆奪君政其後三家逐昭公卒死于外幾絶周公之祀董仲舒以為鼷䑕食郊牛皆養牲不謹也京房易傳曰祭天不慎厥妖鼷䑕齧郊牛角定公十五年正月鼷䑕食郊牛牛死劉向以為定公知季氏逐昭公辠惡如彼親用孔子為夾谷之會齊人倈歸鄆讙龜隂之田聖徳如此反用季桓子淫於女樂而退孔子無道甚矣詩曰人而亡儀不死何為是嵗五月定公薨牛死之應也京房易傳曰子不子䑕食其郊牛哀公元年正月鼷䑕食郊牛劉向以為天意汲汲於用聖人逐三家故復見戒也哀公年少不親見昭公之事故見敗亡之異已而哀不寤身奔於粤此其效也昭帝元鳯元年九月燕有黄䑕銜其尾舞王宫端門中王往視之䑕舞如故王使吏以酒脯祠䑕舞不休一日一夜死近黄祥時燕刺王旦謀反將死之象也其月發覺伏辜京房易傳曰誅不原情厥妖䑕舞門成帝建始四年九月長安城南有䑕銜黄蒿栢葉上民冢栢及榆樹上為巢桐栢尤多巢中無子皆有乾䑕矢數十時議臣以為恐有水災䑕盗竊小蟲夜出晝匿今晝去穴而登木象賤人將居顯貴之位也桐栢衞思后園所在也其後趙皇后自微賤登至尊與衞后同類趙后終無子而為害明年有鳶焚巢殺子之異也天象仍見甚可畏也一曰皆王莽竊位之象云京房易傳曰臣私禄罔辟厥妖䑕巢文公十三年太室屋壞近金沴木木動也先是冬釐公薨十六月廼作主後六月又吉禘於太廟而致釐公春秋譏之經曰大事於太廟躋釐公左氏說曰太廟周公之廟饗有禮義者也祀國之大事也惡其亂國之大事於太廟故言大事也躋登也登釐公於愍公上逆祀也釐雖愍之庶兄嘗為愍臣臣子一例不得在愍上又未三年而吉禘前後亂賢父聖祖之大禮内為貌不恭而狂外為言不從而僣故是嵗自十二月不雨至于秋七月後年若是者三而太室屋壞矣前堂曰太廟中央曰太室屋其上重屋尊高者也象魯自是陵夷將墮周公之祀也榖梁公羊經曰世室魯公伯禽之廟也周公稱太廟魯公稱世室大事者祫祭也躋釐公者先禰後祖也景帝三年十二月吳二城門自傾大船自覆劉向以為近金沴木木動也先是吳王濞以太子死於漢稱疾不朝隂與楚王戊謀為逆亂城猶國也其一門名曰楚門一門曰魚門吳地以船為家以魚為食天戒若曰與楚所謀傾國覆家吳王不寤正月與楚俱起兵身死國亡京房易傳曰上下咸誖厥妖城門壞宣帝時大司馬霍禹所居第門自壞時禹内不順外不敬見戒不改卒受滅亡之誅哀帝時大司馬董賢第門自壞時賢以私愛居大位賞賜無度驕嫚不敬大失臣道見戒不改後賢夫妻自殺家徙合浦傳曰言之不從是謂不艾厥咎僭厥罰恒陽厥極憂時則有詩妖時則有介蟲之孽時則有犬旤時則有口舌之痾時則有白眚白祥惟木沴金言之不從從順也是謂不乂乂治也孔子曰君子居其室出其言不善則千里之外違之况其邇者虖詩云如蜩如螗如沸如羮言上號令不順民心虛譁憒亂則不能治海内失在過差故其咎僭僭差也刑罰妄加羣隂不附則陽氣勝故其罰常陽也旱傷百榖則有寇難上下俱憂故其極憂也君炕陽而暴虐臣畏刑而拑口則怨謗之氣發於謌謡故有詩妖介蟲孽者謂小蟲有甲飛揚之類陽氣所生也於春秋為螽今謂之蝗皆其類也於易兌為口犬以吠守而不可信言氣毁故有犬旤一曰旱嵗犬多狂死及為怪亦是也及人則多病口喉欬者故有口舌痾金色白故有白眚白祥凡言傷者病金氣金氣病則木沴之其極憂者順之其福曰康寧劉歆言傳曰時有毛蟲之孽說以為於天文西方參為虎星故為毛蟲史記周單襄公與晉郤錡郤犫郤至齊國佐語告魯成公曰晉將有亂三郤其當之虖夫郤氏晉之寵人也二卿而五大夫可以戒懼矣高位實疾顛厚味實腊毒今郤伯之語犯叔迂季伐犯則陵人迂則誣人伐則掩人有是寵也而益之以三怨其誰能忍之雖齊國子亦將與焉立於淫亂之國而好盡言以招人過怨之本也唯善人能受盡言齊其有虖十七年晉殺三郤十八年齊殺國佐凡此屬皆言不從之咎云晉穆侯以條之役生太子名之曰仇其弟以千畮之戰生名之曰成師師服曰異哉君之名子也夫名以制誼誼以出禮禮以體政政以正民是以政成而民聽易則生亂嘉耦曰妃怨耦曰仇古之命也今君名太子曰仇弟曰成師始兆亂矣兄其替虖及仇嗣立是為文侯文侯卒子昭侯立封成師于曲沃號桓叔後晉人殺昭侯而納桓叔不克復立昭侯子孝侯桓叔子嚴伯殺之晉人立其弟鄂侯鄂侯生哀侯嚴伯子武公復殺哀侯及其弟滅之而代有晉國宣公六年鄭公子曼滿與王子伯廖語欲為卿伯廖告人曰無徳而貪其在周易豐之離弗過之矣間一嵗鄭人殺之襄公二十九年齊高子容與宋司徒見晉知伯汝齊相禮賔出汝齊語知伯曰二子皆將不免子容専司徒侈皆亡家之主也専則速及侈將以其力敝専則人實敝之將及矣九月高子出奔燕襄公三十一年正月魯穆叔會晉歸告孟孝伯曰趙孟將死矣其語偷不似民主且年未盈五十而諄諄焉如八九十者弗能乆矣若趙孟死為政者其韓子虖吾子盍與季孫言之可以樹善君子也孝伯曰民生幾何誰能毋偷朝不及夕將焉用樹穆叔告人曰孟孫將死矣吾語諸趙孟之偷也而又甚焉九月孟孝伯卒昭公元年周使劉定公勞晉趙孟因曰子弁冕以臨諸侯盍亦逺績禹功而大庇民乎對曰老夫罪戾是懼焉能恤逺吾儕偷食朝不謀夕何其長也劉子歸以語王曰諺所謂老將知而耄及之者其趙孟之謂虖為晉正卿以主諸侯而儕於隸人朝不謀夕棄神人矣神怒民畔何以能乆趙孟不復年矣是嵗秦景公弟后子奔晉趙孟問秦君何如對曰無道趙孟曰亡虖對曰何為一世無道國未艾也國於天地有與立焉不數世淫弗能敝也趙孟曰天虖對曰有焉趙孟曰其幾何對曰鍼聞國無道而年榖和孰天賛之也鮮不五稔趙孟視䕃曰朝夕不相及誰能待五后子出而告人曰趙孟將死矣主民玩嵗而愒日其與幾何冬趙孟卒昭五年秦景公卒昭公元年楚公子圍會盟設服離衞魯叔孫穆子曰楚公子美矣君哉伯州犂曰此行也辭而假之寡君鄭行人子羽曰假不反矣伯州犂曰子姑憂子晢之欲背誕也子羽曰假而不反子其無憂虖齊國子曰吾代二子閔矣陳公子招曰不憂何成二子樂矣衞齊子曰茍或知之雖憂不害退會子羽告人曰齊衞陳大夫其不免乎國子代人憂子招樂憂齊子雖憂弗害夫弗及而憂與可憂而樂與憂而弗害皆取憂之道也太誓曰民之所欲天必從之三大夫兆憂矣能無至乎言以知物其是之謂矣昭公十五年晉籍談如周葬穆后既除喪而燕王曰諸侯皆有以填撫王室晉獨無有何也籍談對曰諸侯之封也皆受明器於王室故能薦彝器晉居深山戎翟之與鄰拜戎不暇其何以獻器王曰叔氏其忘諸乎叔父唐叔成王之母弟其反亡分乎昔而高祖司晉之典籍以為大正故曰籍氏女司典之後也何故忘之籍談不能對賔出王曰籍父其無後乎數典而忘其祖籍談歸以語叔嚮叔嚮曰王其不終乎吾聞所樂必卒焉今王樂憂若卒以憂不可謂終王一嵗而有三年之喪二焉於是乎以喪賔燕又求彝器樂憂甚矣三年之喪雖貴遂服禮也王雖弗遂燕樂已早禮王之大經也一動而失二禮無大經矣言以考典典以志經忘經而多言舉典將安用之哀公十六年孔丘卒公誄之曰旻天不弔不憗遺一老俾屏予一人子贛曰君其不歿於魯乎夫子之言曰禮失則昏名失則愆失志為昏失所為愆生弗能用死而誄之非禮也稱予一人非名也君兩失之二十七年公孫于邾遂死于越庶徵之恒陽劉向以為春秋大旱也其夏旱雩祀謂之大雩不傷二榖謂之不雨京房易傳曰欲徳不用兹謂張厥災荒荒旱也其旱隂雲不雨變而赤因而除師出過時兹謂廣其旱不生上下皆蔽兹謂隔其旱天赤三月時有雹殺飛禽上緣求妃兹謂僭其旱三月大溫亡雲居高臺府兹謂犯隂侵陽其旱萬物根死數有火災庶位踰節兹謂僭其旱澤物枯為火所傷釐公二十一年夏大旱董仲舒劉向以為齊桓既死諸侯從楚釐尤得楚心楚來獻捷釋宋之執外倚彊楚炕陽失衆又作南門勞民興役諸雩旱不雨畧皆同說宣公七年秋大旱是夏宣與齊侯伐萊襄公五年秋大雩先是宋魚石犇楚楚伐宋取彭城以封魚石鄭畔于中國而附楚襄與諸侯共圍彭城城鄭虎牢以禦楚是嵗鄭伯使公子發來聘使大夫會吳于善道外結二國内得鄭聘有炕陽動衆之應八年九月大雩時作三軍季氏盛二十八年八月大雩先是比年晉使荀吳齊使慶封來聘是夏邾子來朝襄有炕陽自大之應昭公三年八月大雩劉歆以為昭公即位年十九矣猶有童心居喪不哀炕陽失衆六年九月大雩先是莒牟夷以二邑來犇莒怒伐魯叔弓帥師距而敗之昭得入晉外和大國内獲二邑取勝鄰國有炕陽動衆之應十六年九月大雩先是昭公母夫人歸氏薨昭不慼又大蒐于比蒲晉叔嚮曰魯有大喪而不廢蒐國不恤喪不忌君也君亡慼容不顧親也殆其失國與三年同占二十四年八月大雩劉歆以為左氏傳二十三年邾師城翼還經魯地魯襲取邾師獲其三大夫邾人愬于晉晉人執我行人叔孫婼是春廼歸之二十五年七月上辛大雩季辛又雩旱甚也劉歆以為時后氏與季氏有隙又季氏之族有淫妻為讒使季平子與族人相惡皆共譖平子子家駒諫曰讒人以君徼幸不可昭公遂伐季氏為所敗出奔齊定公十年九月大雩先是定公自將侵鄭歸而城中城二大夫帥師圍鄆嚴公三十一年冬不雨是嵗一年而三築臺奢侈不恤民釐公二年冬十月不雨三年春正月不雨夏四月不雨六月雨先是者嚴公夫人與公子慶父淫而殺二君國人攻之夫人遜于邾慶父犇莒釐公即位南敗邾東敗莒獲其大夫有炕陽之應文公二年自十有二月不雨至于秋七月文公即位天子使叔服會葬毛伯賜命又會晉侯于戚公子遂如齊納幣又與諸侯盟上得天子外得諸侯沛然自大躋釐公主大夫始顓事十年自正月不雨至于秋七月先是公子遂會四國而救鄭楚使越椒來聘秦人歸禭有炕陽之應十三年自正月不雨至于秋七月先是曹伯杞伯滕子來朝郕伯來犇秦伯使遂來聘季孫行父城諸及鄆二年之間五國趨之内城二邑炕陽失衆一曰不雨而五榖皆孰異也文公時大夫始顓盟會公孫敖會晉侯又會諸侯盟于垂隴故不雨而生者隂不出氣而私自行以象施不由上出臣下作福而私自成一曰不雨近常隂之罰君弱也恵帝五年夏大旱江河水少谿谷絶先是發民男女十四萬六千人城長安是嵗城乃成文帝三年秋天下旱是嵗夏匈奴右賢王寇侵上郡詔丞相灌嬰𤼵車騎士八萬五千人詣高奴擊右賢王走出塞其秋濟北王興居反使大將軍討之皆伏誅後六年春天下大旱先是發車騎材官屯廣昌是嵗二月復發材官屯隴西後匈奴大入上郡雲中烽火通長安三將軍屯邊又三將軍屯京師景帝中三年秋大旱武帝元光六年夏大旱是嵗四將軍征匈奴元朔五年春大旱是嵗六將軍衆十餘萬征匈奴元狩三年夏大旱是嵗發天下故吏伐棘上林穿昆明池天漢元年夏大旱其三年夏大旱先是貳師將軍征大宛還天漢元年發適民二年夏三將軍征匈奴李陵沒不還征和元年夏大旱是嵗發三輔騎士閉長安城門大搜始治巫蠱明年衞皇后太子敗昭帝始元六年大旱先是大鴻臚田廣明征益州暴師連年宣帝本始三年夏大旱東西數千里先是五將軍衆二十萬征匈奴神爵元年秋大旱是嵗後將軍趙充國征西𦍑成帝永始三年四年夏大旱左氏傳晉獻公時童謡曰丙之晨龍尾伏辰袀服振振取虢之旂鶉之賁賁天策焞焞火中成軍虢公其犇是時虢為小國介夏陽之阸怙虞國之助亢衡於晉有炕陽之節失臣下之心晉獻伐之問於卜偃曰吾其濟虖偃以童謡對曰克之十月朔丙子旦曰在尾月在策鶉火中必此時也冬十二月丙子朔晉師滅虢虢公醜犇周周十二月夏十月也言天者以夏正史記晉惠公時童謡曰恭太子更葬兮後十四年晉亦不昌昌廼在其兄是時惠公賴秦力得立立而背秦内殺二大夫國人不說及更葬其兄恭太子申生而不敬故詩妖作也後與秦戰為秦所獲立十四年而死晉人絶之更立其兄重耳是為文公遂伯諸侯左氏傳文成之世童謡曰鸜之鵒之公出辱之鸜鵒之羽公在外野徃饋之馬鸜鵒跦跦公在乾侯徵褰與𥜗鸜鵒之巢逺哉揺揺禂父喪勞宋父以驕鸜鵒鸜鵒往歌來哭至昭公時有鸜鵒來巢公攻季氏敗出奔齊居外野次乾侯八年死于外歸葬魯昭公名禂公子宋立是為定公元帝時童謡曰井水溢滅竈煙灌玉堂流金門至成帝建始二年三月戊子北宮中井泉稍上溢出南流象春秋時先有鸜鵒之謡而後有來巢之驗井水隂也竈煙陽也玉堂金門至尊之居象隂盛而滅陽竊有宮室之應也王莽生於元帝初元四年至成帝封侯為三公輔政因以簒位成帝時童謡曰燕燕尾涎涎張公子時相見木門倉琅根燕飛來啄皇孫皇孫死燕啄矢其後帝為微行出遊常與富平侯張放俱稱富平侯家人過河陽主作樂見舞者趙飛燕而幸之故曰燕燕尾涎涎美好貎也張公子謂富平侯也木門倉琅根謂宫門銅鍰言將尊貴也後遂立為皇后弟昭儀賊害後宫皇子卒皆伏辜所謂燕飛來啄皇孫皇孫死燕啄矢者也成帝時謌謡又曰邪徑敗良田讒口亂善人桂樹華不實黄爵巢其顛故為人所羡今為人所憐桂赤色象漢家華不實無繼嗣也王莽自謂黄象黄爵巢其顛也嚴公十七年冬多麋劉歆以為毛蟲之孽為災劉向以為麋色青近青祥也麋之為言迷也蓋牝獸之淫者也是時嚴公將取齊之淫女其象先見天戒若曰勿取齊女淫而迷國嚴不寤遂取之夫人既入淫於二叔終皆誅死幾亡社稷董仲舒指畧同京房易傳曰廢正作淫大不明國多麋又曰震遂泥厥咎國多麋昭帝時昌邑王賀聞人聲曰熊視而見大熊左右莫見以問郎中令龔遂遂曰熊山野之獸而來入宫室王獨見之此天戒大王恐宫室將空危亡象也賀不改寤後卒失國左氏傳襄公十七年十一月甲午宋國人逐狾狗狾狗入於華臣氏國人從之臣懼遂奔陳先是臣兄閱為宋卿閱卒臣使賊殺閱家宰遂就其妻宋平公聞之曰臣不唯其宗室是暴大亂宋國之政欲逐之左師向戍曰大臣不順國之恥也不如蓋之公廼止華臣炕暴失義内不自安故犬禍至以犇亡也髙后八年三月祓霸上還過枳道見物如倉狗橶髙后掖忽而不見卜之趙王如意為祟遂病掖傷而崩先是髙后鴆殺如意支斷其母戚夫人手足㩁其眼以為人彘文帝後五年六月齊雍城門外有狗生角先是帝兄齊悼惠王亡後帝分齊地立其庶子七人皆為王兄弟並彊有炕陽心故犬禍見也犬守御角兵象在前而上鄉者也犬不當生角猶諸侯不當舉兵鄉京師也天之戒人蚤矣諸侯不寤後六年吳楚畔濟南膠西膠東三國應之舉兵至齊齊王猶與城守三國圍之會漢破吳楚因誅四王故天狗下梁而吳楚攻梁狗生角於齊而三國圍齊漢卒破吳楚於梁誅四王於齊京房易傳曰執政失下將害之厥妖狗生角君子茍免小人陷之厥妖狗生角景帝三年二月邯鄲狗與彘交悖亂之氣近犬豕之禍也是時趙王遂悖亂與吳楚謀為逆遣使匈奴求助兵卒伏其辜犬兵革失衆之占豕北方匈奴之象逆言失聽交於異類以生害也京房易傳曰夫婦不嚴厥妖狗與豕交兹謂反徳國有兵革成帝河平元年長安男子石良劉音相與同居有如人狀在其室中擊之為狗走出去後有數人被甲持兵弩至良家良等格擊或死或傷皆狗也自二月至六月乃止鴻嘉中狗與彘交左氏昭公二十四年十月癸酉王子鼂以成周之寶圭湛于河幾以獲神助甲戌津人得之河上隂不佞取將賣之則為石是時王子鼂簒天子位萬民不鄉號令不從故有玉變近白祥也癸酉入而甲戌出神不享之驗云玉化為石貴將為賤也後二年子鼂犇楚而死史記秦始皇帝三十六年鄭客從關東來至華隂望見素車白馬從華山上下知其非人道住止而待之遂至持璧與客曰為我遺鎬池君因言今年祖龍死忽不見鄭客奉璧即始皇二十八年過江所湛璧也與周子鼂同應是嵗石隕于東郡民或刻其石曰始皇死而地分此皆白祥炕陽暴虐號令不從孤陽獨治羣隂不附之所致也一曰石隂類也隂持髙節臣將危君趙高李斯之象也始皇不畏戒自省反夷滅其旁民而燔燒其石是嵗始皇死後三年而秦滅孝昭元鳳三年正月泰山萊蕪山南匈匈有數千人聲民視之有大石自立髙丈五尺大四十八圍入地深八尺三石為足石立處有白烏數千集其旁眭孟以為石隂類下民象泰山岱宗之嶽王者易姓告代之處當有庶人為天子者孟坐伏誅京房易傳曰復崩來無咎自上下者為崩厥應泰山之石顛而下聖人受命人君虜又曰石立如人庶士為天下雄立於山同姓平地異姓立於水聖人於澤小人天漢元年三月天雨白毛三年八月天雨白氂京房易傳曰前樂後憂厥妖天雨羽又曰邪人進賢人逃天雨毛史記周威烈王二十三年九鼎震金震木動之也是時周室衰微刑重而虐號令不從以亂金氣鼎者宗廟之寶器也宗廟將廢寶鼎将遷故震動也是嵗晉三卿韓魏趙簒晉君而分其地威烈王命以為諸侯天子不恤同姓而爵其賊臣天下不附矣後三世周致徳祚於秦其後秦遂滅周而取九鼎九鼎之震木沴金失衆甚成帝元延元年止月長安章城門門牡自亡函谷關次門牡亦自亡京房易傳曰饑而不損兹謂泰厥災水厥咎牡亡妖辭曰關動牡飛辟為亡道臣為非厥咎亂臣謀簒故谷永對曰章城門通路寢之路函谷關距山東之險城門關守國之固固將去焉故牡飛也前漢書卷二十七中之上前漢書卷二十七中之上考證五行志中之上僭恒陽若注應劭曰僭差僭○監本訛潛差今改正此說非是春與秋氣隂陽相敵云云○按班書十志半取𠂻于劉歆惟五行志時糾劉歆之失史記成公十六年云云注此志凡稱史記者皆謂司馬遷所撰也○按單襄公見晉厲公一叚史記晉世家不載此國語文也國語本于各國之史記故以史記稱之師古以司馬遷所撰為解非也下文尚有數處稱史記皆國語文是以有禮義動作威儀之則○左傳禮義二字在動作之下能者養以之福注師古曰之往也云云○按之字訓往與下句取字相對今俗本左傳作能者養之以福非是師古注與杜注孔疏合是古本不訛也監本從俗本左傳亦作能者養之以福今從宋本改正三大夫兆憂矣○三監本訛二今改正先是發車騎材官屯廣昌注師古曰武都之縣○按注非也廣昌縣屬代郡地理志甚明至武都郡武帝元鼎六年始置文帝時豈容有其地乎五將軍衆二十萬注度遼將軍范明友○度監本訛渡今改正赤色象漢家○監本訛漢家象從宋本移正前漢書卷二十七中之上考證前漢書卷二十七中之下唐正議大夫行秘書少監琅邪縣開國子顔師古注五行志第七中之下傳曰視之不明是謂不悊厥咎舒厥罰恒奥厥極疾時則有草妖時則有蠃蟲之孽時則有羊旤時則有目痾時則有赤眚赤祥惟水沴火視之不明是謂不悊悊知也詩云爾徳不明以亡陪亡卿不明爾徳以亡背亡仄言上不明暗昧蔽惑則不能知善惡親近習長同類亡功者受賞有罪者不殺百官廢亂失在舒緩故其咎舒也盛夏日長暑以養物政弛緩故其罰常奥也奥則冬温春夏不和傷病民人故極疾也誅不行則霜不殺草繇臣下則殺不以時故有草妖凡妖貌則以服言則以詩聽則以聲視則以色者五色物之大分也在於眚祥故聖人以為草妖失秉之明者也温奥生蟲故有蠃蟲之孽謂螟螣之類當死不死未當生而生或多於故而為災也劉歆以為屬思心不䜭於易剛而包柔為離離為火為目羊上角下蹏剛而包柔羊大目而不精明視氣毁故有羊旤一曰暑嵗羊多疫死及為怪亦是也及人則多病目者故有目痾火色赤故有赤眚赤祥凡視傷者病火氣火氣傷則水沴之其極疾者順之其福曰壽劉歆視傳曰有羽蟲之孽雞旤說以為於天文南方喙為鳥星故為羽蟲旤亦從羽故為雞雞於易自在巽說非是庶徵之恒奥劉向以為春秋亡冰也小奥不書無冰然後書舉其大者也京房易傳曰禄不遂行兹謂欺厥咎奥雨雪四至而温臣安禄樂逸兹謂亂奥而生蟲知罪不誅兹謂舒其奥夏則暑殺人冬則物華實重過不誅兹謂亡徵其咎當寒而奥六日也桓公十五年春亡冰劉向以為周春今冬也先是連兵鄰國三戰而再敗也内失百姓外失諸侯不敢行誅罰鄭伯突簒兄而立公與相親長養同類不明善惡之罰也董仲舒以為象夫人不正陰失節也成公元年二月無冰董仲舒以為方有宣公之喪君臣無悲哀之心而炕陽作丘甲劉向以為時公幼弱政舒緩也襄公二十八年春無冰劉向以為先是公作三軍有侵陵用武之意於是鄰國不和伐其三鄙被兵十有餘年因之以饑饉百姓怨望臣下心離公懼而施緩不敢行誅罰楚有夷狄行公有從楚心不明善惡之應董仲舒指略同一曰水旱之災寒暑之變天下皆同故曰無冰天下異也桓公殺兄弑君外成宋亂與鄭易邑背畔周室成公時楚横行中國王札子殺召伯毛伯晉敗天子之師于貿戎天子皆不能討襄公時天下諸侯之大夫皆執國權君不能制漸將日甚善惡不明誅罰不行周失之舒秦失之急故周衰亡寒嵗秦滅亡奥年武帝元狩六年冬亡冰先是比年遣大將軍衞青霍去病攻祁連絶大幕窮追單于斬首十餘萬級還大行慶賞乃閔海内勤勞是嵗遣博士禇大等六人持節廵行天下存賜鰥寡假與乏困舉遺逸獨行君子詣行在所郡國有以為便宜者上丞相御史以聞天下咸喜昭帝始元二年冬亡冰是時上年九嵗大將軍霍光秉政始行寛緩欲以說下僖公三十三年十二月隕霜不殺草劉歆以為草妖也劉向以為今十月周十二月於易五為天位為君位九月陰氣至五通於天位其卦為剥剥落萬物始大殺矣明陰從陽命臣受君令而後殺也今十月隕霜而不能殺草此君誅不行舒緩之應也是時公子遂顓權三桓始世官天戒若曰自此之後將皆為亂矣文公不寤其後遂殺子赤三家逐昭公董仲舒指略同京房易傳曰臣有緩兹謂不順厥異霜不殺也書序曰伊陟相太戊亳有祥桑榖共生傳曰俱生乎朝七日而大拱伊陟戒以修徳而木枯劉向以為殷道既衰髙宗承敝而起盡涼陰之哀天下應之既獲顯榮怠於政事國將危亡故桑榖之異見桑猶喪也榖猶生也殺生之秉失而在下近草妖也一曰野木生朝而暴長小人將暴在大臣之位危亡國家象朝將為虛之應也書序又曰髙宗祭成湯有蜚雉登鼎耳而雊祖已曰惟先假王正厥事劉向以為雉雊鳴者雄也以赤色為主於易離為雉雉南方近赤祥也劉歆以為羽蟲之孽易有鼎卦鼎宗廟之器主器奉宗廟者長子也野鳥自外來入為宗廟器主是繼嗣將易也一曰鼎三足三公象而以耳行野鳥居鼎耳小人將居公位敗宗廟之祀野木生朝野鳥入廟敗亡之異也武丁恐駭謀於忠賢修徳而正事内舉傅說授以國政外伐鬼方以安諸夏故能攘木鳥之妖致百年之壽所謂六沴作見若是共御五福廼降用章于下者也一曰金沴木曰木不曲直僖公三十三年十二月李梅實劉向以為周十二月今十月也李梅當剝落今反華實近草妖也先華而後實不書華舉重者也陰成陽事象臣顓君作威福一曰冬當殺反生象驕臣當誅不行其罰也故冬華華者象臣邪謀有端而不成至於實則成矣是時僖公死公子遂顓權文公不寤後有子赤之變一曰君舒緩甚奥氣不臧則華實復生董仲舒以為李梅實臣下彊也記曰不當華而華易大夫不當實而實易相室冬水王木相故象大臣劉歆以為庶徵皆以蟲為孽思心蠃蟲孽也李梅實屬草妖惠帝五年十月桃李華棗實昭帝時上林苑中大柳樹斷仆地一朝起立生枝葉有蟲食其葉成文字曰公孫病已立又昌邑王國社有枯樹復生枝葉眭孟以為木陰類下民象當有故廢之家公孫氏從民間受命為天子者昭帝富於春秋霍光秉政以孟妖言誅之後昭帝崩無子徵昌邑王賀嗣位狂亂失道光廢之更立昭帝兄衞太子之孫是為宣帝帝本名病已京房易傳曰枯楊生稊枯木復生人君亡子元帝初元四年皇后曾祖父濟南東平陵王伯墓門梓柱卒生枝葉上出屋劉向以為王氏貴盛將代漢家之象也後王莽簒位自說之曰初元四年莽生之嵗也當漢九世火徳之厄而有此祥興於髙祖考之門門為開通梓猶子也言王氏當有賢子開通祖統起於柱石大臣之位受命而王之符也建昭五年兗州刺史浩賞禁民私所自立社山陽橐茅鄉社有大槐樹吏伐斷之其夜樹復立其故處成帝永始元年二月河南街郵樗樹生支如人頭眉目湏皆具亡髪耳哀帝建平三年十月汝南西平遂陽鄉柱仆地生支如人形身青黄色面白頭有頿髪稍長大凡長六寸一分京房易傳曰王徳衰下人將起則有木生為人狀哀帝建平三年零陵有樹僵地圍丈六尺長十丈七尺民斷其本長九尺餘皆枯三月樹卒自立故處京房易傳曰棄正作淫厥妖木斷自屬妃后有顓木仆反立斷枯復生天辟惡之元帝永光二年八月天雨草而葉相樛結大如彈丸平帝元始三年正月天雨草狀如永光時京房易傳曰君吝於禄信衰賢去厥妖天雨草昭公二十五年夏有鸜鵒來巢劉歆以為羽蟲之孽其色黑又黑祥也視不明聽不聰之罰也劉向以為有蜚有􁉃不言來者氣所生所謂眚也鸜鵒言來者氣所致所謂祥也鸜鵒夷狄穴藏之禽來至中國不穴而巢陰居陽位象季氏將逐昭公去宫室而居外野也鸜鵒白羽旱之祥也穴居而好水黑色為主急之應也天戒若曰既失衆不可急暴急暴陰將持節陽以逐爾去宫室而居外野矣昭不寤而舉兵圍季氏為季氏所敗出犇于齊遂死于外野董仲舒指略同景帝三年十一月有白頸烏與黑烏羣鬬楚國吕縣白頸不勝墯泗水中死者數千劉向以為近白黑祥也時楚王戊暴逆無道刑辱申公與吳王謀反烏羣鬬者師戰之象也白頸者小明小者敗也墯於水者將死水地王戊不寤遂舉兵應吳與漢大戰兵敗而走至於丹徒為越人所斬墯死於水之效也京房易傳曰逆親親厥妖白黑烏鬭於國昭帝元鳳元年有烏與鵲鬬燕王宫中池上烏墯池死近黑祥也時燕王旦謀為亂遂不改寤伏辜而死楚燕皆骨肉藩臣以驕怨而謀逆俱有烏鵲鬬死之祥行同而占合此天人之明表也燕一烏鵲鬬於宫中而黑者死楚以萬數鬬於野外而白者死象燕陰謀未發獨王自殺於宫故一烏水色者死楚炕陽舉兵軍師大敗於野故衆烏金色者死天道精微之效也京房易傳曰專征劫殺厥妖烏鵲鬬昭帝時有鵜鶘或曰秃鶖集昌邑王殿下王使人射殺之劉向以為水鳥色青青祥也時王馳騁無度慢侮大臣不敬至尊有服妖之象故青祥見也野鳥入處宫室將空王不寤卒以亡京房易傳曰辟退有徳厥咎狂厥妖水鳥集于國中成帝河平元年二月庚子泰山山桑谷有䳒焚其巢男子孫通等聞山中羣鳥䳒鵲聲往視見巢㸐盡墯池中有三䳒鷇燒死樹大四圍巢去地五丈五尺太守平以聞䳒色黑近黑祥貪虐之類也易曰鳥焚其巢旅人先笑後號咷泰山岱宗五嶽之長王者易姓告代之處也天戒若曰勿近貪虐之人聽其賊謀將生焚巢自害其子絶世易姓之禍其後趙蜚燕得幸立為皇后弟為昭儀姊妹専寵聞後宫許美人曹偉能生皇子也昭儀大怒令上奪取而殺之皆并殺其母成帝崩昭儀自殺事乃發覺趙后坐誅此焚巢殺子後號咷之應也一曰王莽貪虐而任社稷之重卒成易姓之禍云京房易傳曰人君暴虐鳥焚其舍鴻嘉二年三月博士行大射禮有飛雉集于庭歴階登堂而雊後雉又集太常宗正丞相御史大夫大司馬車騎將軍之府又集未央宫承明殿屋上時大司馬車騎將軍王音待詔寵等上言天地之氣以類相應譴告人君甚微而著雉者聽察先聞雷聲故月令以紀氣經載髙宗雊雉之異以明轉禍為福之驗今雉以博士行禮之日大衆聚會飛集于庭歴階登堂萬衆睢睢驚怪連日徑歴三公之府太常宗正典宗廟骨肉之官然後入宫其宿留告曉人具備深切雖人道相戒何以過是後帝使中常侍鼂閎詔音曰聞捕得雉毛羽頗摧折類拘執者得無人為之音復對曰陛下安得亡國之語不知誰主為佞讇之計誣亂聖徳如此者左右阿諛甚衆不待臣音復讇而足公卿以下保位自守莫有正言如令陛下覺寤懼大禍且至身深責臣下繩以聖法臣音當先受誅豈有以自解哉今即位十五年繼嗣不立日日駕車而出泆行流聞海内傳之甚於京師外有微行之害内有疾病之憂皇天數見災異欲人變更終已不改天尚不能感動陛下臣子何望獨有極言待死命在朝暮而已如有不然老母安得處所尚何皇太后之有髙祖天下當以誰屬乎宜謀於賢知克己復禮以求天意繼嗣可立災變尚可銷也成帝綏和二年三月天水平襄有燕生爵哺食至大俱飛去京房易傳曰賊臣在國厥咎燕生爵諸侯銷一曰生非其類子不嗣世史記魯定公時季桓子穿井得土缶中得蟲若羊近羊禍也羊者地上之物幽於土中象定公不用孔子而聽季氏暗昧不明之應也一曰羊去野外而拘土缶者象魯君失其所而拘於季氏季氏亦將拘於家臣也是嵗季氏家臣陽虎囚季桓子後三年陽虎劫公伐孟氏兵敗竊寶玉大弓而出亡左氏傳魯襄公時宋有生女子赤而毛棄之隄下宋平公母共姬之御者見而收之因名曰棄長而美好納之平公生子曰佐後宋臣伊戾讒太子痤而殺之先是大夫華元出奔晉華弱奔魯華臣奔陳華合比奔衞劉向以為時則火災赤眚之明應也京房易傳曰尊卑不别厥妖女生赤毛惠帝二年天雨血於宜陽一頃所劉向以為赤眚也時又冬雷桃李華常奥之罰也是時政舒緩諸吕用事讒口妄行殺三皇子建立非嗣及不當立之王退王陵趙堯周昌吕太后崩大臣共誅滅諸吕僵尸流血京房易傳曰歸獄不解兹謂追非厥咎天雨血兹謂不親民有怨心不出三年無其宗人又曰佞人禄功臣僇天雨血哀帝建平四年四月山陽湖陵雨血廣三尺長五尺大者如錢小者如麻子後二年帝崩王莽擅朝誅貴戚丁傅大臣董賢等皆放徙逺方與諸吕同象誅死者少雨血亦少京房易傳曰聽之不聰是謂不謀厥咎急厥罰恒寒厥極貧時則有鼓妖時則有魚孽時則有豕禍時則有耳痾時則有黑眚黑祥惟火沴水聽之不聰是謂不謀言上偏聽不聰下情隔塞則不能謀慮利害失在嚴急故其咎急也盛冬日短寒以殺物政促廹故其罰常寒也寒則不生百榖上下俱貧故其極貧也君嚴猛而閉下臣戰栗而塞耳則妄聞之氣發於音聲故有鼓妖寒氣動故有魚孽雨以龜為孽龜能陸處非極陰也魚去水而死極陰之孽也於易坎為豕豕大耳而不聰察聽氣毁故有豕禍也一曰寒嵗豕多死及為怪亦是也及人則多病耳者故有耳痾水色黑故有黑眚黑祥凡聽傷者病水氣水氣病則火沴之其極貧者順之其福曰富劉歆聽傳曰有介蟲孽也庶徵之恒寒劉向以為春秋無其應周之末世舒緩微弱政在臣下奥煖而已故籍秦以為驗秦始皇帝即位尚幼委政太后太后淫於吕不韋及嫪毐封毐為長信侯以太原郡為毐國宫室苑囿自恣政事斷焉故天冬雷以見陽不禁閉以渉危害舒奥廹近之變也始皇既冠毐懼誅作亂始皇誅之斬首數百級大臣二十人皆車裂以徇夷滅其宗遷四千餘家於房陵是嵗四月寒民有凍死者數年之間緩急如此寒奥輒應此其效也劉歆以為大雨雪及未當雨雪而雨雪及大雨雹隕霜殺菽草皆常寒之罰也劉向以為常雨屬貌不恭京房易傳曰有徳遭險兹謂逆命厥異寒誅過深當奥而寒盡六日亦為雹害正不誅兹謂養賊寒七十二日殺蜚禽道人始去兹謂傷其寒物無霜而死涌水出戰不量敵兹謂辱命其寒雖雨物不茂聞善不予厥咎聾桓公八年十月雨雪周十月今八月也未可以雪劉向以為時夫人有淫齊之行而桓有妬媢之心夫人將殺其象見也桓不覺寤後與夫人俱如齊而殺死凡雨陰也雪又雨之陰也出非其時廹近象也董仲舒以為象夫人専恣陰氣盛也釐公十年冬大雨雪劉向以為先是釐公立妾為夫人隂居陽位陰氣盛也公羊經曰大雨雹董仲舒以為公脅於齊桓公立妾為夫人不敢進羣妾故專壹之象見諸雹皆為有所漸脅也行専壹之政云昭公四年正月大雨雪劉向以為昭取於吳而為同姓謂之吳孟子君行於上臣非於下又三家已彊皆賤公行慢㑄之心生董仲舒以為季孫宿任政陰氣盛也文帝四年六月大雨雪後三嵗淮南王長謀反發覺遷道死京房易傳曰夏雨雪戒臣為亂景帝中六年三月雨雪其六月匈奴入上郡取苑馬吏卒戰死者二千餘人明年條侯周亞夫下獄死武帝元狩元年十二月大雨雪民多凍死是嵗淮南衡山王謀反發覺皆自殺使者行郡國治黨與坐死者數萬人元鼎二年三月雪平地厚五尺是嵗御史大夫張湯有罪自殺丞相嚴青翟坐與三長史謀陷湯青翟自殺三長史皆棄市元鼎三年三月水冰四月雨雪關東十餘郡人相食是嵗民不占緡錢有告者以半畀之元帝建昭二年十一月齊楚地大雪深五尺是嵗魏郡太守京房為石顯所告坐與妻父淮陽王舅張博博弟光勸視淮陽王以不義博要斬光房棄市御史大夫鄭宏坐免為庶人成帝即位顯伏辜淮陽王上書寃博辭語增加家屬徙者復得還建昭四年三月雨雪燕多死谷永對曰皇后桑蠶以治祭服共事天地宗廟正以是日疾風自西北大寒雨雪壞敗其功以章不鄉宜齊戒辟寢以深自責請皇后就宫鬲閉門戸母得擅上且令衆妾人人更進以時博施皇天說喜庶幾可以得賢明之嗣即不行臣言災異愈甚天變成形臣雖欲復捐身關策不及事已其後許后坐祝詛廢陽朔四年四月雨雪燕雀死後十六年許皇后自殺定公元年十月隕霜殺菽劉向以為周十月今八月也於卦為觀陰氣未至君位而殺誅罰不由君出在臣下之象也是時季氏逐昭公公死于外定公得立故天見災以視公也釐公二年十月隕霜不殺草為嗣君微失秉事之象也其後卒在臣下則災為之生矣異故言草災故言菽重殺榖一曰菽草之難殺者也言殺菽知草皆死也言不殺草知菽亦不死也董仲舒以為菽草之彊者天戒若曰加誅於彊臣言菽以微見季氏之罰也武帝元光四年四月隕霜殺草木先是二年遣五將軍三十萬衆伏馬邑下欲襲單于單于覺之而去自是始征伐四夷師出三十餘年天下戸口減半京房易傳曰興兵妄誅兹謂亡法厥災霜夏殺五榖冬殺麥誅不原情兹謂不仁其霜夏先大雷風冬先雨廼隕霜有芒角賢聖遭害其霜附木不下地佞人依刑兹謂私賊其霜在草根土隙間不教而誅兹謂虐其霜反在草下元帝永光元年三月隕霜殺桑九月二日隕霜殺稼天下大飢是時中書令石顯用事専權與春秋定公時隕霜同應成帝即位顯坐作威福誅釐公二十九年秋大雨雹劉向以為盛陽雨水温煖而湯熱陰氣脅之不相入則轉而為雹盛陰雨雪凝滯而冰寒陽氣薄之不相入則散而為霰故沸湯之在閉器而湛於寒泉則為冰及雪之銷亦冰解而散此其驗也故雹者陰脅陽也霰者陽薄陰也春秋不書霰者猶月食也釐公末年信用公子遂遂專權自恣將至於殺君故隂脅陽之象見釐公不寤遂終專權後二年殺子赤立宣公左氏傳曰聖人在上無雹雖有不為災說曰凡物不為災不書書大言為災也凡雹皆冬之愆陽夏之伏陰也昭公三年大雨雹是時季氏專權脅君之象見昭公不寤後季氏卒逐昭公元封三年十二月雷雨雹大如馬頭宣帝地節四年五月山陽濟陰雨雹如雞子深二尺五寸殺二十人蜚鳥皆死其十月大司馬霍禹宗族謀反誅霍皇后廢成帝河平二年四月楚國雨雹大如斧蜚鳥死左傳曰釐公三十二年十二月己卯晉文公卒庚辰將殯于曲沃出絳柩有聲如牛劉向以為近鼓妖也喪凶事聲如牛怒象也將有急怒之謀以生兵革之禍是時秦穆公遣兵襲鄭而不假道還晉大夫先軫謂襄公曰秦師過不假塗請擊之遂要崤阸以敗秦師匹馬觭輪無反者操之急矣晉不惟舊而聽虐謀結怨彊國四被秦寇禍流數世凶惡之效也哀帝建平二年四月乙亥朔御史大夫朱博為丞相少府趙𤣥為御史大夫臨延登受策有大聲如鐘鳴殿中郎吏陛者皆聞焉上以問黄門侍郎揚雄李尋尋對曰洪範所謂鼓妖者也師法以為人君不聰為衆所惑空名得進則有聲無形不知所從生其傳曰嵗月日之中則正卿受之今以四月日加辰巳有異是為中焉正卿謂執政大臣也宜退丞相御史以應天變然雖不退不出期年其人自䝉其咎揚雄亦以為鼓妖聽失之象也朱博為人彊毅多權謀宜將不宜相恐有凶惡亟疾之怒八月博𤣥坐為姦謀博自殺𤣥減死論京房易傳曰令不修本下不安金毋故自動若有音史記秦二世元年天無雲而雷劉向以為雷當託於雲猶君託於臣陰陽之合也二世不恤天下萬民有怨畔之心是嵗陳勝起天下畔趙高作亂秦遂以亡一曰易震為雷為貌不恭也史記秦始皇八年河魚大上劉向以為近魚孽也是嵗始皇弟長安君將兵擊趙反死屯留軍吏皆斬遷其民於臨洮明年有嫪毐之誅魚陰類民之象逆流而上者民將不從君令為逆行也其在天文魚星中河而處車騎滿野至于二世暴虐愈甚終用急亡京房易傳曰衆逆同志厥妖河魚逆流上武帝元鼎五年秋蛙與蝦蟇羣鬬是嵗四將軍衆十萬征南越開九郡成帝鴻嘉四年秋雨魚于信都長五寸以下成帝永始元年春北海出大魚長六丈高一丈四枚哀帝建平三年東萊平度出大魚長八丈髙丈一尺七枚皆死京房易傳曰海數見巨魚邪人進賢人疎桓公五年秋螽劉歆以為貪虐取民則螽介蟲之孽也與魚同占劉向以為介蟲之孽屬言不從是嵗公獲二國之聘取鼎易邑興役起城諸螽略皆從董仲舒說云嚴公二十九年有蜚劉歆以為負蠜也性不食榖食榖為災介蟲之孽劉向以為蜚色青近青眚也非中國所有南越盛暑男女同川澤淫風所生為蟲臭惡是時嚴公取齊淫女為夫人既入淫於兩叔故蜚至天戒若曰今誅絶之尚及不將生臭惡聞於四方嚴不寤其後夫人與兩叔作亂二嗣以殺卒皆被辜董仲舒指略同釐公十五年八月螽劉向以為先是釐有鹹之會後城緣陵是嵗復以兵車為牡丘會使公孫敖帥師及諸侯大夫救徐兵比三年在外文公三年秋雨螽于宋劉向以為先是宋殺大夫而無罪有暴虐賦歛之應榖梁傳曰上下皆合言甚董仲舒以為宋三世内取大夫專恣殺生不中故螽先死而至劉歆以為螽為榖災卒遇賊陰墜而死也八年十月螽時公伐邾取湏朐城郚宣公六年八月螽劉向以為先是時宣伐莒向後比再如齊謀伐萊十三年秋螽公孫歸父會齊伐莒十五年秋螽宣亡熟嵗數有軍旅襄公七年八月螽劉向以為先是襄興師救陳滕子郯子小邾子皆來朝夏城費哀公十二年十二月螽是時哀用田賦劉向以為春用田賦冬而螽十三年九月螽十二月螽比三螽虐取於民之效也劉歆以為周十二月夏十月也火星既伏蟄蟲皆畢天之見變因物類之宜不得以螽是嵗再失閏矣周九月夏七月故傳曰火猶西流司厯過也宣公十五年冬蝝生劉歆以為蝝螕􁙶之有翼者食榖為災黑眚也董仲舒劉向以為蝝螟始生也一曰螟始生是時民患上力役解於公田宣是時初稅畝稅畝就民田畝擇美者稅其什一亂先王制而為貪利故應是而蝝生屬蠃蟲之孽景帝中三年秋蝗先是匈奴寇邊中尉不害將車騎材官士屯代高柳武帝元光五年秋螟六年夏蝗先是五將軍衆三十萬伏馬邑欲襲單于也是嵗四將軍征匈奴元鼎五年秋蝗是嵗四將軍征南越及西南夷開十餘郡元封六年秋蝗先是兩將軍征朝鮮開三郡太初元年夏蝗從東方蜚至敦煌三年秋復蝗元年貳師將軍征大宛天下奉其役連年征和三年秋蝗四年夏蝗先是一年三將軍衆十餘萬征匈奴征和三年貳師七萬人沒不還平帝元始二年秋蝗徧天下是時王莽秉政左氏傳曰嚴公八年齊襄公田于貝丘見豕從者曰公子彭生也公怒曰射之豕人立而嗁公懼墜車傷足喪屨劉向以為近豕禍也先是齊襄淫於妹魯桓公夫人使公子彭生殺桓公又殺彭生以謝魯公孫無知有寵於先君襄公絀之無知帥怨恨之徒攻襄於田所襄匿其戸間足見於戸下遂殺之傷足喪屨卒死於足虐急之效也昭帝元鳳元年燕王宫永巷中豕出圂壞都竈銜其鬴六七枚置殿前劉向以為近豕禍也時燕王旦與長公主左將軍謀為大逆誅殺諫者暴急無道竈者生養之本豕而敗竈陳鬴於庭鬴竈將不用宫室將廢辱也燕王不改卒伏其辜京房易傳曰衆心不安君政厥妖豕入居室史記魯襄公二十三年榖洛水鬬將毁王宫劉向以為近火沴水也周靈王將擁之有司諫曰不可長民者不崇藪不墮山不防川不竇澤今吾執政毋乃有所辟而滑夫二川之神使至于爭明以防王宫室王而飾之母乃不可乎懼及子孫王室愈卑王卒擁之以傳推之以四瀆比諸侯榖洛其次卿大夫之象也為卿大夫將分爭以危亂王室也是時世卿專權儋括將有簒殺之謀如靈王覺寤匡其失政懼以承戒則災禍除矣不聽諫謀簡嫚大異任其私心塞埤擁下以逆水勢而害鬼神後數年有黑如日者五是嵗蚤霜靈王崩景王立二年儋括欲殺王而立王弟佞夫佞夫不知景王并誅佞夫及景王死五大夫爭權或立子猛或立子朝王室大亂京房易傳曰天子弱諸侯力政厥異水鬬史記曰秦武王三年渭水赤者三日昭王三十四年渭水又赤三日劉向以為近火沴水也秦連相坐之法棄灰於道者黥罔密而刑虐加以武伐横出殘賊鄰國至於變亂五行氣色謬亂天戒若曰勿為刻急將致敗亡秦遂不改至始皇滅六國二世而亡昔三代居三河河洛出圖書秦居渭陽而渭水數赤瑞異應徳之效也京房易傳曰君湎于酒淫于色賢人潛國家危厥異流水赤也前漢書卷二十七中之下前漢書卷二十七中之下考證五行志中之下在於眚祥○眚監本訛青從宋本改正南方喙為鳥星○喙監本訛啄按天文志柳為鳥喙從宋本改正郡國有以為便宜者按孝武紀作郡國有以為便者無宜字惟先假王正厥事○假古文作格孔傳曰言至道之王先是大夫華元出奔晉注師古曰事在成十五年○舊本作襄十七年非也今從汲古閣本改正京房易傳曰歸獄不解○獄監本訛獄從宋本改正是嵗四將軍征匈奴注驃騎將軍公孫敖出代按公孫敖為騎將軍非驃騎將軍也驃字衍前漢書卷二十七中之下考證前漢書卷二十七下之上唐正議大夫行秘書少監琅邪縣開國子顔師古注五行志第七下之上傳曰思心之不䜭是謂不聖厥咎霿厥罰恒風厥極凶短折時則有脂夜之妖時則有華孽時則有牛禍時則有心腹之痾時則有黄眚黄祥時則有金木水火沴土思心之不䜭是謂不聖思心者心思慮也䜭寛也孔子曰居上不寛吾何以觀之哉言上不寛大包容臣下則不能居聖位貌言視聽以心為主四者皆失則區霿無識故其咎霿也雨旱寒奥亦以風為本四氣皆亂故其罰常風也常風傷物故其極凶短折也傷人曰凶禽獸曰短􁁈木曰折一曰凶夭也兄喪弟曰短父喪子曰折在人腹中肥而包裏心者脂也心區霿則㝠晦故有脂夜之妖一曰有脂物而夜為妖若脂水夜汙人衣淫之象也一曰夜妖者雲風並起而杳㝠故與常風同象也温而風則生螟螣有祼蟲之孽劉向以為於易巽為風為木卦在三月四月繼陽而治主木之華實風氣盛至秋冬木復華故有華孽一曰地氣盛則秋冬復華一曰華者色也土為内事為女孽也於易坤為土為牛牛大心而不能思慮思心氣毁故有牛禍一曰牛多死及為怪亦是也及人則多病心腹者故有心腹之痾土色黄故有黄眚黄祥凡思心傷者病土氣土氣病則金木水火沴之故曰時則有金木水火沴土不言惟而獨曰時則有者非一衝氣所沴明其異大也其極曰凶短折順之其福曰考終命劉歆思心傳曰時則有臝蟲之孽謂螟螣之屬也庶徵之常風劉向以為春秋無其應釐公十六年正月六鶂退蜚過宋都左氏傳曰風也劉歆以為風發於它所至宋而高鶂高蜚而逢之則退經以見者為文故記退蜚傳以實應著言風常風之罰也象宋襄公區霿自用不容臣下逆司馬子魚之諫而與彊楚爭盟後六年為楚所執應六鶂之數云京房易傳曰潛龍勿用衆逆同志至徳廼潛厥異風其風也行不解物不長雨小而傷政悖徳隐兹謂亂厥風先風不雨大風暴起發屋折木守義不進兹謂耄厥風與雲俱起折五榖莖臣易上政兹謂不順厥風大猋發屋賦歛不理兹謂禍厥風絶經緯止即温温即蟲侯専封兹謂不綂厥風疾而樹不揺榖不成辟不思道利兹謂無澤厥風不揺木旱無雲傷禾公常於利兹謂亂厥風微而温生蟲蝗害五榖棄正作淫兹謂惑厥風温螟蟲起害有益人之物侯不朝兹謂叛厥風無恒地變赤而殺人文帝二年六月淮南王都壽春大風毁民室殺人劉向以為是嵗南越反攻淮南邊淮南王長破之後年入朝殺漢故丞相辟陽侯上赦之歸聚姦人謀逆亂自稱東帝見異不寤後遷于蜀道死廱文帝五年吳暴風雨壞城官府民室時吳王濞謀為逆亂天戒數見終不改寤後卒誅滅五年十月楚王都彭城大風從東南來毁市門殺人是月王戊初嗣立後坐淫削國與吳王謀反刑僇諫者吳在楚東南天戒若曰勿與吳為惡將敗市朝王戊不寤卒隨吳亡昭帝元鳳元年燕王都薊大風雨拔宫中樹七圍以上十六枚壞城樓燕王旦不寤謀反𤼵覺卒伏其辜釐公十五年九月己卯晦震夷伯之廟劉向以為晦暝也震雷也夷伯世大夫正晝雷其廟獨㝠天戒若曰勿使大夫世官將専事暝晦明年公子季友卒果世官政在季氏至成公十六年六月甲午晦正晝皆暝陰為陽臣制君也成公不寤其冬季氏殺公子偃季氏萌於釐公大於成公此其應也董仲舒以為夷伯季氏之孚也陪臣不當有廟震者雷也晦暝雷擊其廟明當絶去僭差之類也向又以為此皆所謂夜妖者也劉歆以為春秋及朔言朔及晦言晦人道所不及則天震之展氏有隐慝故天加誅於其祖夷伯之廟以譴告之也成公十六年六月甲午晦晉侯及楚子鄭伯戰于鄢陵皆月晦云隐公五年秋螟董仲舒劉向以為時公觀漁于棠貪利之應也劉歆以為又逆臧釐伯之諫貪利區霿以生臝蟲之孽也八年九月螟時鄭伯以邴將易許田有貪利心京房易傳曰臣安禄兹謂貪厥災蟲蟲食根徳無常兹謂煩蟲食葉不絀無徳蟲食本與東作爭兹謂不時蟲食節蔽惡生孽蟲食心嚴公六年秋螟董仲舒劉向以為先是衞侯朔出奔齊齊侯會諸侯納朔許諸侯賂齊人歸衞寶魯受之貪利應也文帝後六年秋螟是嵗匈奴大入上郡雲中㷭火通長安遣三將軍屯邊三將軍屯京師宣公三年郊牛之口傷改卜牛牛死劉向以為近牛禍也是時宣公與公子遂謀共殺子赤而立又以喪娶區霿昏亂亂成於口幸有季文子得免於禍天猶惡之生則不饗其祀死則災燔其廟董仲舒指略同秦孝文王五年斿朐衍有獻五足牛者劉向以為近牛禍也先是文惠王初都咸陽廣大宫室南臨渭北臨涇思心失逆土氣足者止也戒秦建止奢泰將致危亡秦遂不改至於離宫三百復起阿房未成而亡一曰牛以力為人用足所以行也其後秦大用民力轉輸起負海至北邊天下叛之京房易傳曰興繇役奪民時厥妖牛生五足景帝中六年梁孝王田北山有獻牛足上出背上劉向以為近牛禍先是孝王驕奢起苑方三百里宫舘閣道相連三十餘里納於邪臣羊勝之計欲求為漢嗣刺殺議臣爰盎事發負斧歸死既退歸國猶有恨心内則思慮霿亂外則土功過制故牛旤作足而出於背下奸上之象也猶不能自解發疾暴死又凶短之極也左氏傳昭公二十一年春周景王將鑄無䠶鍾泠州鳩曰王其以心疾死乎夫天子省風以作樂小者不窕大者不摦摦則不容心是以感感實生疾今鍾摦矣王心弗􁂽其能久乎劉向以為是時景王好聽淫聲適庶不明思心霿亂明年以心疾崩近心腹之痾凶短之極者也昭二十五年春魯叔孫昭子聘于宋元公與燕飲酒樂語相泣也樂祁佐告人曰今兹君與叔孫其皆死乎吾聞之哀樂而樂哀皆喪心也心之精爽是謂魂魄魂魄去之何以能久冬十月叔孫昭子死十一月宋元公卒昭帝元鳳元年九月燕有黄䑕衘其尾舞王宫端門中往視之䑕舞如故王使夫人以酒脯祠䑕舞不休夜死黄祥也時燕刺王旦謀反將敗死亡象也其月發覺伏辜京房易傳曰誅不原情厥妖䑕舞門成帝建始元年四月辛丑夜西北有如火光壬寅晨大風從西北起雲氣赤黄四塞天下終日夜下著地者黄土塵也是嵗帝元舅大司馬大將軍王鳳始用事又封鳳母弟崇為安成侯食邑萬戸庶弟譚等五人賜爵闗内侯食邑三千戸復益封鳳五千戸悉封譚等為列侯是為五侯哀帝即位封外屬丁氏傅氏周氏鄭氏凡六人為列侯楊宣對曰五侯封日天氣赤黄丁傅復然此殆爵土過制傷亂土氣之祥也京房易傳曰經稱觀其生言大臣之義當觀賢人知其性行推而貢之否則為聞善不與兹謂不知厥異黄厥咎聾厥災不嗣黄者日上黄光不散如火然有黄濁氣四塞天下蔽賢絶道故災異至絶世也經曰良馬逐逐進也言大臣得賢者謀當顯進其人否則為下相攘善兹謂盜明厥咎亦不嗣至於身僇家絶史記周幽王二年周三川皆震劉向以為金木水火沴土者也伯陽甫曰周將亡矣天地之氣不過其序若過其序民亂之也陽伏而不能出陰廹而不能升於是有地震今三川實震是陽失其所而填陰也陽失而在陰原必塞原塞國必亡夫水土演而民用也土無所演而民乏財用不亡何待昔伊雒竭而夏亡河竭而商亡今周徳如二代之季其原又塞塞必竭川竭山必崩夫國必依山川山崩川竭亡之徵也若國亡不過十年數之紀也是嵗三川竭岐山崩劉向以為陽失在陰者謂火氣來煎枯水故川竭也山川連體下竭上崩事埶然也時幽王暴虐妄誅伐不聽諫迷於襃姒廢其正后廢后之父申侯與犬戎共攻殺幽王一曰其在天文水為辰星辰星為蠻夷月食辰星國以女亡幽王之敗女亂其内夷攻其外京房易傳曰君臣相背厥異名水絶文公九年九月癸酉地震劉向以為先是時齊桓晉文魯釐二伯賢君新没周襄王失道楚穆王殺父諸侯皆不肖權傾於下天戒若曰臣下彊盛者將動為害後宋魯晉莒鄭陳齊皆殺君諸震略皆從董仲舒說也京房易傳曰臣事雖正專必震其震於水則波於木則揺於屋則瓦落大經在辟而易臣兹謂陰動厥震揺政宫大經揺政兹謂不陰厥震揺山山出涌水嗣子無徳専祿兹謂不順厥震動丘陵涌水出襄公十六年五月甲子地震劉向以為先是雞澤之會諸侯盟大夫又盟是嵗三月諸侯為湨梁之會而大夫獨相與盟五月地震矣其後崔氏專齊欒盈亂晉良霄傾鄭閽殺吳子燕逐其君楚滅陳蔡昭公十九年五月己卯地震劉向以為是時季氏將有逐君之變其後宋三臣曹會皆以地叛蔡莒逐其君吳敗中國殺二君二十三年八月乙未地震劉向以為是時周景王崩劉單立王子猛尹氏立子朝其後季氏逐昭公黑肱叛邾吳殺其君僚宋五大夫晉二大夫皆以地叛哀公三年四月甲午地震劉向以為是時諸侯皆信邪臣莫能用仲尼盜殺蔡侯齊陳乞弑君惠帝二年正月地震隴西厭四百餘家武帝征和二年八月癸亥地震厭殺人宣帝本始四年四月壬寅地震河南以東四十九郡北海琅邪壞祖宗廟城郭殺六千餘人元帝永光三年冬地震綏和二年九月丙辰地震自京師至北邊郡國三十餘壞城郭凡殺四百一十五人釐公十四年秋八月辛卯沙麓崩榖梁傳曰林屬於山曰麓沙其名也劉向以為臣下背叛散落不事上之象也先是齊桓行伯道會諸侯事周室管仲既死桓徳日衰天戒若曰伯道將廢諸侯散落政逮大夫陪臣執命臣下不事上矣桓公不寤天子蔽晦及齊桓死天下散而從楚王札子殺二大夫晉敗天子之師莫能征討從是陵遲公羊以為沙麓河上邑也董仲舒說略同一曰河大川象齊大國桓徳衰伯道將移於晉文故河為徙也左氏以為沙麓晉地沙山名也地震而麓崩不書震舉重者也伯陽甫所謂國必依山川山崩川竭亡之徵也不過十年數之紀也至二十四年晉懷公殺於高梁京房易傳曰小人剝廬厥妖山崩兹謂陰乗陽弱勝彊成公五年夏梁山崩榖梁傳曰廱河三日不流晉君帥羣臣而哭之廼流劉向以為山陽君也水陰民也天戒若曰君道崩壞下亂百姓將失其所矣哭然後流喪亡象也梁山在晉地自晉始而及天下也後晉暴殺三卿厲公以弑湨梁之會天下大夫皆執國政其後孫寗出衞獻三家逐魯昭單尹亂王室董仲舒說略同劉歆以為梁山晉望也崩弛崩也古者三代命祀祭不越望吉凶禍福不是過也國主山川山崩川竭亡之徵也美惡周必復是嵗嵗在鶉火至十七年復在鶉火欒書中行偃殺厲公而立悼公髙后二年正月武都山崩殺七百六十人地震至八月廼止文帝元年四月齊楚地山二十九所同日俱大發水潰出劉向以為近水沴土也天戒若曰勿盛齊楚之君今失制度將為亂後十六年帝庶兄齊悼惠王之孫文王則薨無子帝分齊地立悼惠王庶子六人皆為王賈誼鼂錯諫以為違古制恐為亂至景帝三年齊楚七國起兵百餘萬漢皆破之春秋四國同日災漢七國同日衆山潰咸被其害不畏天威之明效也成帝河平三年二月丙戌犍為柏江山崩捐江山崩皆廱江水江水逆流壞城殺十三人地震積二十一日百二十四動元延三年正月丙寅蜀郡岷山崩廱江江水逆流三日廼通劉向以為周時岐山崩三川竭而幽王亡岐山者周所興也漢家本起於蜀漢今所起之地山崩川竭星孛又及攝提大角從參至辰殆必亡矣其後三世亡嗣王莽簒位傳曰皇之不極是謂不建厥咎眊厥罰恒陰厥極弱時則有射妖時則有龍蛇之孽時則有馬禍時則有下人伐上之痾時則有日月亂行星辰逆行皇之不極是謂不建皇君也極中建立也人君貌言視聽思心五事皆失不得其中則不能立萬事失在眊悖故其咎眊也王者自下承天理物雲起於山而彌於天天氣亂故其罰常陰也一曰上失中則下彊盛而蔽君明也易曰亢龍有悔貴而亡位髙而亡民賢人在下位而亡輔如此則君有南面之尊而亡一人之助故其極弱也盛陽動進輕疾禮春而大射以順陽氣上微弱則下奮動故有射妖易曰雲從龍又曰龍蛇之蟄以存身也陰氣動故有龍蛇之孽於易乾為君為馬馬任用而彊力君氣毁故有馬禍一曰馬多死及為怪亦是也君亂且弱人之所叛天之所去不有明王之誅則有簒弑之禍故有下人伐上之痾凡君道傷者病天氣不言五行沴天而曰日月亂行星辰逆行者為若下不敢沴天猶春秋曰王師敗績于貿戎不言敗之者以自敗為文尊尊之意也劉歆皇極傳曰有下體生上之痾說以為下人伐上天誅已成不得復為痾云皇極之常陰劉向以為春秋亡其應一曰久陰不雨是也劉歆以為自屬常陰昭帝元平元年四月崩亡嗣立昌邑王賀賀即位天陰晝夜不見日月賀欲出光禄大夫夏侯勝當車諫曰天久陰而不雨臣下有謀上者陛下欲何之賀怒縛勝以屬吏吏白大將軍霍光光時與車騎將軍張安世謀欲廢賀光讓安世以為泄語安世實不泄召問勝勝上洪範五行傳曰皇之不極厥罰常陰時則有下人伐上不敢察察言故云臣下有謀光安世讀之大驚以此益重經術士後數日卒共廢賀此常陰之明效也京房易傳曰有蜺蒙霧霧上下合也蒙如塵雲蜺日旁氣也其占曰后妃有専蜺再重赤而専至衝旱妻不壹順黑蜺四背又白蜺雙出日中妻以貴髙夫兹謂擅陽蜺四方日光不陽解而温内取兹謂禽蜺如禽在日旁以尊降妃兹謂薄嗣蜺直而塞六辰廼除夜星見而赤女不變始兹謂乗夫蜺白在日側黑蜺果之氣正直妻不順正兹謂擅陽蜺中窺貫而外専夫妻不嚴兹謂媟蜺與日會婦人擅國兹謂頃蜺白貫日中赤蜺四背適不荅兹謂不次蜺直在左蜺交在右取於不専兹謂危嗣蜺抱日兩未及君淫外兹謂亡蜺氣左日交於外取不逹兹謂不知蜺白奪明而大温温而雨尊卑不别兹謂媟蜺三出三巳三辰除除則日出且雨臣私禄及親兹謂罔辟厥異蒙其蒙先大温已蒙起日不見行善不請於上兹謂作福蒙一日五起五解辟不下謀臣辟異道兹謂不見上蒙下霧風三變而俱解立嗣子疑兹謂動欲蒙赤日不明徳不序兹謂不聰蒙日不明温而民病徳不試空言禄兹謂主窳臣夭蒙起而白君樂逸人兹謂放蒙日青黑雲夾日左右前後行過日公不任職兹謂怙禄蒙三日又大風五日蒙不解利邪以食兹謂閉上蒙大起白雲如山行蔽日公懼不言道兹謂閉下蒙大起日不見若雨不雨至十二日解而有大雲蔽日禄生於下兹謂誣君蒙微而小雨已乃大雨下相攘善兹謂盜明蒙黄濁下陳功求於上兹謂不知蒙微而赤風鳴條解復蒙下専刑兹謂分威蒙而日不得明大臣厭小臣兹謂蔽蒙微日不明若解不解大風發赤雲起而蔽日衆不惡惡兹謂閉蒙尊卦用事三日而起日不見漏言亡喜兹謂下厝用蒙微日無光有雨雲雨不降廢忠惑佞兹謂亡蒙天先清而暴蒙微而日不明有逸民兹謂不明蒙濁奪日光公不任職兹謂不絀蒙白三辰止則日青青而寒寒必雨忠臣進善君不試兹謂遏蒙先小雨雨已蒙起微而日不明惑衆在位兹謂覆國蒙微而日不明一温一寒風揚塵知佞厚之兹謂庫蒙甚而温君臣故弼兹謂悖厥災風雨霧風拔木亂五榖已而大霧庶正蔽惡兹謂生孽災厥異霧此皆陰雲之類云嚴公十八年秋有蜮劉向以為蜮生南越越地多婦人男女同川淫女為主亂氣所生故聖人名之曰蜮蜮猶惑也在水旁能射人射人有處甚者至死南方謂之短弧近射妖死亡之象也時嚴將取齊之淫女故蜮至天戒若曰勿娶齊女將生淫惑簒弑之禍嚴不寤遂取之入後淫於二叔二叔以死兩子見弑夫人亦誅劉歆以為蜮盛暑所生非自越來也京房易傳曰忠臣進善君不試厥咎國生蜮史記魯哀公時有隼集于陳廷而死楛矢貫之石砮長尺有咫陳閔公使使問仲尼仲尼曰隼之來逺矣昔武王克商通道百蠻使各以方物來貢肅慎貢楛矢石砮長尺有咫先王分異姓以逺方職使毋忘服故分陳以肅慎矢試求之故府果得之劉向以為隼近黑祥貪暴類也矢貫之近射妖也死於廷國亡表也象陳眊亂不服事周而行貪暴將致逺夷之禍為所滅也是時中國齊晉南夷吳楚為彊陳交晉不親附楚不固數被二國之禍後楚有白公之亂陳乗而侵之卒為楚所滅史記夏后氏之衰有二龍止於夏廷而言余襃之二君也夏帝卜殺之去之止之莫吉卜請其漦而藏之乃吉於是布幣策告之龍亡而漦在乃匵去之其後夏亡傳匵於殷周三代莫𤼵至厲王末𤼵而觀之漦流于延不可除也厲王使婦人臝而譟之漦化為𤣥黿入後宫處妾遇之而孕生子懼而棄之宣王立女童䚻曰檿弧萁服實亡周國後有夫婦鬻是器者宣王使執而僇之既去見處妾所棄妖子聞其夜號哀而收之遂亡奔襃後襃人有罪入妖子以贖是為襃姒幽王見而愛之生子伯服王廢申后及太子宜咎而立襃姒伯服代之廢后之父申侯與繒西畎戎共攻殺幽王詩曰赫赫宗周襃姒烕之劉向以為夏后季世周之幽厲皆誖亂逆天故有龍黿之怪近龍蛇孽也漦血也一曰沬也檿弧桑弓也萁服蓋以萁草為箭服近射妖也女童䚻者禍將生於女國以兵寇亡也左氏傳昭公十九年龍鬭於鄭時門之外洧淵劉向以為近龍孽也鄭以小國攝乎晉楚之間重以彊吳鄭當其衝不能修徳將鬭三國以自危亡是時子産任政内惠於民外善辭令以交三國鄭卒亡患能以徳消變之效也京房易傳曰衆心不安厥妖龍鬭惠帝二年正月癸酉旦有兩龍見於蘭陵廷東里温陵井中至乙亥夜去劉向以為龍貴象而困於庶人井中象諸侯將有幽執之禍其後吕太后幽殺三趙王諸吕亦終誅滅京房易傳曰有徳遭害厥妖龍見井中又曰行刑暴惡黑龍從井出左氏傳魯嚴公時有内蛇與外蛇鬭鄭南門中内蛇死劉向以為近蛇孽也先是鄭厲公劫相祭仲而逐兄昭公代立後厲公出奔昭公復入死弟子儀代立厲公自外劫大夫傅瑕使僇子儀此外蛇殺内蛇之象也蛇死六年而厲公立嚴公聞之問申繻曰猶有妖乎對曰人之所忌其氣炎以取之妖由人興也人亡釁焉妖不自作人棄常故有妖京房易傳曰立嗣子疑厥妖蛇居國門鬭左氏傳文公十六年夏有蛇自泉宫出入于國如先君之數劉向以為近蛇孽也泉宫在囿中公母姜氏嘗居之蛇從之出象宫將不居也詩曰維虺維蛇女子之祥又蛇入國國將有女憂也如先君之數者公母將薨象也秋公母薨公惡之乃毁泉臺夫妖孽應行而自見非見而為害也文不改行循正共御厥罰而作非禮以重其過後二年薨公子遂殺文之二子惡視而立宣公文公夫人大歸于齊武帝大始四年七月趙有蛇從郭外入與邑中蛇鬭孝文廟下邑中蛇死後二年秋有衞太子事事自趙人江充起左氏傳定公十年宋公子地有白馬駟公嬖向魋欲之公取而朱其尾鬛以予之地怒使其徒抶魋而奪之魋懼將走公閉門而泣之目盡腫公弟辰謂地曰子為君禮不過出竟君必止子地出奔陳公弗止辰為之請不聽辰曰是我迋吾兄也吾以國人出君誰與處遂與其徒出奔陳明年俱入于蕭以叛大為宋患近馬禍也史記秦孝公二十一年有馬生人昭王二十年牡馬生子而死劉向以為皆馬禍也孝公始用商君攻守之法東侵諸侯至於昭王用兵彌烈其象將以兵革抗極成功而還自害也牡馬非生類妄生而死猶秦恃力彊得天下而還自滅之象也一曰諸畜生非其類子孫必有非其姓者至於始皇果吕不韋子京房易傳曰方伯分威厥妖牡馬生子亡天下諸侯相伐厥妖馬生人文帝十二年有馬生角於吳角在耳前上鄉右角長三寸左角長二寸皆大二寸劉向以為馬不當生角猶吳不當舉兵鄉上也是時吳王濞封有四郡五十餘城内懷驕恣變見於外天戒早矣王不寤後卒舉兵誅滅京房易傳曰臣易上政不順厥妖馬生角兹謂賢士不足又曰天子親伐馬生角成帝綏和二年二月大廏馬生角在左耳前圍長各二寸是時王莽為大司馬害上之萌自此始矣哀帝建平二年定襄牡馬生駒三足隨羣飲食太守以聞馬國之武用三足不任用之象也後侍中董賢年二十二為大司馬居上公之位天下不宗哀帝暴崩成帝母王太后召弟子新都侯王莽入收賢印綬賢恐自殺莽因代之并誅外家丁傅又廢哀帝傅皇后令自殺發掘帝祖母傅太后母丁太后陵更以庶人葬之辜及至尊大臣微弱之禍也文公十一年敗狄于鹹榖梁公羊傳曰長狄兄弟三人一者之魯一者之齊一者之晉皆殺之身横九畮斷其首而載之眉見於軾何以書記異也劉向以為是時周室衰微三國為大可責者也天戒若曰不行禮義大為夷狄之行將至危亡其後三國皆有簒弑之禍近下人伐上之痾也劉歆以為人變屬黄祥一曰屬臝蟲之孽一曰天地之性人為貴凡人為變皆屬皇極下人伐上之痾云京房易𫝊曰君暴亂疾有道厥妖長狄入國又曰豐其屋下獨苦長狄生世主虜史記秦始皇帝二十六年有大人長五丈足履六尺皆夷狄服凡十二人見于臨洮天戒若曰勿大為夷狄之行將受其禍是嵗始皇初并六國反喜以為瑞銷天下兵器作金人十二以象之遂自賢聖燔詩書阬儒士奢淫暴虐務欲廣地南戌五嶺北築長城以備胡越塹山填谷西起臨洮東至遼東徑數千里故大人見於臨洮明禍亂之起後十四年而秦亡亡自戌卒陳勝𤼵史記魏襄王十三年魏有女子化為丈夫京房易𫝊曰女子化為丈夫兹謂陰昌賤人為王丈夫化為女子兹謂陰勝厥咎亡一曰男化為女宫刑濫也女化為男婦政行也哀帝建平中豫章有男子化為女子嫁為人婦生一子長安陳鳳言此陽變為陰將亡繼嗣自相生之象一曰嫁為人婦生一子者將復一世乃絶哀帝建平四年四月山陽方與女子田無嗇生子先未生二月兒嗁腹中及生不舉葬之陌上三日人過聞嗁聲母掘收養平帝元始元年二月朔方廣牧女子趙春病死歛棺積六日出在棺外自言見夫死父曰年二十七不當死太守譚以聞京房易𫝊曰幹父之蠱有子考亡咎子三年不改父道思慕不皇亦重見先人之非不則為私厥妖人死復生一曰至陰為陽下人為上六月長安女子有生兒兩頭異頸面相鄉四臂共匈俱前鄉凥上有目長二寸所京房易𫝊曰睽孤見豕負塗厥妖人生兩頭下相攘善妖亦同人若六畜首目在下兹謂亡上正將變更凡妖之作以譴失正各象其類二首下不壹也足多所任邪也足少下不勝任或不任下也凡下體生於上不敬也上體生於下媟凟也生非其類淫亂也人生而大上速成也生而能言好虛也羣妖推此類不改乃成凶也景帝二年九月膠東下密人年七十餘生角角有毛時膠東膠西濟南齊四王有舉兵反謀謀由吳王濞起連楚趙凡七國下密縣居四齊之中角兵象上鄉者也老人吳王象也年七十七國象也天戒若曰人不當生角猶諸侯不當舉兵以鄉京師也禍從老人生七國俱敗云諸侯不寤明年吳王先起諸侯從之七國俱滅京房易傳曰冢宰専政厥妖人生角成帝建始三年十月丁未京師相驚言大水至渭水虒上小女陳持弓年九嵗走入横城門入未央宫尚方掖門殿門門衞戸者莫見至句盾禁中而覺得民以水相驚者陰氣盛也小女而入宫殿中者下人將因女寵而居有宫室之象也名曰持弓有似周家檿弧之祥易曰弧矢之利以威天下是時帝母王太后弟鳳始為上將秉國政天知其後將威天下而入宫室故象先見也其後王氏兄弟父子五侯秉權至莽卒簒天下蓋陳氏之後云京房易傳曰妖言動衆兹謂不信路將亡人司馬死成帝綏和二年八月庚申鄭通里男子王襃衣絳衣小冠帶劒入北司馬門殿東門上前殿入非常室中解帷組結佩之招前殿署長業等曰天帝令我居此業等收縛考問襃故公車大誰卒病狂易不自知入宫狀下獄死是時王莽為大司馬哀帝即位莽乞骸骨就第天知其必不退故因是而見象也姓名章服甚明徑上前殿路寢入室取組而佩之稱天帝命然時人莫察後莽就國天下寃之哀帝徵莽還京師明年帝崩莽復為大司馬因是而簒國哀帝建平四年正月民驚走持槀或掫一枚傳相付與曰行詔籌道中相過逢多至千數或被髪徒踐或夜折闗或踰牆入或乗車騎奔馳以置驛傳行經歴郡國二十六至京師其夏京師郡國民聚會里巷阡陌設祭張博具歌舞祠西王母又傳書曰母告百姓佩此書者不死不信我言視門樞下當有白髪至秋止是時帝祖母傅太后驕與政事故杜鄴對曰春秋災異以指象為言語籌所以紀數民陰水類也水以東流為順走而西行反類逆上象數度放溢妄以相予違忤民心之應也西王母婦人之稱博弈男子之事於街巷阡陌明離闑内與疆外臨事盤樂炕陽之意白髪衰年之象體尊性弱難理易亂門人之所由樞其要也居人之所由制持其要也其明甚著今外家丁傅並侍帷幄布於列位有罪惡者不坐辜罰亡功能者畢受官爵皇甫三桓詩人所刺春秋所譏亡以甚此指象昭昭以覺聖朝奈何不應後哀帝崩成帝母王太后臨朝王莽為大司馬誅滅丁傅一曰丁傅所亂者小此異乃王太后莽之應云前漢書卷二十七下之上前漢書卷二十七下之上考證五行志下之上秦孝文王五年斿朐衍○按斿當作遊傳寫訛耳但孝文王即位祇一年遂卒安得有五年也此文可疑燕有黄䑕銜其尾舞王宫云云○按此事已見於中上卷内引京房易傳亦同此一事重見未及刋除者也兹謂閉下○閉監本訛蔽按此與前文閉上相對宋本作閉是也從之有兩龍見于蘭陵廷東里温陵井中○孝惠紀作見蘭陵家人井中是時吳王濞封有四郡五十三城注師古云云○顧炎武曰四郡當作三郡古四字積畫以成與三易混猶左傳陳蔡不羔三國為四國也前漢書卷二十七下之上考證前漢書卷二十七下之下唐正議大夫行祕書少監琅邪縣開國子顔師古注五行志第七下之下隠公三年二月己巳日有食之榖梁傳曰言日不言朔食晦公羊傳曰食二日董仲舒劉向以為其後戎執天子之使鄭獲魯隠滅戴衛魯宋咸殺君左氏劉歆以為正月二日燕越之分野也凡日所躔而有變則分野之國失政者受之人君能修政共御厥罰則災消而福至不能則災息而禍生故經書災而不記其故蓋吉凶亡常隨行而成禍福也周衰天子不班朔魯厯不正置閏不得其月月大小不得其度史記日食或言朔而實非朔或不言朔而實朔或脱不書朔與日皆官失之也京房易傳曰亡師兹謂不御厥異日食其食也既竝食不一處誅衆失理兹謂生叛厥食既光散縱畔兹謂不明厥食先大雨三日雨除而寒寒即食專禄不封兹謂不安厥食既先日出而黒光反外燭君臣不通兹謂亡厥蝕三既同姓上侵兹謂誣君厥食四方有雲中央無雲其日大寒公欲弱主位兹謂不知厥食中白青四方赤已食地震諸侯相侵兹謂不承厥食三毁三復君疾善下謀上兹謂亂厥食既先雨雹殺走獸弑君獲位兹謂逆厥食既先風雨折木日赤内臣外鄉兹謂背厥食食且雨地中鳴冡宰專政兹謂因厥食先大風食時日居雲中四方亡雲伯正越職兹謂分威厥食日中分諸侯争羙於上兹謂泰厥食日傷月食半天營而鳴賦不得兹謂竭厥食星隨而下受命之臣專征云試厥食雖侵光猶明若文王臣獨誅紂矣小人順受命者征其君云殺厥食五色至大寒隕霜若紂臣順武王而誅紂矣諸侯更制兹謂叛厥食三復三食食已而風地動適讓庶兹謂生欲厥食日失位光晻晻月形見酒亡節兹謂荒厥食乍青乍黒乍赤明日大雨發霧而寒凡食二十占其形二十有四改之輒除不改三年三年不改六年六年不改九年推隠三年之食貫中央上下竟而黒臣弑從中成之形也後衛州吁弑君而立桓公三年七月壬辰朔日有食之既董仲舒劉向以為前事已大後事將至者又大則既先是魯宋弑君魯又成宋亂易許田亡事天子之心楚僭稱王後鄭拒王師射桓王又二君相簒劉歆以為六月趙與晉分先是晉曲沃伯再弑晉侯是嵗晉大亂滅其宗國京房易傳以為桓三年日食貫中央上下竟而黄臣弑而不卒之形也後楚嚴稱王兼地千里十七年十月朔日有食之榖梁傳曰言朔不言日食二日也劉向以為是時衛侯朔有罪出奔齊天子更立衛君朔藉助五國舉兵伐之而自立王命遂壊是魯夫人淫失於齊卒殺威公董仲舒以為言朔不言日惡魯桓且有夫人之禍將不終日也劉歆以為楚鄭分嚴公十八年三月日有食之穀梁傳曰不言日不言朔夜食史記推合朔在夜明旦日食而出出而解是為夜食劉向以為夜食者陰因日明之衰而奪其光象周天子不明齊桓將奪其威專㑹諸侯而行伯道其後遂九合諸侯天子使世子㑹之此其效也公羊傳曰食晦董仲舒以為宿在東壁魯象也後公子慶父叔牙果通於夫人以弑公劉歆以為晦魯衛分二十五年六月辛未朔日有食之董仲舒以為宿在畢主邊兵夷狄象也後狄滅邢衛劉歆以為五月二日魯趙分二十六年十二月癸亥朔日有食之董仲舒以為宿在心心為明堂文武之道廢中國不絶若綫之象也劉向以為時戎侵曹魯夫人淫於慶父叔牙將以弑君故比年再蝕以見戒劉歆以為十月二日楚鄭分三十年九月庚午朔日有食之董仲舒劉向以為後魯二君弑夫人誅兩弟死狄滅邢徐取舒晉殺世子楚滅弦劉歆以為八月秦周分僖公五年九月戊申朔日有食之董仲舒劉向以為先是齊桓行伯江黄自至南服彊楚其後不内自正而外執陳大夫則陳楚不附鄭伯逃盟諸侯將不從桓政故天見戒其後晉滅虢楚圍許諸侯伐鄭晉弑二君狄滅温楚伐黄伐桓不能救劉歆以為七月秦晉分十二年三月庚午朔日有食之董仲舒劉向以為是時楚滅黄狄侵衛鄭莒滅杞劉歆以為三月齊衛分十五年五月日有食之劉向以為象晉文公將行伯道後遂伐衛執曹伯敗楚城濮再㑹諸侯召天王而朝之此其效也日食者臣之惡也夜食者掩其罪也以為上亡明王桓文能行伯道攘夷狄安中國雖不正猶可蓋春秋實與而文不與之義也董仲舒以為後秦獲晉侯齊滅項楚敗徐于婁林劉歆以為二月朔齊越分文公元年二月癸亥日有食之董仲舒劉向以為先是大夫始執國政公子遂如京師後楚世子商臣殺父齊公子商人弑君皆自立宋子哀出奔晉滅江楚滅六大夫公孫敖叔彭生竝專㑹盟劉歆以為正月朔燕越分十五年六月辛丑朔日有食之董仲舒劉向以為後宋齊莒晉鄭八年之間五君殺死楚滅舒蓼劉歆以為四月二日魯衛分宣公八年七月甲子日有食之既董仲舒劉向以為先是楚商臣弑父而立至于嚴王遂彊諸夏大國唯有齊晉齊晉新有簒弑之禍内皆未安故楚乘弱横行八年之間六侵伐而一滅國伐陸渾戎觀兵周室後又入鄭鄭伯肉袒謝罪北敗晉師于邲流血色水圍宋九月析骸而炊之劉歆以為十月二日楚鄭分十年四月丙辰日有食之董仲舒劉向以為後陳夏徴舒弑其君楚滅蕭晉滅二國王札子殺召伯毛伯劉歆以為二月魯衛分十七年六月癸卯日有食之董仲舒劉向以為後邾支解鄫子晉敗王師于貿戎敗齊于鞌劉歆以為三月晦朓魯衛分成公十六年六月丙寅朔日有食之董仲舒劉向以為後晉敗楚鄭于鄢陵執魯侯劉歆以為四月二日魯衛分十七年十二月丁巳朔日有食之董仲舒劉向以為後楚滅舒庸晉弑其君宋魚石因楚奪君邑莒滅鄫齊滅萊鄭伯弑死劉歆以為九月周楚分襄公十四年二月乙未朔日有食之董仲舒劉向以為後衛大夫孫寗共逐獻公立孫剽劉歆以為前年十二月二日宋燕分十五年八月丁巳日有食之董仲舒劉向以為先是晉為雞澤之㑹諸侯盟又大夫盟後為溴梁之㑹諸侯在而大夫獨相與盟君若綴斿不得舉手劉歆以為五月二日魯趙分二十年十月丙辰朔日有食之董仲舒以為陳慶虎慶寅蔽君之明邾庶其有叛心後庶其以漆閭丘來奔陳殺二慶劉歆以為八月秦周分二十一年九月庚戍朔日有食之董仲舒以為晉欒盈將犯君後入于曲沃劉歆以為七月秦晉分十月庚辰朔日有食之董仲舒以為宿在軫角楚大國象也後楚屈氏譛殺公子追舒齊慶封脅君亂國劉歆以為八月秦周分二十三年二月癸酉朔日有食之董仲舒以為後衛侯入陳儀寗喜弑其君剽劉歆以為前年十二月二日宋燕分二十四年七月甲子朔日有食之既劉歆以為五月魯趙分八月癸巳朔日有食之董仲舒以為比食又既象陽將絶夷狄主中國之象也後六君弑楚子果從諸侯伐鄭滅舒鳩魯往朝之卒主中國伐吳討慶封劉歆以為六月晉趙分二十七年十二月乙亥朔日有食之董仲舒以為禮義將大滅絶之象也時吳子好勇使刑人守門蔡侯通於世子之妻莒不早立嗣後閽戕吳子蔡世子般弑其父莒人亦弑君而庶子爭劉向以為自二十年至此嵗八年間日食七作禍亂將重起故天仍見戒也後齊崔杼弑君宋殺世子北燕伯出奔鄭大夫自外入而簒位指略如董仲舒劉歆以為九月周楚分昭公七年四月甲辰朔日有食之董仲舒劉向以為先是楚靈王弑君而立㑹諸侯執徐子滅頼後陳公子招殺世子楚因而滅之又滅蔡後靈王亦弑死劉歆以為二月魯衛分傳曰晉侯問於士文伯曰誰將當日食對曰魯衛惡之衛大魯小公曰何故對曰去衛地如魯地於是有災其衛君乎魯將上卿是嵗八月衛襄公卒十一月魯季孫宿卒晉侯謂士文伯曰吾所問日食從矣可常乎對曰不可六物不同民心不壹事序不類官職不則同始異終胡可常也詩曰或宴宴居息或盡顇事國其異終也如是公曰何謂六物對曰嵗時日月星辰是謂公曰何謂辰對曰日月之㑹是謂公曰詩所謂此日而食于何不臧何也對曰不善政之謂也國無政不用善則自取適于日月之災故政不可不慎也務三而已一曰擇人二曰因民三曰從時此推日食之占循變復之要也易曰縣象著明莫大於日月是故聖人重之載于三經於易在豐之震曰豐其沛日中見昧折其右肱亡咎於詩十月之交則著卿士司徒下至趣馬師氏咸非其材同於右肱之所折協於三務之所擇明小人乘君子陰侵陽之原也十五年六月丁巳朔日有食之劉歆以為三月魯衛分十七年六月甲戌朔日有食之董仲舒以為時宿在畢晉國象也晉厲公誅四大夫失衆心以弑死後莫敢復責大夫六卿遂相與比周專晉國君還事之日比再食其事在春秋後故不載於經劉歆以為魯趙分左氏傳平子曰唯正月朔慝未作日有食之於是乎天子不舉伐鼓於社諸侯用幣於社伐鼔於朝禮也其餘則否太史曰在此月也日過分而未至三辰有災百官降物君不舉避移時樂奏鼓祝用幣史用辭嗇夫馳庶人走此月朔之謂也當夏四月是謂孟夏説曰正月謂周六月夏四月正陽純乾之月也慝謂陰爻也冬至陽爻起初故曰復至建巳之月為純乾亡陰爻而陰侵陽為災重故伐鼓用幣責隂之禮降物素服也不舉去樂也避移時避正堂須時移災復也嗇夫掌幣吏庶人其徒役也劉歆以為六月二日魯趙分二十一年七月壬午朔日有食之董仲舒以為周景王老劉子單子專權蔡侯朱驕君臣不説之象也後蔡侯朱果出奔劉子單子立王猛劉歆以為五月二日魯趙分二十二年十二月癸酉朔日有食之董仲舒以為宿在心天子之象也後尹氏立王子朝天王居于狄泉劉歆以為十月楚鄭分二十四年五月乙未朔日有食之董仲舒以為宿在胃魯象也後昭公為季氏所逐劉向以為自十五年至此嵗十年間天戒七見人君猶不寤後楚殺戎蠻子晉滅陸渾戎盜殺衛侯兄蔡莒之君出奔吳滅巢公子光殺王僚宋三臣以邑叛其君它如仲舒劉歆以為二日魯趙分是月斗建辰左氏傳梓慎曰將大水昭子曰旱也日過分而陽猶不克克必甚能無旱乎陽不克莫將積聚也是嵗秋大雩旱也二至二分日有食之不為災日月之行也春秋分日夜等故同道冬夏至長短極故相過相過同道而食輕不為大災水旱而已三十一年十二月辛亥朔日有食之董仲舒以為宿在心天子象也時京師微弱後諸侯果相率而城周宋中幾亡尊天子之心而不衰城劉向以為時吳滅徐而蔡滅沈楚圍蔡吳敗楚入郢昭王走出劉歆以為二日宋燕分定公五年三月辛亥朔日有食之董仲舒劉向以為後鄭滅許魯陽虎作亂竊寳玉大弓季桓子退仲尼宋三臣以邑叛劉歆以為正月二日燕趙分十二年十一月丙寅朔日有食之董仲舒劉向以為後晉三大夫以邑叛薛弑其君楚滅頓胡越敗吳衛逐世子劉歆以為十二月二日楚鄭分十五年八月庚辰朔日有食之董仲舒以為宿在栁周室大壊夷狄主諸夏之象也明年中國諸侯果累累從楚而圍蔡蔡恐遷于州來晉人執戎蠻子歸于楚京師楚也劉向以為盗殺蔡侯齊陳乞弑其君而立陽生孔子終不用劉歆以為六月晉趙分哀公十四年五月庚申朔日有食之在獲麟後劉歆以為三月二日齊衛分凡春秋十二公二百四十二年日食三十六榖梁以為朔二十六晦七夜二二日一公羊以為朔二十七二日七晦二左氏以為朔十六二日十八晦一不書日者二高帝三年十月甲戌晦日有食之在斗二十度燕地也後二年燕王臧荼反誅立盧綰為燕王後又反敗十一月癸卯晦日有食之在虚三度齊地也後二年齊王韓信徙為楚王明年廢為列侯後又反誅九年六月乙未晦日有食之既在張十三度惠帝七年正月辛丑朔日有食之在危十三度谷永以為嵗首正月朔日是為三朝尊者惡之五月丁卯先晦一日日有食之幾盡在七星初劉向以為五月微陰始起而犯至陽其占重至其八月宮車晏駕有呂氏詐置嗣君之害京房易傳曰凡日食不以晦朔者名曰薄人君誅將不以理或賊臣將暴起日月雖不同宿陰氣盛薄日光也高后二年六月丙戌晦日有食之七年正月己丑晦日有食之既在營室九度為宫室中時高后惡之曰此為我也明年應文帝二年十一月癸卯晦日有食之在婺女一度三年十月丁酉晦日有食之在斗二十三度十一月丁卯晦日有食之在虚八度後四年四月丙辰晦日有食之在東井十三度七年正月辛未朔日有食之景帝三年二月壬午晦日有食之在胃二度七年十一月庚寅晦日有食之在虚九度中元年十二月甲寅晦日有食之中二年九月甲戌晦日有食之三年九月戊戌晦日有食之幾盡在尾九度六年七月辛亥晦日有食之在軫七度後元年七月乙巳先晦一日日有食之在翼十七度武帝建元二年二月丙戌朔日有食之在奎十四度劉向以為奎為卑賤婦人後有衛皇后自至微興卒有不終之害三年九月丙子晦日有食之在尾二度五年正月己巳朔日有食之元光元年二月丙辰晦日有食之七月癸未先晦一日日有食之在翼八度劉向以為前年高園便殿災與春秋御廪災後日食於翼軫同其占内有女變外為諸侯其後陳皇后廢江都淮南衡山王謀反誅日中時食從東北過半晡時復元朔二年二月乙巳晦日有食之在胃三度六年十一月癸丑晦日有食之元狩元年五月乙巳晦日有食之在柳六度京房易傳推以為是時日食從旁右法曰君失臣明年丞相公孫𢎞薨日食從旁左者亦君失臣從上者臣失君從下者君失民元鼎五年四月丁丑晦日有食之在東井二十三度元封四年六月己酉朔日有食之太始元年正月乙巳晦日有食之四年十月甲寅晦日有食之在斗十九度征和四年八月辛酉晦日有食之不盡如鉤在亢二度晡時食從西北日下晡時復昭帝始元三年十一月壬辰朔日有食之在斗九度燕地也後四年燕刺王謀反誅元鳳元年七月己亥晦日有食之幾盡在張十二度劉向以為己亥而既其占重後六年宮車晏駕卒以亡嗣宣帝地節元年十二月癸亥晦日有食之在營室十五度五鳳元年十二月乙酉朔日有食之在婺女十度四年四月辛丑朔日有食之在畢十九度是為正月朔慝未作左氏以為重異元帝永光二年三月壬戌朔日有食之在婁八度四年六月戊寅晦日有食之在張七度建昭五年六月壬申晦日有食之不盡如鉤因入成帝建始三年十二月戊申朔日有食之其夜未央殿中地震谷永對曰日食婺女九度占在皇后地震蕭牆之内咎在貴妾二者俱𤼵明同事異人共掩制陽將害繼嗣也亶日食則妾不見亶地震則后不見異日而發則似殊事亡故動變則恐不知是月后妾當有失節之郵故天因此兩見其變若曰違失婦道隔逺衆妾妨絶繼嗣者此二人也杜欽對亦曰日以戊申食時加未戊未土也中宫之部其夜殿中地震此必適妾將有爭寵相害而為患者人事失於下變象見於上能應之以徳則咎異消忽而不戒則禍敗至應之非誠不立非信不行河平元年四月己亥晦日有食之不盡如鉤在東井六度劉向對曰四月交於五月月同孝惠日同孝昭東井京師地且既其占恐害繼嗣日蚤食時從西南起三年八月乙卯晦日有食之在房四年三月癸丑朔日有食之在昴陽朔元年二月丁未晦日有食之在胃永始元年九月丁巳晦日有食之谷永以京房易占對曰元年九月日食酒亡節之所致也獨使京師知之四國不見者若曰湛湎於酒君臣不别禍在内也永始二年二月乙酉晦日有食之谷永以京房易占對曰今年二月日食賦歛不得度民愁怨之所致也所以使四方皆見京師隂蔽者若曰人君好治宫室大營墳墓賦歛兹重而百姓屈竭禍在外也三年正月己卯晦日有食之四年七月辛未晦日有食之元延元年正月己亥朔日有食之哀帝元夀元年正月辛丑朔日有食之不盡如鉤在營室十度與惠帝七年同月日二年三月壬辰晦日有食之平帝元始元年五月丁巳朔日有食之在東井二年九月戊申晦日有食之既凡漢著紀十二世二百一十二年日食五十三朔十四晦三十六先晦一日三成帝建始元年八月戊午晨漏未盡三刻有兩月重見京房易傳曰婦貞厲月幾望君子征凶言君弱而婦彊為陰所乗則月並出晦而月見西方謂之朓朔而月見東方謂之仄慝仄慝則侯王其肅朓則侯王其舒劉向以為朓者疾也君舒緩則臣驕慢故日行遲而月行疾也仄慝者不進之意君肅急則臣恐懼故日行疾而月行遲不敢廹近君也不舒不急以正失之者食朔日劉歆以為舒者侯王展意顓事臣下促急故月行疾也肅者王侯縮朒不任事臣下弛縱故月行遲也當春秋時侯王率多縮朒不任事故食二日仄慝者十八食晦日朓者一此其效也考之漢家食晦朓者三十六終亡二日仄慝者歆説信矣此皆謂日月亂行者也元帝永光元年四月日色青白亡景正中時有景亡光是夏寒至九月日乃有光京房易傳曰羙不上人兹謂上弱厥異日白七日不温順亡所制兹謂弱日白六十日物無霜而死天子親伐兹謂不知日白體動而寒弱而有任兹謂不亡日白不温眀不動辟􁁉公行兹謂不伸厥異日黑大風起天無雲日光晻不難上政兹謂見過日黑居仄大如彈丸成帝河平元年正月壬寅朔日月俱在營室時日出赤二月癸未日朝赤且入又赤夜月赤甲申日出赤如血亡光漏上四刻半乃頗有光燭地赤黄食後乃復京房易傳曰辟不聞道兹謂亡厥異日赤三月乙未日出黄有黑氣大如錢居日中央京房易傳曰祭天不順兹謂逆厥異日赤其中黑聞善不予兹謂失知厥異日黄夫大人者與天地合其徳與日月合其明故聖王在上總命羣賢以亮天功則日之光眀五色備具燭燿亡主有主則為異應行而變也色不虚改形不虚毁觀日之五變足以監矣故曰縣象著眀莫大乎日月此之謂也嚴公七年四月辛卯夜恒星不見夜中星隕如雨董仲舒劉向以為常星二十八宿者人君之象也衆星萬民之類也列宿不見象諸侯微也衆星隕墜民失其所也夜中者為中國也不及地而復象齊桓起而救存之也鄉亡桓公星遂至地中國其良絶矣劉向以為夜中者言不得終性命中道敗也或曰象其叛也言當中道叛其上也天垂象以視下將欲人君防惡逺非慎卑省微以自全安也如人君有賢眀之材畏天威命若高宗謀祖已成王泣金縢改過修正立信布徳存亡繼絶修廢舉逸下學而上逹裁什一之税復三日之役節用儉服以惠百姓則諸侯懐徳士民歸仁災消而福興矣遂莫肯改寤法則古人而各行其私意終於君臣乖離上下交怨自是之後齊宋之君弑譚遂邢衛之國滅宿遷於宋蔡獲於楚晉相弑殺五世乃定此其效也左氏傳曰恒星不見夜眀也星隕如雨與雨偕也劉歆以為晝象中國夜象夷狄夜眀故常見之星皆不見象中國微也星隕如雨如而也星隕而且雨故曰與雨偕也眀雨與星隕兩變相成也洪範曰庶民惟星易曰雷雨作解是嵗嵗在𤣥枵齊分壄也夜中而星隕象庶民中離上也雨以解過施復從上下象齊桓行伯復興周室也周四月夏二月也日在降婁魯分壄也先是衛侯朔奔齊衛公子黔牟立齊帥諸侯伐之天子使使救衛魯公子溺顓政會齊以犯王命嚴弗能止卒從而伐衛逐天王所立不義至甚而自以為功民去其上政繇下作尤著故星隕於魯天事常象也成帝永始二年二月癸未夜過中星隕如雨長一二丈繹繹未至地滅至雞鳴止谷永對曰日月星辰燭臨下土其有食隕之異則遐邇幽隠靡不咸睹星辰附離于天猶庶民附離王者也王者失道綱紀廢頓下將叛去故星叛天而隕以見其象春秋記異星隕最大自魯嚴以來至今再見臣聞三代所以䘮亡者皆繇婦人羣小湛湎於酒書云乃用其婦人之言四方之逋逃多罪是信是使詩曰赫赫宗周褒姒烕之顛覆厥徳荒沈于酒及秦所以二世而亡者養生大奢奉終大厚方今國家兼而有之社禝宗廟之大憂也京房易傳曰君不任賢厥妖天雨星文公十四年七月有星孛入于北斗董仲舒以為孛者惡氣之所生也謂之孛者言其孛孛有所妨蔽闇亂不眀之貎也北斗大國象後齊宋魯莒晉皆弑君劉向以為君臣亂於朝政令虧於外則上濁三光之精五星贏縮變色逆行甚則為孛北斗人君象孛星亂臣類簒殺之表也星傳曰魁者貴人之牢又曰孛星見北斗中大臣諸侯有受誅者一曰魁為齊晉夫慧星較然在北斗中天之視人顯矣史之有占眀矣時君終不改寤是後宋魯莒晉鄭陳六國咸弑其君齊再弑焉中國既亂夷狄並侵兵革從横楚乘威席勝深入諸夏六侵伐一滅國觀兵周室晉外滅二國内敗王師又連三國之兵大敗齊師於鞌追亡逐北東臨海水威陵京師武折大齊皆孛星炎之所及流至二十八年星傳又曰彗星入北斗有大戰其流入北斗中得名人不入失名人宋華元賢名大夫大棘之戰華元獲於鄭傳舉其效云左氏傳曰有孛星北斗周史服曰不出七年宋齊晉之君皆將死亂劉歆以為北斗有環域四星入其中也斗天之三辰綱紀星也宋齊晉天子方伯中國綱紀彗所以除舊布新也斗七星故曰不出七年至十六年宋人弑昭公十八年齊人弑懿公宣公二年晉趙穿弑靈公昭公十七年冬有星孛于大辰董仲舒以為大辰心也心為眀堂天子之象後王室大亂三王分爭此其效也劉向以為星傳曰心大星天王也其前星太子後星庶子也尾為君臣乖離孛星加心象天子適庶將分爭也其在諸侯角亢氐陳鄭也房心宋也後五年周景王崩王室亂大夫劉子單子立王猛尹氏召伯毛伯立子鼂子鼂楚出也時楚彊宋衛陳鄭皆南附楚王猛既卒敬王即位子鼂入王城天王居狄泉莫之敢納五年楚平王居卒子鼂奔楚王室乃定後楚帥六國伐吴吴敗之于雞父殺獲其君臣蔡怨楚而滅沈楚怒圍蔡吴人救之遂為柏舉之戰敗楚師屠郢都妻昭王母鞭平王墓此皆孛彗流炎所及之效也左氏傳曰有星孛于大辰西及漢申繻曰彗所以除舊布新也天事恒象今除於火火出必布焉諸侯其有火災乎梓慎曰往年吾見是其徴也火出而見今兹火出而章必火入而伏其居火也久矣其與不然乎火出於夏為三月於商為四月於周為五月夏數得天若火作其四國當之在宋衛陳鄭乎宋大辰之虚陳太昊之虚鄭祝融之虚皆火房也星孛及漢漢水祥也衛顓頊之虚其星為大水水火之牡也其以丙子若壬午作乎水火所以合也若火入而伏必以壬午不過見之月眀年夏五月火始昏見丙子風梓慎曰是謂融風火之始也七日其火作乎戊寅風甚壬午太甚宋衛陳鄭皆火劉歆以為大辰房心尾也八月心星在西方孛從其西過心東及漢也宋大辰虚謂宋先祖掌祀大辰星也陳太昊虚虙義木徳火所生也鄭祝融虚高辛氏火正也故皆為火所舍衛顓頊虚星為大水營室也天星既然又四國失政相似及為王室亂皆同哀公十三年冬十一月有星孛于東方董仲舒劉向以為不言宿名者不加宿也以辰乘日而出亂氣蔽君眀也眀年春秋事終一曰周之十一月夏九月日在氐出東方者軫角亢也軫楚角亢陳鄭也或曰角亢大國象為齊晉也其後楚滅陳田氏簒齊六卿分晉此其效也劉歆以為孛東方大辰也不言大辰旦而見與日爭光星入而彗猶見是嵗再失閏十一月實八月也日在鶉火周分野也十四年冬有星孛在獲麟後劉歆以為不言所在官失之也高帝三年七月有星孛於大角旬餘乃入劉向以為是時項羽為楚王伯諸侯而漢已定三秦與羽相距滎陽天下歸心於漢楚將滅故彗除王位也一曰項羽阬秦卒燒宫室弑義帝亂王位故彗加之也文帝後七年九月有星孛于西方其本直尾箕末指虚危長丈餘及天漢十六日不見劉向以為尾宋地今楚彭城也箕為燕又為吴越齊宿在漢中負海之國水澤地也是時景帝新立信用鼂錯將誅正諸侯王其象先見後三年吴楚四齊與趙七國舉兵反皆誅滅云武帝建元六年六月有星孛于北方劉向以為明年淮南王安入朝與太尉武安侯田蚡有邪謀而陳皇后驕恣其後陳后廢而淮南王反誅八月長星出于東方長終天三十日去占曰是為蚩尤旗見則王者征伐四方其後兵誅四夷連數十年元狩四年四月長星又出西北是時伐胡尤甚元封元年五月有星孛于東井又孛于三台其後江充作亂京師紛然此明東井三台為秦地效也宣帝地節元年正月有星孛于西方去太白二丈所劉向以為太白為大將彗孛加之掃滅象也眀年大將軍霍光薨後二年家夷滅成帝建始元年正月有星孛于營室青白色長六七丈廣尺餘劉向谷永以為營室為後宫懐姙之象彗星加之將有害懐姙絶繼嗣者一曰後宫將受害也其後許皇后坐祝詛後宫懐姙者廢趙皇后立妹為昭儀害两皇子上遂無嗣趙后姊妹卒皆伏辜元延元年七月辛未有星孛于東井踐五諸侯出河戍北率行軒轅太微後日六度有餘晨出東方十三日夕見西方犯次妃長秋斗填螽炎再貫紫宫中大火當後逹天河除於妃后之域南逝度犯大角攝提至天市而按節徐行炎入市中旬而後西去五十六日與蒼龍俱伏谷永對曰上古以來大亂之極所希有也察其馳騁驟歩芒炎或長或短所歴奸犯内為後宫女妾之害外為諸夏叛逆之禍劉向亦曰三代之亡攝提易方秦項之滅星孛大角是嵗趙昭儀害两皇子後五年成帝崩昭儀自殺哀帝即位趙氏皆免官爵徙遼西哀帝亡嗣平帝即位王莽用事追廢成帝趙皇后哀帝傅皇后皆自殺外家丁傅皆免官爵徙合浦歸故郡平帝亡嗣莽遂簒國釐公十六年正月戊申朔隕石于宋五是月六鶂退飛過宋都董仲舒劉向以為象宋襄公欲行伯道將自敗之戒也石陰類五陽數自上而隕此陰而陽行欲高反下也石與金同類色以白為主近白祥也鶂水鳥六陰數退飛欲進反退也其色青青祥也屬於貎之不恭天戒若曰徳薄國小勿持炕陽欲長諸侯與彊大争必受其害襄公不寤眀年齊桓死伐齊䘮執滕子圍曹為盂之㑹與楚争盟卒為所執後得反國不悔過自責復會諸侯伐鄭與楚戰于泓軍敗身傷為諸侯笑左氏傳曰隕石星也鶂退飛風也宋襄公以問周内史叔興曰是何祥也吉凶何在對曰今兹魯多大䘮眀年齊有亂君將得諸侯而不終退而告人曰是陰陽之事非吉凶之所生也吉凶繇人吾不敢逆君故也是嵗魯公子季友鄫季姬公孫兹皆卒眀年齊桓死適庶亂宋襄公伐齊行伯卒為楚所敗劉歆以為是嵗嵗在夀星其衝降婁降婁魯分壄也故為魯多大䘮正月日在星紀厭在𤣥枵𤣥枵齊分壄也石山物齊大嶽後五石象齊桓卒而五公子作亂故為眀年齊有亂庶民惟星隕於宋象宋襄將得諸侯之衆而治五公子之亂星隕而鶂退飛故為得諸侯而不終六鴻象後六年伯業始退執於盂也民反徳為亂亂則妖災生言吉凶繇人然後陰陽衝厭受其咎齊魯之災非君所致故曰吾不敢逆君故也京房易傳曰距諌自彊兹謂郤行厥異鶂退飛適當黜則鶂退飛惠帝三年隕石緜諸一武帝征和四年二月丁酉隕石雍二天晏亡雲聲聞四百里元帝建昭元年正月戊辰隕石梁國六成帝建始四年正月癸卯隕石槀四肥累一陽朔三年二月壬戌隕石白馬八鴻嘉二年五月癸未隕石杜衍三元延四年三月隕石都闗二哀帝建平元年正月丁未隕石北地十其九月甲辰隕石虞二平帝元始二年六月隕石鉅鹿二自惠盡平隕石凡十一皆有光燿雷聲成哀尤屢前漢書卷二十七下之下前漢書卷二十七下之下考證五行志下之下後鄭拒王師○拒監本别本俱訛岠從宋本改正史記推合朔在夜○監本無記字宋本有從之十二年三月庚午朔日有食之○按僖十二年經無朔字在斗二十三度○宋本作二十二度後四年四月丙辰晦日有食之○按孝文紀作丙寅晦又七年正月辛未朔日食紀未及書又景帝三年二月壬午晦孝經紀作壬子晦紀于四年十月戊戌晦書食此志不書中元年九月甲戌晦紀未及書紀于中四年十月戊午書食此志不書又後元年七月乙巳紀但言晦不言先晦一日孝武帝建元五年正月己巳朔及元光元年二月丙辰晦紀皆不書七月癸未書食但不云先晦一日元朔二年二月乙巳晦紀作三月乙亥六年十一月癸丑晦及元封四年六月己酉朔太始元年正月乙巳晦紀皆不書孝昭帝元鳯元年七月己亥晦紀作乙亥孝宣帝五鳳四年四月辛丑朔紀作晦孝成帝永始元年九月丁巳晦紀不書孝哀帝元夀二年三月壬辰晦紀作夏四月壬辰晦紀志互異如此前漢書卷二十七下之下考證"}
{"id": "KR2a0007_028", "series": "KR2a0007", "text": "前漢書卷二十八上唐正議大夫行祕書少監琅邪縣開國子顔師古注昔在黃帝作舟車以濟不通旁行天下方制萬里畫壄分州得百里之國萬區是故易稱先王以建萬國親諸侯書云協和萬國此之謂也堯遭洪水褱山襄陵天下分絶為十二州使禹治之水土既平更制九州列五服任土作貢曰禹敷土隨山栞木奠高山大川冀州既載壺口治梁及岐既修太原至于嶽陽覃懷底績至于衡章厥土惟白壤厥賦上上錯厥田中中恒衛既從大陸既作鳥夷皮服夾右碣石入于河泲河惟兗州九河既道雷夏既澤雍沮會同桑土既蠶是降丘宅土厥土黑墳􁁈繇木條厥田中下賦貞作十有三年迺同厥貢漆絲厥棐織文浮于泲漯通于河海岱惟青州嵎夷既畧惟甾其道厥土白墳海瀕廣潟田上下賦中上貢鹽絺海物惟錯岱畎絲枲鈆松怪石萊夷作牧厥棐檿絲浮于汶逹于泲海岱及淮惟徐州淮沂其乂蒙羽其蓺大壄既豬東原底平厥土赤埴墳草木漸包田上中賦中中貢土五色羽畎夏狄嶧陽孤桐泗瀕浮磬淮夷蠙珠臮魚厥棐𤣥纖縞浮于淮泗逹于河淮海惟揚州彭蠡既豬陽鳥逌居三江既入震澤底定篠簜既敷屮夭木喬厥土塗泥田下下賦下上錯貢金三品瑤瑻篠簜齒革羽毛鳥夷卉服厥棐織貝厥包橘柚錫貢均江海通于淮泗荆及衡陽惟荆州江漢朝宗于海九江孔殷沱灊既道雲夢土作乂厥土塗泥田下中賦上下貢羽旄齒革金三品杶幹栝栢厲砥砮丹惟箘簵楛三國底貢厥名包匭菁茅厥棐𤣥纁璣組九江納錫大龜浮于江沱灊漢逾于洛至于南河荆河惟豫州伊雒瀍澗既入于河滎波既豬道荷澤被盟豬厥土惟壤下土墳壚田中上賦錯上中貢漆枲絺紵棐纖纊錫貢磬錯浮于洛入于河華陽黑水惟梁州岷嶓既蓺沱灊既道蔡蒙旅平和夷底績厥土青黎田下上賦下中三錯貢璆鐡銀鏤砮磬熊羆狐貍織皮西頃因桓是倈浮于灊逾于沔入於渭亂于河黑水西河惟雍州弱水既西涇屬渭汭漆沮既從酆水逌同荆岐既旅終南惇物至于鳥鼠原隰底績至于豬壄三危既宅三苗丕叙厥土黄壤田上上賦中下貢球琳琅玕浮于積石至于龍門西河會于渭汭織皮昆崘析支渠叟西戎即叙道汧及岐至于荆山逾于河壺口雷首至于太嶽底柱析城至于王屋太行恒山至于碣石入于海西傾朱圉鳥鼠至于太華熊耳外方桐栢至于倍尾道嶓冡至于荆山内方至于大别崏山之陽至于衡山過九江至于敷淺原道弱水至于合黎餘波入于流沙道黑水至于三危入于南海道河積石至于龍門南至于華陰東至于底柱又東至于盟津東過洛汭至于大伾北過降水至于大陸又北播為九河同為逆河入于海嶓冡道漾東流為漢又東為滄浪之水過三澨至于大别南入于江東匯澤為彭蠡東為北江入于海崏山道江東别為沱又東至于醴過九江至于東陵東迆北會于匯東為中江入于海道沇水東流為泲入于河軼為滎東出于陶丘北又東至于荷又東北會於汶又北東入于海道淮自桐栢東會于泗沂東入于海道渭自鳥鼠同穴東會于酆又東至于涇又東過漆沮入于河道洛自熊耳東北會于澗瀍又東會于伊又東北入于河九州逌同四奥既宅九山栞旅九川滌原九澤既陂四海會同六府孔修庶土交正底慎財賦咸則三壤成賦中國錫土姓祗台徳先不距朕行五百里甸服百里賦内總二百里内銍三百里内戛服四百里粟五百里米五百里侯服百里采二百里男國三百里諸侯五百里綏服三百里揆文教二百里奮武衛五百里要服三百里夷二百里蔡五百里荒服三百里蠻二百里流東漸于海西被于流沙朔南洎聲教訖于四海禹錫𤣥圭告厥成功後受禪於虞為夏后氏殷因於夏亡所變改周既克殷監於二代而損益之定官分職改禹徐梁二州合之於雍青分冀州之地以為幽幷故周官有職方氏掌天下之地辯九州之國東南曰揚州其山曰會稽藪曰具區川曰三江䆮曰五湖其利金錫竹箭民二男五女畜宜鳥獸榖宜稻正南曰荆州其山曰衡藪曰雲夢川曰江漢䆮曰潁湛其利丹銀齒革民一男二女畜及榖宜與揚州同河南曰豫州其山曰華藪曰圃田川曰滎雒䆮曰波溠其利林漆絲枲民二男三女畜宜六擾其榖宜五種正東曰青州其山曰沂藪曰孟諸川曰淮泗䆮曰沂沭其利蒲魚民二男三女其畜宜雞狗榖宜稻麥河東曰兗州其山曰岱藪曰泰壄其川曰河泲浸曰盧濰其利蒲魚民二男三女其畜宜六擾榖宜四種正西曰雍州其山曰嶽藪曰弦蒲川曰涇汭􁃯曰渭洛其利玉石其民三男二女畜宜牛馬榖宜黍稷東北曰幽州其山曰醫無閭藪曰豯養川曰河泲浸曰菑時其利魚鹽民一男三女畜宜四擾榖宜三種河内曰冀州其山曰霍藪曰揚紆川曰漳􁃯曰汾潞其利松栢民五男三女畜宜牛羊榖宜黍稷正北曰幷州其山曰恒山藪曰昭餘祁川曰虖池嘔夷􁃯曰淶易其利布帛民二男三女畜宜五擾榖宜五種而保章氏掌天文以星土辯九州之地所封封域皆有分星以視吉凶周爵五等而土三等公侯百里伯七十里子男五十里不滿為附庸蓋千八百國而太昊黄帝之後唐虞侯伯猶存帝王圖籍相踵而可知周室既衰禮樂征伐自諸侯出轉相吞滅數百年間列國耗盡至春秋時尚有數十國五伯迭興總其盟會陵夷至於戰國天下分而為七合從連衡經數十年秦遂幷兼四海以為周制微弱終為諸侯所䘮故不立尺土之封分天下為郡縣盪滅前聖之苗裔靡有孑遺者矣漢興因秦制度崇恩徳行簡易以撫海内至武帝攘郤胡越開地斥境南置交阯北置朔方之州兼徐梁幽幷夏周之制改雍曰涼改梁曰益凡十三部置刺史先王之迹既逺地名又數改易是以采獲舊聞考迹詩書推表山川以綴禹貢周官春秋下及戰國秦漢焉京兆尹元始二年戸十九萬五千七百二口六十八萬二千四百六十八○縣十二長安新豐船司空藍田華陰鄭湖下邽南陵奉眀霸陵杜陵左馮翊戸二十三萬五千一百一口九十一萬七千八百二十二○縣二十四高陵櫟陽翟道池陽夏陽衙粟邑谷口蓮勺鄜敷頻陽臨晉重泉郃陽祋祤武城沈陽褱徳徴雲陵萬年長陵陽陵雲陽右扶風戸二十一萬六千三百七十七口八十三萬六千七十○縣二十一渭城槐里鄠盩厔斄郁夷羙陽郿雍漆栒邑隃麋陳倉杜陽汧好畤虢安陵茂陵平陵武功𢎞農郡戸十一萬八千九十一口四十七萬五千九百五十四○縣十一𢎞農盧氏陜宜陽黽池丹水新安商析陸渾上雒河東郡戸二十三萬六千八百九十六口九十六萬二千九百一十二○縣二十四安邑大陽猗氏解蒲反河北左邑汾陰聞喜濩澤端氏臨汾垣皮氏長脩平陽襄陵彘楊北屈蒲子絳狐讘騏太原郡戸十六萬九千八百六十三口六十八萬四百八十八○縣二十一晉陽葰人界休榆次中都于離兹氏狼孟鄔盂平陶汾陽京陵陽曲大陵原平祁上艾慮虒陽邑廣武上黨郡戸七萬三千七百九十八口三十三萬七千七百六十六○縣十四長子屯留余吾銅鞮沾湼氏襄柤壺闗泫氏高都潞陭氏陽阿榖逺河内郡戸二十四萬一千二百四十六口百六萬七千九十七○縣十八懐汲武徳波山陽河陽州共平臯朝歌脩武溫壄王獲嘉軹沁水隆慮蕩隂河南郡戸二十七萬六千四百四十四口一百七十四萬二百七十九○縣二十二雒陽滎陽偃師京平陰中牟平陽武河南緱氏卷原武鞏穀成故市密新成開封成臯苑陵梁新鄭東郡戸四十萬一千二百九十七口百六十五萬九千二十八○縣二十二濮陽畔觀聊城頓丘發干范茬平東武陽博平黎清東阿離狐臨邑利苗須昌壽良樂昌陽平白馬南燕廩丘陳留郡戸二十九萬六千二百八十四口一百五十萬九千五十○縣十七陳留小黄成安寜陵雍丘酸棗東昏襄邑外黄封丘長羅尉氏傿長垣平丘濟陽浚儀潁川郡戸四十三萬二千四百九十一口二百二十一萬九百七十三○縣二十陽翟昆陽潁陽定陵長社新汲襄城郾郟舞陽潁陰崈高許傿陵臨潁父城成安周承休陽城綸氏汝南郡戸四十六萬一千五百八十七口二百五十九萬六千一百四十八○縣三十七平輿陽安陽城㶏彊富波女陽鮦陽吴房安成南頓朗陵細陽宜春女陰新蔡新息灈陽期思慎陽慎召陵弋陽西平上蔡􁃯西華長平宜禄項新郪歸徳新陽安昌安陽博陽成陽定陵南陽郡戸三十五萬九千三百一十六口一百九十四萬二千五十一○縣三十六宛犨杜衍酇育陽博山湼陽陰堵陽雉山都蔡陽新野筑陽棘陽武當舞陰西鄂穰酈安衆冠軍比陽平氏隨葉鄧朝陽魯陽舂陵新都湖陽紅陽樂成博望復陽南郡戸十二萬五千五百七十九口七十一萬八千五百四十○縣十八江陵臨沮夷陵華容宜城郢邔當陽中廬枝江襄陽編秭歸夷道州陵若巫高成江夏郡戸五萬六千八百四十四口二十一萬九千二百一十八○縣十四西陵竟陵西陽襄邾􁉨鄂安陸沙羡蘄春鄳雲杜下雉鍾武廬江郡戸十二萬四千三百八十三口四十五萬七千三百三十三○縣十二舒居巢龍舒臨湖雩婁襄安摐陽尋陽灊晥湖陵邑松兹九江郡戸十五萬五十二口七十八萬五百二十五○縣十五壽春邑浚遒成徳橐臯陰陵厯陽當塗鍾離合肥東城博鄉曲陽建陽全椒阜陵山陽郡戸十七萬二千八百四十七口八十萬一千二百八十八○縣二十三昌邑南平陽成武湖陵東緍方與橐鉅壄單父薄都關城都黄爰戚郜成中鄉平樂鄭瑕丘甾鄉栗鄉曲鄉西陽濟陰郡戸二十九萬二十五口百三十八萬六千二百七十八○縣九定陶冤句呂都葭密成陽鄄城句陽秺乘氏沛郡戸四十萬九千七十九口二百三萬四百八十○縣三十七相龍亢竹榖陽蕭向銍廣戚下蔡豐鄲譙蘄􁛞輒與山桑公丘符離敬丘夏丘洨沛芒建成城父建平酇栗扶陽高高柴溧陽平阿東鄉臨都義成祁鄉魏郡戸二十一萬二千八百四十九口九十萬九千六百五十五○縣十八鄴館陶斥丘沙内黄清淵魏繁陽元城梁期黎陽即裴武始邯會陰安平恩邯溝武安鉅鹿郡戸十五萬五千九百五十一口八十二萬七千一百七十七○縣二十鉅鹿南䜌廣阿象氏廮陶宋子楊氏臨平下曲陽貰郻新市堂陽安定敬武厯鄉樂信武陶柏鄉安鄉常山郡尸十四萬一千七百四十一口六十七萬七千九百五十六○縣十八元氏石邑桑中靈壽蒲吾上曲陽九門井陘房子中丘封斯闗平棘鄗樂陽平臺都鄉南行唐清河郡戸二十萬一千七百七十四口八十七萬五千四百二十二○縣十四清陽東武城繹幕靈厝鄃貝丘信成􁛛題東陽信鄉繚棗彊復陽涿郡戸十九萬五千六百七口七十八萬二千七百六十四○縣二十九涿逎榖丘故安南深澤范陽蠡吾容城易廣望鄭高陽州鄉安平樊輿成良鄉利鄉臨鄉益昌陽鄉西鄉饒陽中水武垣阿陵阿武高郭新昌勃海郡戸二十五萬六千三百七十七口九十萬五千一百一十九○縣二十六浮陽陽信東光阜城千童重合南皮定章武中邑高成高樂參戸成平桞臨樂東平舒重平安次脩市文安景成束州建成章鄉蒲領平原郡戸十五萬四千三百八十七口六十六萬四千五百四十三○縣十九平原鬲高唐重丘平昌羽般樂陵祝阿瑗阿陽漯隂朸富平安悳合陽樓虚龍頟安千乘郡戸十一萬六千七百二十七口四十九萬七百二十○縣十五千乘東鄒溼沃平安博昌蓼城建信狄琅槐樂安被陽高昌繁安高宛延鄉濟南郡戸十四萬七百六十一口六十四萬二千八百八十四○縣十四東平陵鄒平臺梁鄒土鼔於陵陽丘般陽菅朝陽厯城猇著宜成泰山郡戸十七萬二千八十六口七十二萬六千六百四○縣二十四奉高博茬盧肥成蛇丘剛柴蓋梁父東平陽南武陽萊蕪鉅平嬴牟蒙陰華寧陽椉丘富陽桃山桃鄉式齊郡戸十五萬四千八百二十六口五十五萬四千四百四十四○縣十二臨淄昌國利西安鉅定廣廣饒昭南臨朐北鄉平廣臺鄉北海郡戸十二萬七千口五十九萬三千一百五十九○縣二十六營陵劇魁安丘瓡淳于益平壽劇都昌平望平的柳泉壽光樂望饒斟桑犢平城密鄉羊石樂都石鄉上鄉新成成鄉膠陽東萊郡戸十萬三千二百九十二口五十萬二千六百九十三○縣十七掖腄平度黄臨朐曲成牟平東牟㡉育犁昌陽不夜當利盧鄉陽樂陽石徐鄉琅邪郡戸二十二萬八千九百六十口一百七萬九千一百○縣五十一東武不其海曲贛榆朱虚諸梧成靈門姑幕虚水臨原琅邪祓柜缾邞雩段黔陬雲計斤稻臯虞平昌長廣横東莞魏其昌兹鄉箕椑高廣高鄉柔即來麗武鄉伊鄉新山高陽昆山參封折泉博石房山慎鄉駟望安丘高陵臨安石山東海郡戸三十五萬八千四百一十四口百五十五萬九千三百五十七○縣三十八郯蘭陵襄賁下邳良成平曲戚朐開陽費利成海曲蘭祺繒南成山鄉建鄉即丘祝其臨沂厚丘容丘東安合鄉承建陽曲陽司吾于鄉平曲都陽陰平郚鄉武陽新陽建陵昌慮都平臨淮郡戸二十六萬八千二百八十三口百二十三萬七千七百六十四○縣二十九徐取慮淮浦盱眙厹猶僮射陽開陽贅其高山雎陵鹽瀆淮陰淮陵下相富陵東陽播旌西平高平開陵昌陽廣平蘭陽襄平海陵輿堂邑樂陵會稽郡戸二十二萬三千三十八口百三萬二千六百四○縣二十六吴曲阿烏傷毗陵餘曁陽羡諸暨無錫山隂丹徒餘姚婁上虞海鹽剡由拳大末烏程句章餘杭鄞錢唐鄮富春冶回浦丹陽郡戸十萬七千五百四十一口四十萬五千一百七十○縣十七宛陵於㬱江乗春榖秣陵故鄣句容涇丹陽石城胡孰陵陽蕪湖黝溧陽歙宣城豫章郡戸六萬七千四百六十一一口三十五萬一千九百六十五○縣十八南昌廬陵彭澤鄱陽厯陵餘汗柴桑艾贛新淦南城建成宜春海昏雩都鄡陽南壄安平桂陽郡戸二萬八千一百一十九口十五萬六千四百八十八○縣十一郴臨武便南平耒陽桂陽陽山曲江含洭湞陽陰山武陵郡戸三萬四千一百七十七口十八萬五千七百五十八○縣十三索孱陵臨沅沅陵鐔成無陽遷陵辰陽酉陽義陵佷山零陽充零陵郡戸二萬一千九十二口十三萬九千三百七十八○縣十零陵營道始安夫夷營浦都梁泠道泉陵洮陽鍾武漢中郡戸十萬一千五百七十口三十萬六百一十四○縣十二西城旬陽南鄭襃中房陵安陽成固沔陽錫武陵上庸長利廣漢郡戸十六萬七千四百九十九口六十六萬二千二百四十九○縣十三梓潼什方涪雒緜竹廣漢葭眀郪新都甸氐道白水剛氐道陰平道蜀郡戸二十六萬八千二百七十九口百二十四萬五千九百二十九○縣十五成都郫繁廣都臨卭青衣江原嚴道緜虒旄牛徙湔氐道汶江廣柔蠶陵犍為郡戸十萬九千四百一十九口四十八萬九千四百八十六○縣十二僰道江陽武陽南安資中符牛鞞南廣漢陽郁䣕朱提堂琅越嶲郡戸六萬一千二百八口四十萬八千四百五○縣十五卭都遂乆靈闗道臺登定莋會無莋秦大莋姑復三絳蘇示闌卑水灊街青蛉益州郡戸八萬一千九百四十六口五十八萬四百六十三○縣二十四滇池雙栢同勞銅瀨連然俞元收靡榖昌秦臧邪龍味昆澤葉榆律高不韋雲南嶲唐弄棟比蘇賁古毋棳勝休健伶來唯牂柯郡戸二萬四千二百一十九口十五萬三千三百六十○縣十七故且蘭鐔封鄨漏卧平夷同竝談指􁁉温毋斂夜郎毋單漏江西隨都夢談槀進桑句町巴郡戸十五萬八千六百四十二口七十萬八千一百四十八○縣十一江州臨江枳閬中墊江朐忍安漢宕渠魚復充國涪陵前漢書卷二十八上前漢書卷二十八上考證地理志上雷夏旣澤注在濟隂城陽西北○按城陽當作成陽尚書疏亦訛城字盖後人傳寫誤添土旁耳此成陽有堯冡靈䑓漢時故縣在今濮州東南曹州東北若城陽國則在今莒州非雷夏澤所在也淮沂其乂注淮出大復山沂出泰山○按志沂水出泰山郡盖縣然則泰山乃郡名非謂沂水出泰山之麓也注與淮出大復對言竟似沂出東岳矣泗瀕浮磬○泗監本訛四今改正荆河惟豫州注西南至荆山○荆山監本訛荆州從宋本改正道嶓冡注嶓冡山在梁州南北按南北當作西北各本俱誤至于衡山注衡山江所經○按此本孔傳之誤也衡山湘水所經北去岷江甚逺安得謂江所經乎志明曰長沙國湘南禹貢衡山在東南矣兼徐梁幽并夏周之制○兼監本訛并從宋本改京兆尹故秦内史云云○顧炎武曰地理藝文二志小字皆孟堅本文其師古曰應劭曰服䖍曰之類乃顔氏注也又武帝建元六年分為右内史○按百官公卿表曰内史景帝二年分置左内史右内史與此不同師古謂據史記知志誤按史記景紀二年秋但云置内史祋祤為縣未云分置左右内史也未知師古何據若據本書表則孝景元年即書中大夫鼂錯為左内史矣華隂故隂晉秦惠文王五年更名寧秦○按史記秦本紀惠文王六年魏納陰晉更名寧秦非五年也當是傳寫之訛湖武帝建元年更名湖○按建元下脱某年字宋本亦然南陵沂水出藍田谷北至覇陵入覇水○按沂水當作滻水各本俱訛水經注引此條云滻水出藍田谷北至覇陵入覇水是其証也左馮翊臨晉注臣瓚曰晉水在河之間○按河之間應作河之東言縣在河西岸而晉水入河在其東岸也右扶風盩厔有長楊宫○監本訛長陽宫從宋本改正𢎞農郡宜陽在黽池有鐡官也○按在黽池有鐡官也七字乃郡戸口下自注有鐡官在黽池誤衍于此宜陽與黽池各自為縣使宜陽有鐡官安得在黽池耶一文重見刋誤不言何也太原郡榆次梗陽郷魏戊邑○戊監本訛成今據左傳史記改正又陽曲注師古曰隋文帝自以姓楊監本訛姓陽今改正上黨郡沾大□谷清漳水所出東北至阜城入大河○按宋本監本及别本俱作至邑成入大河非也漢無邑成縣名阜城則勃海郡屬縣也尚書􁀙疏史記索隐並引此條曰東北至阜城入大河可為確証今從之河南郡梁􁃔狐聚云云注應劭云云○監本梁下脱班志本文􁃔狐聚以下二十四字又脱應劭注十八字今從宋本添東郡東武陽禹治漯水云云○按禹治應作禹貢各本俱誤潁川郡有工官○工官監本誤二官今改正汝南郡莾曰汝汾分為賞都尉○按汝汾當是汝墳之訛分為賞都尉當是賞都郡之訛盖莾改汝南郡曰汝墳郡又分置賞都郡耳南陽郡雉衡山灃水所出東至􁚥入汝○按漢無􁚥縣以水經注証之􁚥字自是郾字之訛郾潁川郡屬縣也然師古云􁚥音屋則唐初本已訛矣平氏淮水所出東南至淮陵入海○按淮陵當作淮浦各本俱誤淮浦故城在今東安縣淮水於此入海若淮陵故城在今盱眙縣西北去海尚逺水經曰淮水東至淮浦入海是也南郡江陵秦㧞我郢徙東○按徙東當作徙陳此頃襄王二十一年事也志於九江夀春邑自注曰楚考烈王自陳徙此即與此文相應各本俱誤山陽郡平樂包水東北至泲入泗○按泲非縣名盖沛字之訛水經注引此文云泡水東北至沛入泗是也濟陰郡秺注孟康曰音妒○妒監本訛如從宋本改正勃海郡千童注宋祁曰千當作平○按宋説非也自是千萬之千不當作平水經注可証平原郡樓虚○按當作楊虚各本俱誤文帝封齊悼恵王子為楊虚侯後漢光武封馬武為楊虚侯即此縣也水經注可証濟南郡鄒○按宋本監本及别本俱以鄒為一縣平䑓為一縣此大誤也鄒平故城在今鄒平縣北與騶縣屬魯國者不同臺縣即髙祖封功臣戴野為侯者與常山郡所屬之平臺縣宣帝封史元為侯者又不同也當以鄒平連寫泰山郡盖臨樂子山洙水所出西北至盖入池水○按池水應作泗水水經注引此文云西北至盖入泗水或作池字字誤也觀此則酈道元以前夲已訛作入池水矣南武陽冠石山冶水所出○按水經注冠石山洛水所出東萊郡曲成○按郊祀志作曲城孝武紀祀參山八神於曲城皆作曲城而後書郡國志則與此志同琅邪郡長廣奚養澤在西○按奚字應作豯横故山名台水所出東南至東武入淮○按名台水當作乆台水乆名字形相近而誤耳又按入淮之淮即濰水也志中亦作維亦作淮如朱虚之汶水曰入維靈門之浯水横縣之乆台水折泉之折泉水並曰入淮實皆入濰水耳今俗猶呼此水為東淮河知自漢已然矣水經注引此志總曰入濰是也折泉折泉水北至莫入淮○按漢無莫縣水經注引此文曰至箕縣北入濰然則莫字係箕字之訛也臨淮郡富陵莾曰􁦉虜􁦉音朔○按􁦉音朔之上脱師古曰三字各本俱誤此顔注非班氏本文也會稽郡冶師古曰本閩越地○按冶各本俱作治非也閩越傳曰秦并天下以其地為閩中郡漢五年復立無諸為閩越王王閩中故地都冶即此冶縣沈約宋書州郡志曰建安太守本閩越秦立為閩中郡漢武世閩越反滅之徙其民於江淮間虚其地後有逃遁山谷者頗出立為冶縣屬會稽是其說也玩師古説知古本必作冶今改正丹陽郡丹陽楚之先熊繹所封○王楙曰熊繹所封在南郡秭歸之丹陽漢志乃以宛陵之丹陽為楚所封誤矣蜀郡湔氐道江水所出東南至江都入海過郡七行二千六百六十里○按里數大誤江為南紀巨川自蜀至海即以地形東西直計亦五六千里况水道紆曲乎所謂過郡七七字其上不有脱文則字誤也且湘也漢也沅也皆入江之支水也漢由西縣東南至江州入江曰行二千七百六十里湘由零陵北至酃縣入江沅由故且蘭至益陽入江並曰行二千五百三十里以岷江之逺從西塞蟠折巴蜀襟帯荆揚其里數乃僅與沅湘埒反不如漢水之長乎此為轉寫脱誤灼然易暁又按宋本旄牛下班氏自注鮮水若水云云之外有劉奉世曰里數盖誤八字夫鮮若源出徼外里數難以測量疑此八字當注此條之下益州郡來唯勞水出徼外東至麊泠入南海○按各本俱作麋泠又䍧柯郡西随麋水至麊泠入尚龍谿亦作麋泠誤也麊泠交趾郡之屬縣今改正前漢書卷二十八上考證前漢書卷二十八下唐正議大夫行祕書少監琅邪縣開國子顔師古注武都郡戸五萬一千三百七十六口二十三萬五千五百六十○縣九武都上祿故道河池平樂道沮嘉陵道循成道下辨道隴西郡戸五萬三千九百六十四口二十三萬六千八百二十四○縣十一狄道上邽安故氐道首陽予道大夏羌道襄武臨洮西金城郡戸三萬八千四百七十口十四萬九千六百四十八○縣十三允吾浩亹令居枝陽金城楡中枹罕白石河關破羌安夷允街臨羌天水郡戸六萬三百七十口二十六萬一千三百四十八○縣十六平襄街泉戎邑道望垣罕开緜諸道阿陽略陽道冀勇士成紀清水奉㨗隴豲道蘭干武威郡戸萬七千五百八十一口七萬六千四百一十九○縣十姑臧張掖武威休屠揟次鸞鳥樸􁠖媼圍蒼柗宣威張掖郡戸二萬四千三百五十二口八萬八千七百三十一○縣十觻得昭武刪丹氐池屋蘭曰勒驪靬番和居延顯美酒泉郡戸萬八千一百三十七口七萬六千七百二十六○縣九祿福表是樂涫天䧇玉門會水池頭綏彌乾齊敦煌郡戸萬一千二百口三萬八千三百三十五○縣六敦煌冥安效穀淵泉廣至龍勒安定郡戸四萬二千七百二十五口十四萬三千二百九十四○縣二十一髙平復累安俾撫夷朝那涇陽臨涇鹵烏氏陰密安定參䜌三水陰槃安武祖厲爰得眴卷彭陽鶉陰月氏道北地郡戸六萬四千四百六十一口二十一萬六百八十八○縣十九馬領直路靈武富平靈洲昫衍方渠除道五街鶉孤歸德回獲略畔道泥陽郁郅義渠道弋居大□廉上郡戸十萬三千六百八十三口六十萬六千六百五十八○縣二十三膚施獨樂陽周木禾平都淺水京室洛都白土襄洛原都漆垣奢延雕陰推邪楨林高望雕陰道龜兹定陽高奴望松宜都西河郡戸十三萬六千三百九十口六十九萬八千八百三十六○縣三十六富昌騶虞鵠澤平定美稷中陽樂街徒經臯狼大成廣田圜陰益蘭平周鴻門藺宣武千章增山圜陽廣衍武車虎猛離石穀羅饒方利隰成臨水土軍西都平陸陰山觬是博陵鹽官朔方郡戸三萬四千三百三十八口十三萬六千六百二十八○縣十三封朔方脩都臨河呼遒窳渾渠捜沃壄廣牧臨戎五原郡戸三萬九千三百二十二口二十三萬一千三百二十八○縣十六九原固陵五原臨沃文國河陰蒲澤南興武都宜梁曼柏成宜稒陽莫䵣西安陽河目雲中郡戸三萬八千三百三口十七萬三千二百七十○縣十一雲中咸陽陶林楨陵犢和沙陵原陽沙南北輿武泉陽壽定襄郡戸三萬八千五百五十九口十六萬三千一百四十四○縣十二成樂桐過都武武進襄陰武臯駱安陶武城武要定襄復陸鴈門郡戸七萬三千一百三十八口二十九萬三千四百五十四○縣十四善無沃陽繁畤中陵陰館樓煩武州□陶劇陽崞平城埒馬邑彊陰代郡户五萬六千七百七十一口二十七萬八千七百五十四○縣十八桑乾道人當城高栁馬城班氏延陵狋氏且如平邑陽原東安陽參合平舒代靈丘廣昌鹵城上谷郡戸三萬六千八口十一萬七千七百六十二○縣十五沮陽泉上潘軍都居庸雊瞀夷輿寧昌平廣寧涿鹿且居茹女祁下落漁陽郡戸六萬八千八百二口二十六萬四千一百一十六○縣十二漁陽狐奴路雍奴泉州平谷安樂厗奚獷平要陽白檀滑鹽右北平郡戸六萬六千六百八十九口三十二萬七百八十○縣十六平剛無終石成廷陵俊靡薋徐無字土垠白狼夕陽昌城驪成廣成聚陽平明遼西郡戸七萬二千六百五十四口三十五萬二千三百二十五○縣十四且慮海陽新安平栁城令支肥如賔從交黎陽樂狐蘇徒河文成臨渝絫遼東郡戸五萬五千九百七十二口二十七萬二千五百三十九○縣十八襄平新昌無慮望平房候城遼隊遼陽險瀆居就高顯安市武次平郭西安平文番汗沓氏元菟郡戸四萬五千六口二十二萬一千八百四十五○縣三髙句驪上殷台西蓋馬樂浪郡戸六萬二千八百一十二口四十萬六千七百四十八○縣二十五朝鮮䛁邯浿水含資黏蟬遂成增地帶方駟望海㝠列口長岑屯有昭明鏤方提奚渾彌吞列東􁀙不而蠶台華麗邪頭昧前莫夫租南海郡户萬九千六百一十三口九萬四千二百五十三○縣六番禺博羅中宿龍川四會揭陽鬱林郡戸萬二千四百一十五口七萬一千一百六十二○縣十二布山安廣阿林廣鬱中留桂林潭中臨塵定周增食領方雍雞蒼梧郡戸二萬四千三百七十九口十四萬六千一百六十○縣十廣信謝沐高要封陽臨賀端谿馮乘富川荔浦猛陵交趾郡戸九萬二千四百四十口七十四萬六千二百三十七○縣十羸􁛙安定茍屚麊泠曲昜北帶稽徐西于龍編朱䳒合浦郡戸萬五千三百九十八口七萬八千九百八十○縣五徐聞高涼合浦臨允朱盧九眞郡戸三萬五千七百四十三口十六萬六千一十三○縣七胥浦居風都龐餘𤼵咸驩無切無編日南郡戸萬五千四百六十口六萬九千四百八十五○縣五朱吾比景盧容西捲象林趙國戸八萬四千二百二口三十四萬九千九百五十二○縣四邯鄲易陽柏人襄國廣平國戸二萬七千九百八十四口十九萬八千五百五十八○縣十六廣平張朝平南和列人斥章任曲周南曲曲梁廣鄉平利平鄉陽臺廣年城鄉眞定國戸三萬七千一百二十六口十七萬八千六百一十六○縣四眞定稾城肥纍緜曼中山國戸十六萬八百七十三口六十六萬八千八十○縣十四盧奴北平北新成唐深澤苦陘安國曲逆望都新市新處毋極陸成安險信都國戸六萬五千五百五十六口三十萬四千三百八十四○縣十七信都歴扶柳辟陽南宫下博武邑觀津高隄廣川樂鄉平隄桃西梁昌成東昌脩河閒國戸四萬五千四十三口十八萬七千六百六十二○縣四樂成候井武隧弓高廣陽國戸二萬七百四十口七萬六百五十八○縣四薊方城廣陽陰鄉甾川國戸五萬二百八十九口二十二萬七千三十一○縣三劇東安平樓鄉膠東國戸七萬二千二口三十二萬三千三百三十一○縣八即墨昌武下密壯武郁秩挺觀陽鄒盧高密國戸四萬五百三十一口十九萬二千五百三十六○縣五髙密昌安石泉夷安成鄉成陽國戸五萬六千六百四十二口二十萬五千七百八十四○縣四莒陽都東安慮淮陽國戸十三萬五千五百四十四口九十八萬一千四百二十三○縣九陳苦陽夏寧平扶溝固始圉新平柘梁國戸三萬八千七百九口十萬六千七百五十二○縣八碭甾杼秋蒙己氏虞下邑雎陽東平國戸十三萬一千七百五十三口六十萬七千九百七十六○縣七無鹽任城東平陸富城章亢父樊魯國戸十一萬八千四十五口六十萬七千三百八十一○縣六魯卞汶陽蕃騶薛楚國戸十二萬四千七百三十八口四十九萬七千八百四○縣七彭城留梧傅陽呂武原甾丘泗水國戸二萬五千二十五口十一萬九千一百一十四○縣三淩泗陽于廣陵國戸三萬六千七百七十三口十四萬七百二十二○縣四廣陵江都高郵平安六安國戸三萬八千三百四十五口十七萬八千六百一十六○縣五六蓼安豐安風陽泉長沙國戸四萬三千四百七十口二十三萬五千八百二十五○縣十三臨湘羅連道益陽下雋攸酃承陽湘南昭陵茶陵容陵安成本秦京師為内史分天下作三十六郡漢興以其郡太大稍復開置又立諸侯王國武帝開廣三邊故自高祖増二十六文景各六武帝二十八昭帝一訖於孝平凡郡國一百三縣邑千三百一十四道三十二侯國二百四十一地東西九千三百二里南北萬三千三百六十八里提封田一萬萬四千五百一十三萬六千四百五頃其一萬萬二百五十二萬八千八百八十九頃邑居道路山川林澤羣不可墾其三千二百二十九萬九百四十七頃可墾不可墾定墾田八百二十七萬五百三十六頃民户千二百二十三萬三千六十二口五千九百五十九萬四千九百七十八漢極盛矣凡民函五常之性而其剛柔緩急音聲不同繫水土之風氣故謂之風好惡取舍動靜亡常隨君上之情欲故謂之俗孔子曰移風易俗莫善於樂言聖王在上統理人倫必移其本而易其末此混同天下壹之虖中和然後王教成也漢承百王之末國土變改民人遷徙成帝時劉向略言其地分丞相張禹使屬潁川朱贛條其風俗猶未宣究故輯而論之終其本末著于篇秦地於天官東井輿鬼之分壄也其界自𢎞農故關以西京兆扶風馮翊北地上郡西河安定天水隴西南有巴蜀廣漢犍為武都西有金城武威張掖酒泉敦煌又西南有牂柯越巂益州皆宜屬焉秦之先曰柏益出自帝顓頊堯時助禹治水為舜朕虞飬育草木鳥獸賜姓嬴氏歴夏殷為諸侯至周有造父善馭習馬得華駵緑耳之乗幸于穆王封于趙城故更為趙氏後有非子為周孝王飬馬汧渭之間孝王曰昔伯益知禽獸子孫不絶廼封為附庸邑之于秦今隴西秦亭秦谷是也至元孫氏為荘公破西戎有其地子襄公時幽王為犬戎所敗平王東遷雒邑襄公將兵救周有功賜受􁉴酆之地列為諸侯後八世穆公稱伯以河為竟十餘世孝公用商君制轅田開仟佰東雄諸侯子惠公初稱王得上郡西河孫昭王開巴蜀滅周取九鼎昭王曾孫政并六國稱皇帝負力怙威燔書阬儒自任私智至子胡亥天下畔之故秦地於禹貢時跨雍梁二州詩風兼秦豳兩國昔后稷封斄公劉處豳太王徙􁉴文王作酆武王治鎬其民有先王遺風好稼穡務本業故豳詩言農桑衣食之本甚備有鄠杜竹林南山檀柘號稱陸海為九州膏腴始皇之初鄭國穿渠引涇水溉田沃野千里民以富饒漢興立都長安徙齊諸田楚昭屈景及諸功臣家於長陵後世世徙吏二千石高訾富人及豪桀并兼之家於諸陵蓋亦以彊幹弱支非獨為奉山園也是故五方雜厝風俗不純其世家則好禮文富人則商賈為利豪桀則游俠通姦瀕南山近夏陽多阻險輕薄易為盗賊常為天下劇又郡國輻湊浮食者多民去本就末列侯貴人車服僭上衆庶放效羞不相及嫁娶尤崇侈靡送死過度天水隴西山多林木民以板為室屋及安定北地上郡西河皆迫近戎狄脩習戰備髙上氣力以射獵為先故秦詩曰在其板屋又曰王于興師脩我甲兵與子偕行及車轔四臷小戎之篇皆言車馬田狩之事漢興六郡良家子選給羽林期門以材力為官名將多出焉孔子曰君子有勇而亡誼則為亂小人有勇而亡誼則為盜故此數郡民俗質木不恥寇盜自武威以西本匈奴昆邪王休屠王地武帝時攘之初置四郡以通西域鬲絶南羌匈奴其民或以關東下貧或以報怨過當或以誖逆亡道家屬徙焉習俗頗殊地廣民稀水屮宜畜牧故涼州之畜為天下饒保邊塞二千石治之咸以兵馬為務酒禮之會上下通焉吏民相親是以其俗風雨時節穀糴常賤少盜賊有和氣之應賢於内郡此政寛厚吏不苛刻之所致也巴蜀廣漢本南夷秦并以為郡土地肥美有江水沃野山林竹木疏食果實之饒南賈滇僰滇僰僮西近卭莋莋馬旄牛民食稻魚亡凶年憂俗不愁苦輕易淫泆柔弱褊阸景武閒文翁為蜀守敎民讀書法令未能篤信道徳反以好文刺譏貴慕權埶及司馬相如游宦京師諸侯以文辭顯於世鄉黨慕循其迹後有王襃嚴遵揚雄之徒文章冠天下繇文翁倡其敎相如為之師故孔子曰有教亡類武都地雜氐羌及犍為牂柯越巂皆西南外夷武帝初開置民俗略與巴蜀同而武都近天水俗頗似焉故秦地天下三分之一而人衆不過什三然量其富居什六秦豳吳札觀樂為之歌秦曰此之謂夏聲夫能夏則大大之至也其周舊乎自井十度至栁三度謂之鶉首之次秦之分也魏地觜觿參之分野也其界自髙陵以東盡河東河内南有陳留及汝南之召陵㶏彊新汲西華長平潁川之舞陽郾許傿陵河南之開封中牟陽武酸棗卷皆魏分也河内本殷之舊都周既滅殷分其畿内為三國詩風邶庸衞國是也鄁㠯封紂子武庚庸管叔尹之衞蔡叔尹之以監殷民謂之三監故書序曰武王崩三監畔周公誅之盡以其地封弟康叔號曰孟侯以夾輔周室遷邶庸之民于雒邑故邶庸衞三國之詩相與同風邶詩曰在浚之下庸曰在浚之郊邶又曰亦流于淇河水洋洋庸曰送我淇上在彼中河衛曰瞻彼淇奥河水洋洋故吳公子札聘魯觀周樂聞邶庸衛之歌曰美哉淵乎吾聞康叔之徳如是是其衞風乎至十六世懿公亡道為狄所滅齊桓公帥諸侯伐狄而更封衛於河南曹楚丘是為文公而河内殷虚更屬于晉康叔之風既歇而紂之化猶存故俗剛彊多豪桀侵奪薄恩禮好生分河東土地平易有鹽鐵之饒本唐堯所居詩風唐魏之國也周武王子唐叔在母未生武王夢帝謂己曰余名而子曰虞將與之唐屬之參及生名之曰虞至成王滅唐而封叔虞唐有晉水及叔虞子爕為晉侯云故參為晉星其民有先王遺教君予深思小人儉陋故唐詩蟋蟀山樞葛生之篇曰今我不樂日月其邁宛其死矣它人是婾百歲之後歸于其居皆思奢儉之中念死生之慮吳札聞唐之歌曰思深哉其有陶唐氏之遺民乎魏國亦姬姓也在晉之南河曲故其詩曰彼汾一曲寘諸河之側自唐叔十六世至獻公滅魏以封大夫畢萬滅耿以封大夫趙夙及大夫韓武子食采於韓原晉於是始大至于文公伯諸侯尊周室始有河内之土吳札聞魏之歌曰美哉渢渢乎以徳輔此則明主也文公後十六世為韓魏趙所滅三家皆自立為諸侯是為三晉趙與秦同祖韓魏皆姬姓也自畢萬後十世稱侯至孫稱王徙都大梁故魏一號為梁七世為秦所滅周地柳七星張之分壄也今之河南雒陽穀城平陰偃師鞏緱氏是其分也昔周公營雒邑以為在于土中諸侯蕃屏四方故立京師至幽王淫襃姒以滅宗周子平王東居雒邑其後五伯更帥諸侯以尊王室故周於三代最為長久八百餘年至於赧王乃為秦所兼初雒邑與宗周通封畿東西長而南北短短長相覆為千里至襄王以河内賜晉文公又為諸侯所侵故其分墜小周人之失巧偽趨利貴財賤義髙富下貧憙為商賈不好仕宦自柳三度至張十二度謂之鶉火之次周之分也韓地角亢氐之分野也韓分晉得南陽郡及潁川之父城定陵襄城潁陽潁陰長社陽翟郟東接汝南西接𢎞農得新安宜陽皆韓分也及詩風陳鄭之國與韓同星分焉鄭國今河南之新鄭本髙辛氏火正祝融之虚也及成臯滎陽潁川之崇髙陽城皆鄭分也本周宣王弟友為周司徒食采於宗周畿内是為鄭鄭桓公問於史伯曰王室多故何所可以逃死史伯曰四方之國非王母弟甥舅則夷狄不可入也其濟洛河潁之間乎子男之國虢會為大恃埶與險崈侈貪冒君若寄帑與賄周亂而敝必將背君君以成周之衆奉辭伐罪亡不克矣公曰南方不可乎對曰夫楚重黎之後也黎為髙辛氏火正昭顯天地以生柔嘉之材姜嬴荆芊實與諸姬代相干也姜伯夷之後也嬴伯益之後也伯夷能禮於神以佐堯伯益能儀百物以佐舜其後皆不失祠而未有興者周衰將起不可偪也桓公從其言乃東寄帑與賄虢會受之後三年幽王敗桓公死其子武公與平王東遷卒定虢㑹之地右雒左泲食溱洧焉土陿而險山居谷汲男女亟聚㑹故其俗淫鄭詩曰出其東門有女如雲又曰溱與洧方灌灌兮士與女方秉菅兮恂盱且樂惟士與女伊其相謔此其風也吳札聞鄭之歌曰美哉其細已甚民弗堪也是其先亡乎自武公後二十三世為韓所滅陳國今淮陽之地陳本太昊之虚周武王封舜後媯滿於陳是為胡公妻以元女大姬婦人尊貴好祭祀用史巫故其俗巫鬼陳詩曰坎其擊鼓宛丘之下亡冬亡夏值其鷺羽又曰東門之枌宛丘之栩子仲之子婆娑其下此其風也吳札聞陳之歌曰國亡主其能久乎自胡公後二十三世為楚所滅陳雖屬楚於天文自若其故潁川南陽本夏禹之國夏人上忠其敝鄙朴韓自武子後七世稱侯六世稱王五世而為秦所滅秦既滅韓徙天下不軌之民於南陽故其俗夸奢上氣力好商賈漁獵臧匿難制御也宛西通武關東受江淮一都之㑹也宣帝時鄭𢎞召信臣為南陽太守治皆見紀信臣勸民農桑去末歸本郡以殷富潁川韓都士有申子韓非刻害餘烈髙仕宦好文法民以貪遴爭訟生分為失韓延夀為太守先之以敬讓黄霸繼之教化大行獄或八年亡重罪囚南陽好商賈召父富以本業潁川好爭訟分異黄韓化以篤厚君子之徳風也小人之徳草也信矣自東井六度至亢六度謂之夀星之次鄭之分野與韓同分趙地昴畢之分壄趙分晉得趙國北有信都真定常山中山又得涿郡之髙陽鄚州鄉東有廣平鉅鹿清河河間又得勃海郡之東平舒中邑文安束州成平章武河以北也南至浮水繁陽内黄斥丘西有太原定襄雲中五原上黨上黨本韓之别郡也逺韓近趙後卒降趙皆趙分也自趙夙後九世稱侯四世敬侯徙都邯鄲至曾孫武靈王稱王五世為秦所滅趙中山地薄人衆猶有沙丘紂淫亂餘民丈夫相聚游戲悲歌忼慨起則椎剽掘冡作姦巧多弄物為倡優女子彈弦跕躧游媚富貴徧諸侯之後宫邯鄲北通燕涿南有鄭衛漳河之間一都㑹也其土廣俗雜大率精急髙氣埶輕為姦太原上黨又多晉公族子孫以詐力相傾矜夸功名報仇過直嫁取送死奢靡漢興號為難治常擇嚴猛之將或任殺伐為威父兄被誅子弟怨憤至告訐刺史二千石或報殺其親屬鍾代石北迫近胡寇民俗懻忮好氣為姦不事農商自全晉時已患其剽悍而武靈王又益厲之故冀州之部盜賊常為它州劇定襄雲中五原本戎狄地頗有趙齊衞楚之徙其民鄙朴少禮文好射獵鴈門亦同俗於天文别屬燕燕地尾箕分壄也武王定殷封召公於燕其後三十六世與六國俱稱王東有漁陽右北平遼西遼東西有上谷代郡鴈門南得涿郡之易容城范陽北新成故安涿縣良鄉新昌及勃海之安次皆燕分也樂浪元菟亦宜屬焉燕稱王十世秦欲滅六國燕王太子丹遣勇士荆軻西刺秦王不成而誅秦遂舉兵滅燕薊南通齊趙勃碣之間一都會也初太子丹賔飬勇士不愛後宫美女民化以為俗至今猶然賔客相過以婦侍宿嫁取之夕男女無别反以為榮後稍頗止然終未改其俗愚悍少慮輕薄無威亦有所長敢於急人燕丹遺風也上谷至遼東地廣民希數被胡寇俗與趙代相類有漁鹽棗栗之饒北隙烏丸夫餘東賈真番之利元莬樂浪武帝時置皆朝鮮濊貉句驪蠻夷殷道衰箕子去之朝鮮教其民以禮義田蠶織作樂浪朝鮮民犯禁八條相殺以當時償殺相傷以穀償相盜者男沒入為其家奴女子為婢欲自償者人五十萬雖免為民俗猶羞之嫁取無所讎是以其民終不相盜無門戸之閉婦人貞信不淫辟其民飲食以籩豆都邑頗放效吏及内郡賈人往往以杯器食郡初取吏於遼東吏見民無閉臧及賈人往者夜則為盜俗稍益薄今於犯禁寖多至六十餘條可貴哉仁賢之化也然東夷天性柔順異於三方之外故孔子悼道不行設浮於海欲居九夷有以也夫樂浪海中有倭人分為百餘國以歲時來獻見云自危四度至斗六度謂之析木之次燕之分也齊地虚危之分壄也東有甾川東萊琅邪髙密膠東南有泰山城陽北有千乗清河以南勃海之髙樂髙城重合陽信西有濟南平原皆齊分也少昊之世有爽鳩氏虞夏時有季崱湯時有逢公柏陵殷末有薄姑氏皆為諸侯國此地至周成王時薄姑氏與四國共作亂成王滅之以封師尚父是為太公詩風齊國是也臨甾名營丘故齊詩曰子之營兮遭我虖嶩之間兮又曰竢我於著乎而此亦其舒緩之體也吳札聞齊之歌曰泱泱乎大風也哉其太公乎國未可量也古有分土亡分民太公以齊地負海舄鹵少五穀而人民寡廼勸以女工之業通魚鹽之利而人物輻湊後十四世桓公用管仲設輕重以富國合諸侯成伯功身在陪臣而取三歸故其俗彌侈織作冰紈綺繡純麗之物號為冠帶衣履天下初太公治齊脩道術尊賢智賞有功故至今其土多好經術矜功名舒緩闊達而足智其失夸奢朋黨言與行繆虚詐不情急之則離散緩之則放縱始桓公兄襄公淫亂姑姊妹不嫁於是令國中民家長女不得嫁名曰巫兒為家主祠嫁者不利其家民至今以為俗痛乎道民之道可不慎哉昔太公始封周公問何以治齊太公曰舉賢而上功周公曰後世必有簒殺之臣其後二十九世為彊臣田和所滅而和自立為齊侯初和之先陳公子完有罪來奔齊齊桓公以為大夫更稱田氏九世至和而簒齊至孫威王稱王五世為秦所滅臨甾海岱之間一都會也其中具五民云魯地奎婁之分壄也東至東海南有泗水至淮得臨淮之下相雎陵僮取慮皆魯分也周興以少昊之虚曲阜封周公子伯禽為魯侯以為周公主其民有聖人之教化故孔子曰齊一變至於魯魯一變至於道言近正也瀕洙泗之水其民渉度幼者扶老而代其任俗既益薄長老不自安與幼少相讓故曰魯道衰洙泗之間齗齗如也孔子閔王道将廢廼脩六經以述唐虞三代之道弟子受業而通者七十有七人是以其民好學上禮義重廉恥周公始封太公問何以治魯周公曰尊尊而親親太公曰後世寖弱矣故魯自文公以後禄去公室政在大夫季氏逐昭公陵夷㣲弱三十四世而為楚所滅然本大國故自為分壄今去聖乆逺周公遺化銷㣲孔氏庠序衰壞地陿民衆頗有桑麻之業亡林澤之饒俗儉嗇愛財趨商賈好訾毁多巧偽喪祭之禮文備實寡然其好學猶愈於它俗漢興以來魯東海多至卿相東平湏昌夀張皆在濟東屬魯非宋地也當考宋地房心之分壄也今之沛梁楚山陽濟隂東平及東郡之湏昌夀張皆宋分也周封㣲子於宋今之雎陽是也本陶唐氏火正閼伯之虚也濟隂定陶詩風曹國也武王封弟叔振鐸於曹其後稍大得山陽陳留二十餘世為宋所滅昔堯作游成陽舜漁靁澤湯止于亳故其民猶有先王遺風重厚多君子好稼穡惡衣食以致畜藏宋自㣲子二十餘世至景公滅曹滅曹後五世亦為齊楚魏所滅參分其地魏得其梁陳留齊得其濟陰東平楚得其沛故今之楚彭城本宋也春秋經曰圍宋彭城宋雖滅本大國故自為分野沛楚之失急疾顓已地薄民貧而山陽好為姦盜衞地營室東壁之分壄也今之東郡及魏郡黎陽河内之野王朝歌皆衞分也衞本國既為狄所滅文公徙楚丘三十餘年子成公徙於帝丘故春秋經曰衛􁌡于帝丘今之濮陽是也本顓頊之虚故謂之帝丘夏后之世昆吾氏居之成公後十餘世為韓魏所侵盡亡其旁邑獨有濮陽後秦滅濮陽置東郡徙之於野王始皇既并天下猶獨置衞君二世時乃廢為庶人凡四十世九百年最後絶故獨為分野衞地有桑間濮上之阻男女亦亟聚㑹聲色生焉故俗稱鄭衞之音周末有子路夏育民人慕之故其俗剛武上氣力漢興二千石治者亦以殺戮為威宣帝時韓延夀為東郡太守承聖恩崇禮義尊諫爭至今東郡號善為吏延夀之化也其失頗奢靡嫁取送死過度而野王好氣任俠有濮上風楚地翼軫之分壄也今之南郡江夏零陵桂陽武陵長沙及漢中汝南郡盡楚分也周成王時封文武先師鬻熊之曾孫熊繹於荆蠻為楚子居丹陽後十餘世至熊達是為武王濅以彊大後五世至嚴王總帥諸侯觀兵周室并吞江漢之間内滅陳魯之國後十餘世頃襄王東徙于陳楚有江漢川澤山林之饒江南地廣或火耕水耨民食魚稻以漁獵山伐為業果蓏蠃蛤食物常足故啙窳媮生而亡積聚飲食還給不憂凍餓亦亡千金之家信巫鬼重淫祀而漢中淫失枝柱與巴蜀同俗汝南之别皆急疾有氣埶江陵故郢都西通巫巴東有雲夢之饒亦一都會也吳地斗分壄也今之會稽九江丹陽豫章廬江廣陵六安臨淮郡盡吳分也殷道既衰周太王亶父興􁉴梁之地長子太伯次曰仲雍少曰公季公季有聖子昌太王欲傳國焉太伯仲雍辭行采藥遂奔荆蠻公季嗣位至昌為西伯受命而王故孔子美而稱曰太伯可謂至悳也已矣三以天下讓民無得而稱焉謂虞仲夷逸隐居放言身中清廢中權太伯初奔荆蠻荆蠻歸之號曰句吳太伯卒仲雍立至曾孫周章而武王克殷因而封之又封周章弟中於河北是為北吳後世謂之虞十二世為晉所滅後二世而荆蠻之呉子壽夢盛大稱王其少子則季札有賢材兄弟欲傳國札讓而不受自太伯夀夢稱王六世闔廬舉伍子胥孫武為將戰勝攻取興伯名於諸侯至于夫差誅子胥用宰嚭為粤王句踐所滅呉粤之君皆好勇故其民至今好用劒輕死易發粤既并呉後六世為楚所滅後秦又擊楚徙夀春至子為秦所滅夀春合肥受南北湖皮革鮑木之輸亦一都會也始楚賢臣屈原被讒放流作離騷諸賦以自傷悼後有宋玉唐勒之屬慕而述之皆以顯名漢興髙祖王兄子濞於呉招致天下之娱游子弟枚乗鄒陽嚴夫子之徒興於文景之際而淮南王安亦都夀春招賔客著書而吳有嚴助朱買臣貴顯漢朝文辭並發故世傳楚辭其失巧而少信初淮南王異國中民家有女者以待游士而妻之故至今多女而少男本呉粤與楚接比數相并兼故民俗略同呉東有海鹽章山之銅三江五湖之利亦江東之一都會也豫章出黄金然菫菫物之所有取之不足以更費江南卑濕丈夫多夭會稽海外有東鯷人分為二十餘國以歲時來獻見云粵地牽牛婺女之分壄也今之蒼梧鬱林合浦交阯九真南海日南皆粵分也其君禹後帝少康之庶子云封於㑹稽文身斷髮以避蛟龍之害後二十世至句踐稱王與吳王闔廬戰敗之雋李夫差立句踐乗勝復伐吳吳大敗之棲會稽臣服請平後用范蠡大夫種計遂伐滅吳兼并其地度淮與齊晉諸侯會致貢於周周元王使使賜命為伯諸侯畢賀後五世為楚所滅子孫分散君服於楚後十世至閩君揺佐諸侯平秦漢興復立揺為越王是時秦南海尉趙佗亦自王傳國至武帝時盡滅以為郡云處近海多犀象毒冒珠璣銀銅果布之湊中國往商賈者多取富焉番禺其一都會也自合浦徐聞南入海得大州東西南北方千里武帝元封元年略以為儋耳珠厓郡民皆服布如單被穿中央為貫頭男子耕農種禾稻紵麻女子桑蠶織績亡馬與虎民有五畜山多麈麖兵則矛盾刀木弓弩竹矢或骨為鏃自初為郡縣吏卒中國人多侵陵之故率數歲壹反元帝時遂罷棄之自日南障塞徐聞合浦船行可五月有都元國又船行可四月有邑盧沒國又船行可二十餘日有諶離國步行可十餘日有夫甘都盧國自夫甘都盧國船行可二月餘有黄支國民俗略與珠厓相類其州廣大户口多多異物自武帝以來皆獻見有譯長屬黄門與應募者俱入海市明珠璧流離竒石異物齎黄金雜繒而往所至國皆稟食為耦蠻夷賈船轉送致之亦利交易剽殺人又苦逢風波溺死不者數年來還大珠至圍二寸以下平帝元始中王莽輔政欲燿威徳厚遺黄支王令遣使獻生犀牛自黄支船行可八月到皮宗船行可二月到日南象林界云黄支之南有已程不國漢之譯使自此還矣前漢書卷二十八下前漢書卷二十八下考證地理志下武都郡河池○池監本訛地從宋本改正隴西郡氐道禹貢養水所出至武都為漢○按養當作漾前文引禹貢嶓冡道漾即其証也金城郡令居澗水出西北塞外○按水經注澗水作閏水武威郡故匈奴休屠王地武帝太初四年開○按孝武紀元狩二年秋匈奴昆邪王殺休屠王并殺其衆來降置五屬國以處之以其地為武威酒泉郡豈遲至太初四年乎志與紀自相矛盾自應以紀為實張掖郡故匈奴昆邪王地武帝太初元年開○按孝武紀武威酒泉置于元狩二年至元鼎六年又分武威酒泉地置張掖敦煌俱不俟至太初年間也志於張掖酒泉並云太初元年開誤也酒泉與武威建郡同時張掖稍在其後如志所云武威之置反在張掖之後矣曰勒○各本俱作曰勒按匈奴傳當作日勒敦煌郡武帝後元年分酒泉置○按孝武紀敦煌與張掖並元鼎六年置又紀于太初元年書蝗從東方飛至敦煌則置郡久矣安定郡涇陽禹貢涇水所出○涇水訛巠水今改正五原郡南興○按水經注於雲中北輿縣曰五原有南輿故此加北据此則縣名南輿不名南興也各本俱誤代郡鹵城虖池河東至參合入虖池别○按參合當是參戸之訛參戸勃海郡屬縣也故下文曰過郡九若其東至參合入虖池别同在一郡安得云過九郡乎且參合故城在北塞之外限隔重山既北至參合安能復南注勃海也又按虖池别見河間國弓髙下云虖池别河首受虖池河東至平舒入海平舒之上脱東字東平舒勃海郡屬縣也但曰平舒便疑向代郡之平舒矣漁陽郡白檀洫水出北蠻夷○按水經注引此文云濡水是古本作濡字也然師古注洫音呼鵙反則唐初本已作洫字交趾郡茍屚○茍訛荀今改正此縣即後世所謂勾漏也成陽國○按當作城陽國宋本誤也城陽劉章所封國長沙國羅注出豫章艾縣界○艾監本訛芰今改正道三十二○按百官公卿表邑有蠻夷曰道志中縣邑之以道名者得二十九南郡一夷道也零陵二營道泠道也廣漢三甸氐道剛氐道陰平道也蜀郡二嚴道湔氐道也犍為一僰道也越嶲一靈關道也武都五故道平樂道嘉陵道循成道下辯道也隴西四狄道氐道羌道予道也天水四戎邑道綿諸道略陽道豲道也安定一月氏道也北地三除道略畔道義渠道也上郡一雕陰道也長沙國一連道也尚缺其三以後書郡國志証之則蜀都之汶江道綿虒道武都之武都道恰與三十二之數合此志於汶江綿虒武都三縣不言道殆亦闕文耳民戸千二百二十三萬三千六十二口五千九百五十九萬四千九百七十八○按帝王世紀曰民戸千三百二十三萬三千六百一十二口五千九百一十九萬四千九百七十八人皇甫謐所計戸口必本此志而數目參差似所見古本異也廼封為附庸邑之於秦今隴西秦亭秦谷是也○按此隴西非郡名言隴縣之西有秦亭秦谷即是其地隴縣屬天水郡後書郡國志曰隴有大坂名隴坁豲坻聚有秦亭注云秦之先起于此魏地觜觽參之分野也其界自髙陵以東云云○顧炎武曰左傳子産曰遷實沈于大夏主參故參為晉星然其疆界亦當至河而止若志所列陳留以下郡縣並在河南於春秋自屬陳鄭二國角亢氐之分也不當併入魏本都安邑至惠王始徙大梁乃据後來之疆土割以相附豈不謬哉虢會為大注滎嶓之南○按顔注引康成詩譜應作滎播宋本監本作滎嶓訛也别本作滎波依禹貢較是自東井六度至亢六度謂之夀星之次鄭之分野與韓同分○按夀星之次星曰角亢律歴志曰夀星初軫十二度中角十度終于氐四度安在其為自東井六度至亢六度也夫自東井十度至栁三度為鶉首之次秦分野也栁七星張為鶉火之次周分野也翼軫為鶉尾之次楚分野也豈有自未至辰逺及四次以為一地之分星乎哉二句必係傳寫之誤自危四度至斗六度謂之析木之次燕之分也○按析木之次星曰尾箕律歴志曰析木初尾十度中箕七度終于斗十一度此言一次之全度也燕地袛占尾箕不及南斗何縁自危四度至斗六度乎若順數之幾乎週天矣若逆數之則自危而虚而女而牽牛而南斗正當元枵星紀二次又何以云析木也宋本監本俱誤東平湏昌夀張皆在濟東屬魯云云○顧炎武曰於宋地下云今之沛梁楚山陽濟隂東平及東郡之湏昌夀張皆宋分也于魯地下又云非宋地也當考此並存異説以偹考當小注于下而誤連書者也至嚴王總帥諸侯觀兵周室并吞江漢之間内滅陳魯之國○按楚之滅魯在頃襄王時去荘王時甚逺又荘王雖嘗入陳旋復其國至惠王始滅陳二事皆非荘王事也此為本文之誤前漢書卷二十八下考證"}
{"id": "KR2a0007_029", "series": "KR2a0007", "text": "唐正議大夫行秘書少監琅邪縣開國子顔師古注溝洫志第九夏書禹堙洪水十三年過家不入門陸行載車水行乗舟泥行乗毳山行則梮以别九州隨山浚川任土作貢通九道陂九澤度九山然河葘之羡溢害中國也尤甚唯是為務故道河自積石歴龍門南到華隂東下底柱及明津雒内至于大伾於是禹以為河所從來者高水湍悍難以行平地數為敗廼釃二渠以引其河北載之高地過降水至於大陸播為九河同為逆河入于勃海九川既疏九澤既陂諸夏乂安功施乎三代自是之後滎陽下引河東南為鴻溝以通宋鄭陳蔡曹衞與濟汝淮泗會於楚西方則通渠漢川雲夢之際東方則通溝江淮之間於吴則通渠三江五湖於齊則通淄濟之間於蜀則蜀守李冰鑿離􁆛避沫水之害穿二江成都中此渠皆可行舟有餘則用漑百姓饗其利至於它往往引其水用漑田溝渠甚多然莫足數也魏文侯時西門豹為鄴令有令名至文侯曽孫襄王時與羣臣飲酒王為羣臣祝曰令吾臣皆如西門豹之為人臣也史起進曰魏氏之行田也以百畝鄴獨二百畝是田惡也漳水在其旁西門豹不知用是不智也知而不興是不仁也仁智豹未之盡何足法也於是以史起為鄴令遂引漳水溉鄴以富魏之河内民歌之曰鄴有賢令兮為史公決漳水兮灌鄴旁終古舄鹵兮生稻粱其後韓聞秦之好興事欲罷之無令東伐廼使水工鄭國間說秦令鑿涇水自中山西邸瓠口為渠竝北山東注洛三百餘里欲以溉田中作而覺秦欲殺鄭國鄭國曰始臣為間然渠成亦秦之利也臣為韓延數嵗之命而為秦建萬世之功秦以為然卒使就渠渠成而用溉注填閼之水溉舄鹵之地四萬餘頃收皆畝一鍾於是關中為沃野無凶年秦以富彊卒并諸侯因名曰鄭國渠漢興三十有九年孝文時河決酸棗東潰金隄於是東郡大興卒塞之其後三十六歲孝武元光中河決於瓠子東南注鉅野通於淮泗上使汲黯鄭當時興人徒塞之輒復壊是時武安侯田蚡為丞相其奉邑食鄃鄃居河北河決而南則鄃無水災邑收入多蚡言於上曰江河之決皆天事未易以人力彊塞彊塞之未必應天而望氣用數者亦以為然是以久不復塞也時鄭當時為大司農言異時關東漕粟從渭上度六月罷而渭水道九百餘里時有難處引渭穿渠起長安旁南山下至河三百餘里徑易漕度可令三月罷罷而渠下民田萬餘頃又可得以溉此損漕省卒而益肥關中之地得穀上以為然令齊人水工徐伯表發卒數萬人穿漕渠三嵗而通以漕大便利其後漕稍多而渠下之民頗得以溉矣後河東守畨係言漕從山東西嵗百餘萬石更底柱之艱敗亡甚多而煩費穿渠引汾溉皮氏汾隂下引河溉汾隂蒲坂下度可得五千頃故盡河耎棄地民茭牧其中耳今溉田之度可得榖二百萬石以上榖從渭上與關中無異而底柱之東可母復漕上以為然發卒數萬人作渠田數嵗河移徙渠不利田者不能償種久之河東渠田廢予越人令少府以為稍入其後人有上書欲通襃斜道及漕事下御史大夫張湯湯問之言抵蜀從故道故道多阪回逺今穿襃斜道少阪近四百里而襃水通沔斜水通渭皆可以行船漕漕從南陽上沔入襃襃絶水至斜間百餘里以車轉從斜下渭如此漢中榖可致而山東從沔無限便於底柱之漕且襃斜材木竹箭之饒儗於巴蜀上以為然拜湯子卬為漢中守發數萬人作襃斜道五百餘里道果便近而水多湍石不可漕其後嚴熊言臨晉民願穿洛以溉重泉以東萬餘頃故惡地誠即得水可令畝十石於是為發卒萬人穿渠自徴引洛水至商顔下岸善崩乃鑿井深者四十餘丈往往為井井下相通行水水隤以絶商顔東至山領十餘里間井渠之生自此始穿得龍骨故名曰龍首渠作之十餘嵗渠頗通猶未得其饒自河決瓠子後二十餘嵗嵗因以數不登而梁楚之地尤甚上既封禪廵祭山川其明年乾封少雨上廼使汲仁郭昌發卒數萬人塞瓠子決河於是上以用事萬里沙則還自臨決河湛白馬玉璧令羣臣從官自將軍以下皆負薪窴決河是時東郡燒草以故薪柴少而下淇園之竹以為揵上既臨河決悼功之不成廼作歌曰瓠子決兮將奈何浩浩洋洋慮殫為河殫為河兮地不得寧功無已時兮吾山平吾山平兮鉅野溢魚弗鬱兮柏冬日正道㢮兮離常流蛟龍騁兮放逺游歸舊川兮神哉沛不封禪兮安知外皇謂河公兮何不仁泛濫不止兮愁吾人齧桑浮兮淮泗滿久不反兮水維緩一曰河湯湯兮激潺湲北渡回兮迅流難搴長茭兮湛羙玉河公許兮薪不屬薪不屬兮衞人罪燒蕭條兮噫乎何以御水隤林竹兮犍石葘宣防塞兮萬福来於是卒塞瓠子築宫其上名曰宣防而道河北行二渠復禹舊迹而梁楚之地復寧無水災自是之後用事者爭言水利朔方西河河西酒泉皆引河及川谷以溉田而關中靈軹成國湋渠引諸川汝南九江引淮東海引鉅定泰山下引汶水皆穿渠為溉田各萬餘頃它小渠及陂山通道者不可勝言也自鄭國渠起至元鼎六年百三十六嵗而兒寛為左内史奏請穿鑿六輔渠以益溉鄭國傍髙卬之田上曰農天下之本也泉流灌濅所以育五榖也左右内史地名山川原甚衆細民未知其利故為通溝瀆畜陂澤所以備旱也今内史稻田租挈重不與郡同其議減令吏民勉農盡地利平繇行水勿使失時後十六嵗大始二年趙中大夫白公復奏穿渠引涇水首起谷口尾入櫟陽注渭中袤二百里溉田四千五百餘頃因名曰白渠民得其饒歌之曰田於何所池陽谷口鄭國在前白渠起後舉臿為雲決渠為雨涇水一石其泥數斗且溉且糞長我禾黍衣食京師億萬之口言此兩渠饒也是時方事匈奴興功利言便宜者甚衆齊人延年上書言河出昆侖經中國注勃海是其地埶西北高而東南下也可案圖書觀地形令水工準高下開大河上領出之胡中東注之海如此關東長無水災北邉不憂匈奴可以省隄防備塞士卒轉輸胡寇侵盗覆軍殺將暴骨原野之患天下常備匈奴而不憂百越者以其水絶壤斷也此功壹成萬世大利書奏上壯之報曰延年計議甚深然河廼大禹之所道也聖人作事為萬世功通於神明恐難改更自塞宣房後河復北決於館陶分為屯氏河東北經魏郡清河信都勃海入海廣深與大河等故因其自然不隄塞也此開通後館陶東北四五郡雖時小被水害而兗州以南六郡無水憂宣帝地節中光禄大夫郭昌使行河北曲三所水流之埶皆邪直貝丘縣恐水盛隄防不能禁廼各更穿渠直東經東郡界中不令北曲渠通利百姓安之元帝永光五年河決清河靈鳴犢口而屯氏河絶成帝初清河都尉馮逡奏言郡承河下流與兗州東郡分水為界城郭所居尤卑下土壤輕脆易傷頃所以闊無大害者以屯氏河通兩川分流也今屯氏河塞靈鳴犢口又益不利獨一川兼受數河之任雖髙増隄防終不能泄如有霖雨旬日不霽必盈溢靈鳴犢口在清河東界所在處下雖令通利猶不能為魏郡清河減損水害禹非不愛民力以地形有埶故穿九河今既滅難明屯氏河不流行七十餘年新絶未久其處易浚又其口所居髙於以分流殺水力道里便宜可復浚以助大河泄暴水備非常又地節時郭昌穿直渠後三嵗河水更從故第二曲間北可六里復南合今其曲埶復邪直貝丘百姓寒心宜復穿渠東行不豫脩治北決病四五郡南決病十餘郡然後憂之晚矣事下丞相御史白博士許商治尚書善為算能度功用遣行視以為屯氏河盈溢所為方用度不足可且勿浚後三嵗河果決於館陶及東郡金隄泛濫兗豫入平原千乗濟南凡灌四郡三十二縣水居地十五萬餘頃深者三丈壞敗官亭室廬且四萬所御史大夫尹忠對方略疏闊上切責之忠自殺遣大司農非調調均錢穀河決所灌之郡謁者二人發河南以東漕船五百㮴徙民避水居丘陵九萬七千餘口河隄使者王延世使塞以竹落長四丈大九圍盛以小石兩船夾載而下之三十六日河隄成上曰東郡河決流漂二州校尉延世隄防三旬立塞其以五年為河平元年卒治河者為著外繇六月惟延世長於計䇿功費約省用力日寡朕甚嘉之其以延世為光禄大夫秩中二千石賜爵關内侯黄金百斤後二嵗河復決平原流入濟南千乗所壞敗者半建始時復遣王延世治之杜欽説大將軍王鳯以為前河決丞相史楊焉言延世受焉術以塞之蔽不肯見今獨任延世延世見前塞之易恐其慮害不深又審如焉言延世之巧反不如焉且水埶各異不博議利害而任一人如使不及今冬成来春桃華水盛必羡溢有填淤反壤之害如此數郡種不得下民人流散盗賊將生雖重誅延世無益於事宜遣焉及將作大匠許商諫大夫乗馬延年雜作延世與焉必相破壞深論便宜以相難極商延年皆明計算能商功利足以分别是非擇其善而從之必有成功鳳如欽言白遣焉等作治六月廼成復賜延世黄金百斤治河卒非受平賈者為著外繇六月後九嵗鴻嘉四年楊焉言從河上下患厎柱隘可鐫廣之上從其言使焉鐫之鐫之裁沒水中不能去而令水益湍怒為害甚於故是嵗勃海清河信都河水湓溢灌縣邑三十一敗官亭民舍四萬餘所河隄都尉許商與丞相史孫禁共行視圖方略禁以為今河溢之害數倍於前決平原時今可決平原金隄間開通大河令入故篤馬河至海五百餘里水道浚利又乾三郡水地得美田且二十餘萬頃足以償所開傷民田廬處又省吏卒治隄救水嵗三萬人以上許商以為古説九河之名有徒駭胡蘇鬲津今見在成平東光鬲界中自鬲以北至徒駭間相去二百餘里今河雖數移徙不離此域孫禁所欲開者在九河南篤馬河失水之迹䖏埶平夷旱則淤絶水則為敗不可許公卿皆從商言先是谷永以為河中國之經瀆聖王興則出圖書王道廢則竭絶今潰溢横流漂沒陵阜異之大者也脩政以應之災變自除是時李尋解光亦言隂氣盛則水為之長故一日之間晝減夜増江河滿溢所謂水不潤下雖常於卑下之地猶日月變見於朔望明天道有因而作也衆庶見王延世䝉重賞競言便巧不可用議者常欲求索九河故迹而穿之今因其自決可且勿塞以觀水埶河欲居之當稍自成川跳出沙土然後順天心而圖之必有成功而用財力寡於是遂止不塞滿昌師丹等數言百姓可哀上數遣使者處業振贍之哀帝初平當使領河隄奏言九河今皆窴滅按經義治水有決河深川而無隄防雍塞之文河從魏郡以東北多溢決水迹難以分明四海之衆不可誣宜博求能浚川疏河者下丞相孔光大司空何武奏請部刺史三輔三河𢎞農太守舉吏民能者莫有應書待詔賈讓奏言治河有上中下䇿古者立國居民彊理土地必遺川澤之分度水埶所不及大川無防小水得入陂障卑下以為汙澤使秋水多得有所休息左右游波寛緩而不廹夫土之有川猶人之有口也治土而防其川猶止兒啼而塞其口豈不遽止然其死可立而待也故曰善為川者決之使道善為民者宣之使言盖隄防之作近起戰國雍防百川各以自利齊與趙魏以河為竟趙魏瀕山齊地卑下作隄去河二十五里河水東抵齊隄則西泛趙魏趙魏亦為隄去河二十五里雖非其正水尚有所游盪時至而去則填淤肥羙民耕田之或久無害稍築室宅遂成聚落大水時至漂沒則更起隄防以自救稍去其城郭排水澤而居之湛溺自其宜也今隄防陿者去水數百歩逺者數里近黎陽南故大金隄從河西西北行至西山南頭廼折東與東山相屬民居金隄東為廬舍住十餘嵗更起隄從東山南頭直南與故大隄會又内黄界中有澤方數十里環之有隄徃十餘嵗太守以賦民民今起廬舍其中此臣親所見者也東郡白馬故大隄亦復數重民皆居其間從黎陽北盡魏界故大隄去河逺者數十里内亦數重此皆前世所排也河從河内北至黎陽為石隄激使東抵東郡平剛又為石隄使西北抵黎陽觀下又為石隄使東北抵東郡津北又為石隄使西北抵魏郡昭陽又為石隄激使東北百餘里間河再西三東廹阸如此不得安息今行上䇿徙冀州之民當水衝者決黎陽遮害亭放河使北入海河西薄大山東薄金隄埶不能逺泛濫朞月自定難者將曰若如此敗壞城郭田廬冡墓以萬數百姓怨恨昔大禹治水山陵當路者毁之故鑿龍門辟伊闕析厎柱破碣石墮斷天地之性此廼人功所造何足言也今瀕河十郡治隄嵗費且萬萬及其大決所殘無數如出數年治河之費以業所徙之民遵古聖之法定山川之位使神人各處其所而不相奸且以大漢方制萬里豈其與水爭咫尺之地哉此功一立河定民安千載無患故謂之上䇿若廼多穿漕渠於冀州地使民得以溉田分殺水怒雖非聖人法然亦救敗術也難者將曰河水髙於平地嵗増隄防猶尚決溢不可以開渠臣竊按視遮害亭西十八里至淇水口廼有金隄髙一丈自是東地稍下隄稍髙至遮害亭髙四五丈往五六嵗河水大盛増丈七尺壞黎陽南郭門入至隄下水未踰隄二尺所從隄上北望河髙出民屋百姓皆走上山水留十三日隄潰吏民塞之臣循隄上行視水埶南七十餘里至淇口水適至隄半計出地上五尺所今可從淇口以東為石隄多張水門初元中遮害亭下河去隄足數十歩至今四十餘嵗適至隄足由是言之其地堅矣恐議者疑河大川難禁制滎陽漕渠足以卜之其水門但用木與土耳今據堅地作石隄埶必完安冀州渠首盡當卬此水門治渠非穿地也但為東方一隄北行三百餘里入漳水中其西因山足髙地諸渠皆往徃股引取之旱則開東方下水門溉冀州水則開西方髙門分河流通渠有三利不通有三害民常罷於救水半失作業水行地上湊潤上徹民則病溼氣木皆立枯鹵不生榖決溢有敗為魚鼈食此三害也若有渠溉則鹽鹵下隰填淤加肥故種禾麥更為秔稻髙田五倍下田十倍轉漕舟船之便此三利也今瀕河隄吏卒郡數千人伐買薪石之費嵗數千萬足以通渠成水門又民利其溉灌相率治渠雖勞不罷民田適治河隄亦成此誠富國安民興利除害支數百嵗故謂之中策若廼繕完故隄増卑倍薄勞費無已數逢其害此最下䇿也王莽時徵能治河者以百數其大略異者長水校尉平陵關並言河決率常於平原東郡左右其地形下而土疏惡聞禹治河時本空此地以為水猥盛則放溢少稍自索雖時易處猶不能離此上古難識近察秦漢以来河決曹衞之域其南北不過百八十里者可空此地勿以為官亭民室而已大司馬史長安張戎言水性就下行疾則自刮除成空而稍深河水重濁號為一石水而六斗泥今西方諸郡以至京師東行民皆引河渭山川水溉田春夏乾燥少水時也故使河流遲貯淤而稍淺雨多水暴至則溢決而國家數隄塞之稍益髙於平地猶築垣而居水也可各順從其性母復灌溉則百川流行水道自利無溢決之害矣御史臨淮韓牧以為可略於禹貢九河處穿之縱不能為九但為四五宜有益大司空掾王横言河入勃海勃海地髙於韓牧所欲穿處往者天嘗連雨東北風海水溢西南出濅數百里九河之地已為海所漸矣禹之行河水本随西山下東北去周譜云定王五年河徙則今所行非禹之所穿也又秦攻魏決河灌其都決處遂大不可復補宜郤徙完平處更開空使緣西山足乗髙地而東北入海廼無水災沛郡桓譚為司空掾典其議為甄豐言凡此數者必有一是宜詳考驗皆可豫見計定然後舉事費不過數億萬亦可以事諸浮食無產業民空居與行役同當衣食衣食縣官而為之作廼兩便可以上繼禹功下除民疾王莽時但崇空語無施行者贊曰古人有言微禹之功吾其魚乎中國川原以百數莫著於四瀆而河為宗孔子曰多聞而志之知之次也國之利害故備論其事前漢書卷二十九考證溝洫志入於勃海注臣瓚曰武帝元光三年河移徙東郡更注勃海禹時不注也○按尚書但云入于海史記河渠書始云入于勃海而班志用之本無差訛禹河自周定王以後雖漸遷移不定而其入海之口總在直沽至漢猶如故也孝武紀元光三年春河水徙從頓邱東南流入勃海其入勃海與禹時不異所異者改道從頓邱移徙耳地理志於魏郡鄴縣曰故大河在東北入海于勃海郡成平縣曰虖沱河民曰徒駭河此則禹河故道也豈可曰禹時不注勃海乎使禹河不注勃海則史記于宣房既築又何以云道河北行二渠復禹舊跡也瓚説非是滎陽下引河東南為鴻溝以通宋鄭陳蔡曹衞與濟汝淮泗會於楚○劉奉世曰一鴻溝固不能旁通六國數百里之間又濟自從千乗入海安得會于楚也○按鴻溝即汴渠也地理志河南郡滎陽縣有狼湯渠首受泲東南至陳入穎過郡四行七百八十里又陳留郡陳留縣魯渠水首受狼湯渠東至陽夏入渦渠又浚義縣睢水首受狼湯水東至取慮入泗過郡四行千三百六十里又封邱縣濮渠水首受泲東北至都關入羊里水過郡三行六百三十里又淮陽國扶溝縣渦水首受狼湯渠東至向入淮過郡三行千里此宋鄭陳蔡曹衞水道之眀証也汴渠首受滎澤即是濟水何必逺求于千乗注海之濟口乎劉奉世疑于所不必疑何也其後三十六嵗孝武元光中河决於瓠子○按河渠書作四十有餘年自孝文十四年河決東郡至元光三年河决濮陽實三十六年無四十餘年也此則志訂史記之失是時武安侯田蚡為丞相○蚡監本訛汾今改正時鄭當時為大司農○按百官公卿表曰景帝後元年更名大農令武帝太初元年更大司農然則元光時止應言大農史記作鄭當時為大農是也司字疑衍浩浩洋洋慮殫為河○史記作皓皓旰旰兮閭殫為河又皇謂河公兮何不仁史記作為我謂河伯兮何不仁今内史稻田租挈重注收田租之約令也○收田租監本訛收臣租今改正又注挈音苦計反○据注與契字同顧炎武曰挈偏也說文有觢字注云角一俯一仰意同河復北决於館陶分為屯氏河云云○按屯氏河自館陶東北至章武入海此志所云東北經魏郡清河信都勃海入海地理志所謂過郡四行千五百里者是也九河之名注鬲津言其陿小可鬲以為津○陿訛順從宋本改正扺黎陽觀下注觀縣名也○按觀下當是黎陽縣近河地名不然畔觀屬東郡觀津屬信都皆不得獨稱觀字又上文言東郡平剛下文言魏郡昭陽皆非縣名乃地名耳朞月自定○朞監本訛基今改正前漢書卷二十九考證"}
{"id": "KR2a0007_030", "series": "KR2a0007", "text": "唐正議大夫行秘書少監琅邪縣開國子顔師古注昔仲尼沒而㣲言絶七十子喪而大義乖故春秋分為五詩分為四易有數家之傳戰國從衡真偽分爭諸子之言紛然殽亂至秦患之乃燔滅文章以愚黔首漢興改秦之敗大收篇籍廣開獻書之路迄孝武世書缺簡脱禮壞樂崩聖上喟然而稱曰朕甚閔焉於是建臧書之䇿置寫書之官下及諸子傳説皆充祕府至成帝時以書頗散亡使謁者陳農求遺書於天下詔光祿大夫劉向校經傳諸子詩賦步兵校尉任宏校兵書太史令尹咸校數術侍醫李柱國校方技每一書已向輙條其篇目撮其指意録而奏之會向卒哀帝復使向子侍中奉車都尉歆卒父業歆於是總羣書而奏其七畧故有輯畧有六蓺畧有諸子畧有詩賦畧有兵書畧有術數畧有方技畧今刪其要以備篇籍易經十二篇施孟梁丘三家易傳周氏二篇服氏二篇楊氏二篇蔡公二篇韓氏二篇王氏二篇丁氏八篇古五子十八篇淮南道訓二篇古雜八十篇雜災異三十五篇神輸五篇圖一孟氏京房十一篇災異孟氏京房六十六篇五鹿充宗畧説三篇京氏段嘉十二篇章句施孟梁丘氏各二篇凡易十三家二百九十四篇易曰宓戲氏仰觀象於天俯觀法於地觀鳥獸之文與地之宜近取諸身逺取諸物於是始作八卦以通神明之徳以類萬物之情至于殷周之際紂在上位逆天暴物文王以諸侯順命而行道天人之占可得而効於是重易六爻作上下篇孔氏為之彖象繫辭文言序卦之屬十篇故曰易道深矣人更三聖世歴三古及秦燔書而易為筮卜之事傳者不絶漢興田何傳之訖于宣元有施孟梁丘京氏列於學官而民間有費髙二家之説劉向以中古文易經校施孟梁丘經或脱去無咎悔亡唯費氏經與古文同尚書古文經四十六卷經二十九卷傳四十一篇歐陽章句三十一巻大小夏侯章句各二十九卷大小夏侯解故二十九篇歐陽説義二篇劉向五行傳記十一巻許商五行傳記一篇周書七十一篇議奏四十二篇凡書九家四百一十二篇易曰河出圖雒出書聖人則之故書之所起遠矣至孔子篹焉上斷於堯下訖于秦凡百篇而為之序言其作意秦燔書禁學濟南伏生獨壁臧之漢興亡失求得二十九篇以教齊魯之間訖孝宣世有歐陽大小夏侯氏立於學官古文尚書者出孔子壁中武帝末魯共王壞孔子宅欲以廣其宫而得古文尚書及禮記論語孝經凡數十篇皆古字也共王往入其宅聞鼔琴瑟鐘磬之音於是懼乃止不壞孔安國者孔子後也悉得其書以考二十九篇得多十六篇安國獻之遭巫蠱事未列于學官劉向以中古文校歐陽大小夏侯三家經文酒誥脱簡一召誥脱簡二率簡二十五字者脱亦二十五字簡二十二字者脱亦二十二字文字異者七百有餘脱字數十書者古之號令號令於衆其言不立具則聽受施行者弗曉古文讀應爾雅故解古今語而可知也詩經二十八卷魯齊韓三家魯故二十五卷魯説二十八巻齊后氏故二十巻齊孫氏故二十七卷齊后氏傳三十九巻齊孫氏傳二十八巻齊雜記十八巻韓故三十六卷韓内傳四巻韓外傳六巻韓説四十一巻毛詩二十九巻毛詩故訓傳三十卷凡詩六家四百一十六巻書曰詩言志歌詠言故哀樂之心感而歌詠之聲發誦其言謂之詩詠其聲謂之歌故古有采詩之官王者所以觀風俗知得失自考正也孔子純取周詩上采殷下取魯凡三百五篇遭秦而全者以其諷誦不獨在竹帛故也漢興魯申公為詩訓故而齊轅固燕韓生皆為之傳或取春秋采雜説咸非其本義與不得已魯最為近之三家皆列於學官又有毛公之學自謂子夏所傳而河間獻王好之未得立禮古經五十六巻經七十篇記百三十一篇明堂隂陽三十三篇王史氏二十一篇曲臺后倉九篇中庸説二篇明堂隂陽説五篇周官經六篇周官傳四篇軍禮司馬法百五十五篇古封禪羣祀二十二篇封禪議對十九篇漢封禪羣祀三十六篇議奏三十八篇凡禮十三家五百五十五篇易曰有夫婦父子君臣上下禮義有所錯而帝王質文世有損益至周曲為之防事為之制故曰禮經三百威儀三千及周之衰諸侯将踰法度惡其害已皆滅去其籍自孔子時而不具至秦大壞漢興魯髙堂生傳士禮十七篇訖孝宣世后倉最明戴徳戴聖慶普皆其弟子三家立於學官禮古經者出於魯淹中及孔氏學七十篇文相似多三十九篇及明堂隂陽王史氏記所見多天子諸侯卿大夫之制雖不能備猶瘉倉等推士禮而致於天子之説樂記二十三篇王禹記二十四篇雅歌詩四篇雅琴趙氏七篇雅琴師氏八篇雅琴龍氏九十九篇凡樂六家百六十五篇易曰先王作樂崇徳殷薦之上帝以享祖考故自黄帝下至三代樂各有名孔子曰安上治民莫善於禮移風易俗莫善於樂二者相與並行周衰俱壞樂尤㣲眇以音律為節又為鄭衛所亂故無遺法漢興制氏以雅樂聲律世在樂官頗能紀其鏗鏘鼔舞而不能言其義六國之君魏文侯最為好古孝文時得其樂人竇公獻其書乃周官大宗伯之大司樂章也武帝時河間獻王好儒與毛生等共采周官及諸子言樂事者以作樂記獻八佾之舞與制氏不相逺其内史丞王定傳之以授常山王禹禹成帝時為謁者數言其義獻二十四巻記劉向校書得樂記二十三篇與禹不同其道􁋚以益㣲春秋古經十二篇經十一巻左氏傳三十巻公羊傳十一巻穀梁傳十一巻鄒氏傳十一巻夾氏傳十一巻左氏㣲二篇鐸氏㣲三篇張氏㣲十篇虞氏㣲傳二篇公羊外傳五十篇穀梁外傳二十篇公羊章句三十八篇穀梁章句三十三篇公羊雜記八十三篇公羊顔氏記十一篇公羊董仲舒治獄十六篇議奏三十九篇國語二十一篇新國語五十四篇世本十五篇戰國策三十三篇奏事二十篇楚漢春秋九篇太史公百三十篇馮商所續太史公七篇太古以來年紀二篇漢著記百九十卷漢大年紀五篇凡春秋二十三家九百四十八篇古之王者世有史官君舉必書所以慎言行昭法式也左史記言右史記事事為春秋言為尚書帝王靡不同之周室既㣲載籍殘缺仲尼思存前聖之業乃稱曰夏禮吾能言之杞不足徵也殷禮吾能言之宋不足徵也文獻不足故也足則吾能徵之矣以魯周公之國禮文備物史官有法故與左丘明觀其史記據行事仍人道因興以立功敗以成罸假日月以定歴數藉朝聘以正禮樂有所襃諱貶損不可書見口授弟子弟子退而異言丘明恐弟子各安其意以失其真故論本事而作傳明夫子不以空言説經也春秋所貶損大人當世君臣有威權勢力其事實皆形於傳是以隐其書而不宣所以免時難也及末世口説流行故有公羊穀梁鄒夾之傳四家之中公羊穀梁立於學官鄒氏無師夾氏未有書論語古二十一篇齊二十二篇魯二十篇傳十九篇齊説二十九篇魯夏侯説二十一篇魯安昌侯説二十一篇魯王駿説二十篇燕傳説三卷議奏十八篇孔子家語二十七巻孔子三朝七篇孔子徒人圖法二巻凡論語十二家二百二十九篇論語者孔子應答弟子時人及弟子相與言而接聞於夫子之語也當時弟子各有所記夫子既卒門人相與輯而論篹故謂之論語漢興有齊魯之説傳齊論者昌邑中尉王吉少府宋畸御史大夫貢禹尚書令五鹿充宗膠東庸生唯王陽名家傳魯論語者常山都尉龔奮長信少府夏侯勝丞相韋賢魯扶卿前将軍蕭望之安昌侯張禹皆名家張氏最後而行於世孝經古孔氏一篇孝經一篇長孫氏説二篇江氏説一篇翼氏説一篇后氏説一篇雜傳四篇安昌侯說一篇五經雜議十八篇爾雅三巻二十篇小雅一篇古今字一卷弟子職一篇說三篇凡孝經十一家五十九篇孝經者孔子為曾子陳孝道也夫孝天之經地之義民之行也舉大者言故曰孝經漢興長孫氏博士江翁少府后倉諌大夫翼奉安昌侯張禹傳之各自名家經文皆同唯孔氏壁中古文為異父母生之續莫大焉故親生之膝下諸家説不安處古文字讀皆異史籀十五篇八體六技蒼頡一篇凡將一篇急就一篇元尚一篇訓纂一篇别字十三篇蒼頡傳一篇揚雄蒼頡訓纂一篇杜林蒼頡訓纂一篇杜林蒼頡故一篇凡小學十家四十五篇易曰上古結繩以治後世聖人易之以書契百官以治萬民以察蓋取諸夬夬揚于王庭言其宣揚於王者朝廷其用最大也古者八歲入小學故周官保氏掌飬國子教之六書謂象形象事象意象聲轉注假借造字之本也漢興蕭何草律亦著其法曰太史試學童能諷書九千字以上乃得為史又以六體試之課最者以為尚書御史史書令史吏民上書字或不正輙舉劾六體者古文竒字篆書𨽻書繆篆蟲書皆所以通知古今文字摹印章書幡信也古制書必同文不知則闕問諸故老至於衰世是非無正人用其私故孔子曰吾猶及史之闕文也今亡矣夫蓋傷其􁋚不正史籀篇者周時史官教學童書也與孔氏壁中古文異體蒼頡七章者秦丞相李斯所作也爰歴六章者車府令趙髙所作也博學七章者太史令胡母敬所作也文字多取史籕篇而篆體復頗異所謂秦篆者也是時始建𨽻書矣起於官獄多事茍趨省易施之於徒𨽻也漢興閭里書師合蒼頡爰歴博學三篇斷六十字以為一章凡五十五章并為蒼頡篇武帝時司馬相如作凡將篇無復字元帝時黄門令史游作急就篇成帝時將作大匠李長元尚篇皆蒼頡中正字也凡將則頗有出矣至元始中徵天下通小學者以百數各令記字於庭中揚雄取其有用者以作訓纂篇順續蒼頡又易蒼頡中重復之字凡八十九章臣復續揚雄作十三章凡一百三章無復字六蓺羣書所載畧備矣蒼頡多古字俗師失其讀宣帝時徴齊人能正讀者張敞從受之傳至外孫之子杜林為作訓故并列焉凡六蓺一百三家三千一百二十三篇六蓺之文樂以和神仁之表也詩以正言義之用也禮以明體明者著見故無訓也書以廣聽知之術也春秋以斷事信之符也五者蓋五常之道相須而備而易為之原故曰易不可見則乾坤或幾乎息矣言與天地為終始也至於五學世有變改猶五行之更用事焉古之學者耕且飬三年而通一蓺存其大體玩經文而已是故用日少而畜徳多三十而五經立也後世經傳既已乖離博學者又不思多聞闕疑之義而務碎義逃難便辭巧説破壞形體説五字之文至於二三萬言後進彌以馳逐故幼童而守一蓺白首而後能言安其所習毁所不見終以自蔽此學者之大患也序六蓺為九種晏子八篇子思二十三篇曾子十八篇漆雕子十三篇宓子十六篇景子三篇世子二十一篇魏文侯六篇李克七篇公孫尼子二十八篇孟子十一篇孫卿子三十三篇芊子十八篇内業十五篇周史六弢六篇周政六篇周法九篇河間周制十八篇讕言十篇功議四篇寗越一篇王孫子一篇公孫固一篇李氏春秋二篇羊子四篇董子一篇俟子一篇徐子四十二篇魯仲連子十四篇平原老七篇虞氏春秋十五篇髙祖傳十三篇陸賈二十三篇劉敬三篇孝文傳十一篇賈山八篇太常蓼侯孔臧十篇賈誼五十八篇河間獻王對上下三雍宫三篇董仲舒百二十三篇兒寛九篇公孫宏十篇終軍八篇吾丘壽王六篇虞丘説一篇莊助四篇臣彭四篇鉤盾兄從李步昌八篇儒家言十八篇桓寛鹽鐵論六十篇劉向所序六十七篇揚雄所序三十八篇右儒五十三家八百三十六篇儒家者流蓋出於司徒之官助人君順隂陽明教化者也游文於六經之中留意於仁義之際祖述堯舜憲章文武宗師仲尼以重其言於道最為髙孔子曰如有所譽其有所試唐虞之隆殷周之盛仲尼之業已試之效者也然惑者既失精㣲而辟者又隨時抑揚違離道本茍以譁衆取寵後進循之是以五經乖析儒學􁋚衰此辟儒之患伊尹五十一篇太公二百三十七篇謀八十一篇言七十一篇兵八十五篇辛甲二十九篇鬻子二十二篇筦子八十六篇老子鄰氏經傳四篇老子𫝊氏經説三十七篇老子徐氏經説六篇劉向説老子四篇文子九篇蜎子十三篇關尹子九篇莊子五十二篇列子八篇老成子十八篇長盧子九篇王狄子一篇公子牟四篇田子二十五篇老萊子十六篇黔婁子四篇宮孫子二篇鶡冠子一篇周訓十四篇黄帝四經四篇黄帝銘六篇黄帝君臣十篇雜黄帝五十八篇力牧二十二篇孫子十六篇㨗子二篇曹羽二篇郎中嬰齊十二篇臣君子二篇鄭長者一篇楚子三篇道家言二篇右道三十七家九百九十三篇道家者流蓋出於史官歴記成敗存亡禍福古今之道然後知秉要執本清虚以自守卑弱以自持此君人南面之術也合於堯之克攘易之嗛嗛一謙而四益此其所長也及放者為之則欲絶去禮學兼棄仁義曰獨任清虚可以為治宋司星子韋三篇公檮生終始十四篇公孫發二十二篇鄒子四十九篇鄒子終始五十六篇乗丘子五篇杜文公五篇黄帝泰素二十篇南公三十一篇容成子十四篇張蒼十六篇鄒奭子十二篇閭丘子十三篇馮促十三篇將鉅子五篇五曹官制五篇周伯十一篇衞侯官十二篇于長天下忠臣九篇公孫渾邪十五篇雜隂陽三十八篇右隂陽二十一家三百六十九篇隂陽家者流蓋出於羲和之官敬順昊天歴象日月星辰敬授民時此其所長也及拘者為之則牽於禁忌泥於小數舍人事而任鬼神李子三十二篇商君二十九篇申子六篇處子九篇慎子四十二篇韓子五十五篇游棣子一篇鼂錯三十一篇燕十事十篇法家言二篇右法十家二百一十七篇法家者流蓋出於理官信賞必罸以輔禮制易曰先王以明罸飭法此其所長也及刻者為之則無教化去仁愛專任刑法而欲以致治至於殘害至親傷恩薄厚鄧析二篇尹文子一篇公孫龍子十四篇成公生五篇惠子一篇黄公四篇毛公九篇右名七家三十六篇名家者流蓋出於禮官古者名位不同禮亦異數孔子曰必也正名乎名不正則言不順言不順則事不成此其所長也及譥者為之則茍鉤鈲析亂而已尹佚二篇田俅子三篇我子一篇隨巢子六篇胡非子三篇墨子七十一篇右墨六家八十六篇墨家者流蓋出於清廟之守茅屋采椽是以貴儉飬三老五更是以兼愛選士大射是以上賢宗祀嚴父是以右鬼順四時而行是以非命以孝視天下是以上同此其所長也及蔽者為之見儉之利因以非禮推兼愛之意而不知别親疏蘇子三十一篇張子十篇龎煖二篇闕子一篇國筮子十七篇秦零陵令信一篇蒯子五篇鄒陽七篇主父偃二十八篇徐樂一篇莊安一篇待詔金馬聊蒼三篇右從横十二家百七篇從横家者流蓋出於行人之官孔子曰誦詩三百使於四方不能顓對雖多亦奚以為又曰使乎使乎言其當權事制宜受命而不受辭此其所長也及邪人為之則上詐諼而棄其信孔甲盤盂二十六篇大􁦊三十七篇伍子胥八篇子晩子三十五篇由余三篇尉繚二十九篇尸子二十篇呂氏春秋二十六篇淮南内二十一篇淮南外三十三篇東方朔二十篇伯象先生一篇荆軻論五篇吳子一篇公孫尼一篇博士臣賢對一篇臣說三篇解子簿書三十五篇推雜書八十七篇雜家言一篇右雜二十家四百三篇雜家者流蓋出於議官兼儒墨合名法知國體之有此見王治之無不貫此其所長也及盪者為之則漫羡而無所歸心神農二十篇野老十七篇宰氏十七篇董安國十六篇尹都尉十四篇趙氏五篇汜勝之十八篇王氏六篇蔡癸一篇右農九家百一十四篇農家者流蓋出於農稷之官播百穀勸耕桑以足衣食故八政一曰食二曰貨孔子曰所重民食此其所長也及鄙者為之以為無所事聖王欲使君臣並耕誖上下之序伊尹說二十七篇鬻子說十九篇周考七十六篇青史子五十七篇師曠六篇務成子十一篇宋子十八篇天乙三篇黄帝說四十篇封禪方説十八篇待詔臣饒心術二十五篇待詔臣安成未央術一篇臣壽周紀七篇虞初周說九百四十三篇百家百三十九巻右小説十五家千三百八十篇小說家者流蓋出於稗官街談巷語道聴塗説者之所造也孔子曰雖小道必有可觀者焉致遠恐泥是以君子弗為也然亦弗滅也閭里小知者之所及亦使綴而不忘如或一言可采此亦芻蕘狂夫之議也凡諸子百八十九家四千三百二十四篇諸子十家其可觀者九家而已皆起於王道既㣲諸侯力政時君世主好惡殊方是以九家之術蠭出並作各引一端崇其所善以此馳説取合諸侯其言雖殊辟猶水火相滅亦相生也仁之與義敬之與和相反而皆相成也易曰天下同歸而殊塗一致而百慮今異家者各推所長窮知究慮以明其指雖有蔽短合其要歸亦六經之支與流裔使其人遭明王聖主得其所折中皆股肱之材已仲尼有言禮失而求諸野方今去聖乆逺道術缺廢無所更索彼九家者不猶瘉於野乎若能修六蓺之術而觀此九家之言舍短取長則可以通萬方之畧矣屈原賦二十五篇唐勒賦四篇宋玉賦十六篇趙幽王賦一篇莊夫子賦二十四篇賈誼賦七篇枚乗賦九篇司馬相如賦二十九篇淮南王賦八十二篇淮南王羣臣賦四十四篇太常蓼侯孔臧賦二十篇陽丘侯劉隁賦十九篇吾丘壽王賦十五篇蔡甲賦一篇上所自造賦二篇兒寛賦二篇光禄大夫張子僑賦三篇陽成侯劉徳賦九篇劉向賦三十三篇王襃賦十六篇右賦二十家三百六十一篇陸賈賦三篇枚臯賦百二十篇朱建賦二篇常侍郎莊怱竒賦十一篇嚴助賦三十五篇朱買臣賦三篇宗正劉辟彊賦八篇司馬遷賦八篇郎中臣嬰齊賦十篇臣説賦九篇臣吾賦十八篇遼東太守蘇季賦一篇蕭望之賦四篇河内太守徐明賦三篇給事黄門侍郎李息賦九篇淮陽憲王賦二篇揚雄賦十二篇待詔馮商賦九篇博士弟子杜參賦二篇車郎張豐賦三篇驃騎將軍朱宇賦三篇右賦二十一家二百七十四篇孫卿賦十篇秦時雜賦九篇李思孝景皇帝頌十五篇廣川惠王越賦五篇長沙王羣臣賦三篇魏内史賦二篇東暆令延年賦七篇衛士令李忠賦二篇張偃賦二篇賈充賦四篇張仁賦六篇秦充賦二篇李步昌賦二篇侍郎謝多賦十篇平陽公主舍人周長孺賦二篇雒陽錡華賦九篇眭𢎞賦一篇别栩陽賦五篇臣昌市賦六篇臣義賦二篇黄門書者假史王商賦十三篇侍中徐博賦四篇黄門書者王廣吕嘉賦五篇漢中都尉丞華龍賦二篇左馮翊史路恭賦八篇右賦二十五家百三十六篇客主賦十八篇雜行出及頌徳賦二十四篇雜四夷及兵賦二十篇雜中賢失意賦十二篇雜思慕悲哀死賦十六篇雜鼓琴劒戲賦十三篇雜山陵水泡雲氣雨旱賦十六篇雜禽獸六畜昆蟲賦十八篇雜器械草木賦三十三篇大雜賦三十四篇成相雜辭十一篇隐書十八篇右雜賦十二家二百三十三篇髙祖歌詩二篇泰一雜甘泉壽宫歌詩十四篇宗廟歌詩五篇漢興以來兵所誅滅歌詩十四篇出行廵狩及游歌詩十篇臨江王及愁思節士歌詩四篇李夫人及幸貴人歌詩三篇詔賜中山靖王子噲及孺子妾冰未央材人歌詩四篇吳楚汝南歌詩十五篇燕代謳鴈門雲中隴西歌詩九篇邯鄲河間歌詩四篇齊鄭歌詩四篇淮南歌詩四篇左馮翊秦歌詩三篇京兆尹秦歌詩五篇河東蒲反歌詩一篇黄門倡車忠等歌詩十五篇雜各有主名歌詩十篇雜歌詩九篇雒陽歌詩四篇河南周歌詩七篇河南周歌聲曲折七篇周謡歌詩七十五篇周謡歌詩聲曲折七十五篇諸神歌詩三篇送迎靈頌歌詩三篇周歌詩二篇南郡歌詩五篇右歌詩二十八家三百一十四篇凡詩賦百六家千三百一十八篇傳曰不歌而誦謂之賦登髙能賦可以為大夫言感物造耑材知深美可與圖事故可以為列大夫也古者諸侯卿大夫交接鄰國以㣲言相感當揖讓之時必稱詩以諭其志蓋以别賢不肖而觀盛衰焉故孔子曰不學詩無以言也春秋之後周道􁋚壞聘問歌詠不行於列國學詩之士逸在布衣而賢人失志之賦作矣大儒孫卿及楚臣屈原離讒憂國皆作賦以風咸有惻隐古詩之義其後宋玉唐勒漢興枚乗司馬相如下及揚子雲競為侈麗閎衍之詞沒其風諭之義是以揚子悔之曰詩人之賦麗以則辭人之賦麗以淫如孔氏之門人用賦也則賈誼登堂相如入室矣如其不用何自孝武立樂府而采歌謡於是有代趙之謳秦楚之風皆感於哀樂緣事而發亦可以觀風俗知薄厚云序詩賦為五種吳孫子兵法八十二篇齊孫子八十九篇公孫鞅二十七篇吳起四十八篇范蠡二篇大夫種二篇李子十篇娷一篇兵春秋三篇龎煖三篇兒良一篇廣武君一篇韓信三篇右兵權謀十三家二百五十九篇權謀者以正守國以竒用兵先計而後戰兼形勢包隂陽用技巧者也楚兵法七篇蚩尤二篇孫軫五篇繇叙二篇王孫十六篇尉繚三十一篇魏公子二十一篇景子十三篇李良三篇丁子一篇項王一篇右兵形勢十一家九十二篇圖十八卷形勢者靁動風舉後發而先至離合背鄉變化無常以輕疾制敵者也太壹兵法一篇天一兵法三十五篇神農兵法一篇黄帝十六篇封胡五篇風后十三篇力牧十五篇鵊治子一篇鬼容區三篇地典六篇孟子一篇東父三十一篇師曠八篇萇宏十五篇别成子望軍氣六篇辟兵威勝方七十篇右隂陽十六家二百四十九篇圖十卷隂陽者順時而發推刑徳隨斗擊因五勝假鬼神而為助者也鮑子兵法十篇伍子胥十篇公勝子五篇苖子五篇逢門射法二篇隂通成射法十一篇李將軍射法三篇魏氏射法六篇彊弩將軍王圍射法五卷望逺連弩射法具十五篇護軍射師王賀射書五篇蒲苴子弋法四篇劔道三十八篇手搏六篇雜家兵法五十七篇蹵􁚚二十五篇右兵技巧十三家百九十九篇技巧者習手足便器械積機關以立攻守之勝者也凡兵書五十三家七百九十篇圖四十三卷兵家者蓋出古司馬之職王官之武備也洪範八政八曰師孔子曰為國者足食足兵以不教民戰是謂棄之明兵之重也易曰古者弦木為弧剡木為矢弧矢之利以威天下其用上矣後世燿金為刃割革為甲器械甚備下及湯武受命以師克亂而濟百姓動之以仁義行之以禮讓司馬法是其遺事也自春秋至於戰國出竒設伏變詐之兵並作漢興張良韓信序次兵法凡百八十二家刪取要用定著三十五家諸吕用事而盜取之武帝時軍政楊僕捃摭遺逸紀奏兵録猶未能備至于孝成命任宏論次兵書為四種泰壹雜子星二十八卷五殘雜變星二十一卷黄帝雜子氣三十三篇常從日月星氣二十一卷皇公雜子星二十二卷淮南雜子星十九卷泰壹雜子雲雨三十四卷國章觀霓雲雨三十四卷泰階六符一卷金度玉衡漢五星客流出入八篇漢五星彗客行事占驗八卷漢日旁氣行事占驗三卷漢流星行事占驗八卷漢日旁氣行占驗十三卷漢日食月暈雜變行事占驗十三卷海中星占驗十二卷海中五星經雜事二十二卷海中五星順逆二十八卷海中二十八宿國分二十八卷海中二十八宿臣分二十八卷海中日月彗虹雜占十八卷圖書祕記十七篇右天文二十一家四百四十五卷天文者序二十八宿步五星日月以紀吉凶之象聖王所以參政也易曰觀乎天文以察時變然星事􁈌悍非湛密者弗能由也夫觀景以譴形非明王亦不能服聴也以不能由之臣諫不能聴之主此所以兩有患也黄帝五家歴三十三卷顓頊歴二十一卷顓頊五星歴十四卷日月宿歴十三卷夏殷周魯歴十四卷天歴大歴十八卷漢元殷周諜歴十七卷耿昌月行帛圖二百三十二卷耿昌月行度二巻傳周五星行度三十九卷律歴數法三卷自古五星宿紀三十卷太歲謀日晷二十九卷帝王諸侯世譜二十卷古來帝王年譜五卷日晷書三十四卷許商筭術二十六卷杜忠筭術十六卷右歴譜十八家六百六卷歴譜者序四時之位正分至之節會日月五星之辰以考寒暑殺生之實故聖王必正歴數以定三統服色之制又以探知五星日月之會凶阨之患吉隆之喜其術皆出焉此聖人知命之術也非天下之至材其孰與焉道之亂也患出於小人而强欲知天道者壞大以為小削逺以為近是以道術破碎而難知也泰一隂陽二十三卷黄帝隂陽二十五巻黄帝諸子論隂陽二十五巻諸王子論隂陽二十五卷太元隂陽二十六卷三典隂陽談論二十七卷神農大幽五行二十七卷四時五行經二十六卷猛子閭昭二十五巻陰陽五行時令十九巻堪輿金匱十四巻務成子災異應十四巻十二典災異應十二巻鍾律災應二十六卷鍾律叢辰日苑二十二卷鍾律消息二十九卷黄鍾七巻天一六卷泰一二十九卷刑徳七卷風鼓六甲二十四巻風后孤虚二十卷六合隨典二十五卷轉位十二神二十五巻羡門式法二十卷羡門式二十卷文解六甲十八巻文解二十八宿二十八卷五音竒胲用兵二十三卷五音竒胲刑徳二十一卷五音定名十五卷右五行三十一家六百五十二卷五行者五常之形氣也書云初一曰五行次二曰羞用五事言進用五事以順五行也貌言視聴思心失而五行之序亂五星之變作皆出於律歴之數而分為一者也其法亦起五徳終始推其極則無不至而小數家因此以為吉凶而行於世􁋚以相亂龜書五十二巻夏龜二十六卷南龜書二十八卷巨龜三十六卷雜龜十六卷蓍書二十八卷周易三十八卷周易明堂二十六卷周易隨曲射匿五十卷大筮衍易二十八卷大次雜易三十卷䑕序卜黄二十五卷於陵欽易吉凶二十三卷任良易旗七十一卷易卦八具右蓍龜十五家四百一卷蓍龜者聖人之所用也書曰女則有大疑謀及卜筮易曰定天下之吉凶成天下之亹亹者莫善於蓍龜是故君子將有為也將有行也問焉而以言其受命也如嚮無有逺近幽深遂知來物非天下之至精其孰能與於此及至衰世解於齊戒而婁煩卜筮神明不應故筮瀆不告易以為忌龜厭不吿詩以為刺黄帝長栁占夢十一卷甘徳長栁占夢二十卷武禁相衣器十四卷嚏耳鳴雜占十六卷禎祥變怪二十一卷人鬼精物六畜變怪二十一巻變怪誥咎十三卷執不祥劾鬼物八卷請官除訞祥十九卷禳祀天文十八卷請禱致福十九卷請雨止雨二十六卷泰壹雜子候歲二十二卷子贛雜子候歲二十六卷五法積貯寶藏二十三卷神農敎田相土耕種十四卷昭明子釣種生魚鼈八卷種樹臧果相蠶十三卷右雜占十八家三百一十三卷雜占者紀百事之象候善惡之徵易曰占事知來衆占非一而夢為大故周有其官而詩載熊羆虺蛇衆魚旐旟之夢著明大人之占以考吉凶蓋參卜筮春秋之説訞也曰人之所忌其氣炎以取之訞由人興也人失常則訞興人無釁焉訞不自作故曰徳勝不祥義厭不惠桑穀共生太戊以興雊雉登鼎武丁為宗然惑者不稽諸躬而忌訞之見是以詩刺召彼故老訊之占夢傷其舍本而憂末不能勝凶咎也山海經十三篇國朝七卷宮宅地形二十巻相人二十四卷相寶劒刀二十卷相六畜三十八卷右形法六家百二十二巻形法者大舉九州之埶以立城郭室舍形人及六畜骨法之度數器物之形容以求其聲氣貴賤吉凶猶律有長短而各徵其聲非有鬼神數自然也然形與氣相首尾亦有有其形而無其氣有其氣而無其形此精㣲之獨異也凡數術百九十家二千五百二十八巻數術者皆明堂羲和史卜之職也史官之廢久矣其書既不能具雖有其書而無其人易曰茍非其人道不虚行春秋時魯有梓慎鄭有禆竈晉有卜偃宋有子韋六國時楚有甘公魏有石申夫漢有唐都庶得麤觕蓋有因而成易無因而成難故因舊書以序數術為六種黄帝内經十八卷外經三十七卷扁鵲内經九巻外經十二巻白氏内經三十八巻外經三十六巻旁篇二十五卷右醫經七家二百一十六巻醫經者原人血脉經落骨髓陰陽表裏以起百病之本死生之分而用度箴石湯火所施調百藥齊和之所宜至齊之徳猶慈石取鐵以物相使拙者失理以瘉為劇以死為生五藏六府痺十二病方三十卷五藏六府疝十六病方四十卷五藏六府癉十二病方四十巻風寒熱十六病方二十六巻泰始黄帝扁鵲俞拊方二十三卷五藏傷中十一病方三十一卷客疾五藏狂顛病方十七卷金創瘲瘛方三十卷婦人嬰兒方十九卷湯液經法三十二卷神農黄帝食禁七卷右經方十一家二百七十四巻經方者本草石之寒溫量疾病之淺深假藥味之滋因氣感之宜辯五苦六辛致水火之齊以通閉解結反之於平及失其宜者以熱益熱以寒增寒精氣内傷不見於外是所獨失也故諺曰有病不治常得中醫容成隂道二十六卷務成子隂道三十六卷堯舜隂道二十三卷湯盤庚隂道二十卷天老雜子隂道二十五卷天一隂道二十四巻黄帝三王飬陽方二十卷三家内房有子方十七巻右房中八家百八十六卷房中者情性之極至道之際是以聖王制外樂以禁内情而為之節文傳曰先王之作樂所以節百事也樂而有節則和平壽考及迷者弗顧以生疾而隕性命宓戲雜子道二十篇上聖雜子道二十六卷道要雜子十八巻黄帝雜子步引十二卷黄帝岐伯按摩十卷黄帝雜子芝菌十八卷黄帝雜子十九家方二十一卷泰壹雜子十五家方二十二卷神農雜子技道二十三卷泰壹雜子黄冶三十一巻右神􁦆十家二百五巻神􁦆者所以保性命之真而游求於其外者也聊以盪意平心同死生之域而無怵惕於胷中然而或者專以為務則誕欺怪迂之文彌以益多非聖王之所以教也孔子曰索隐行怪後世有述焉吾不為之矣凡方技三十六家八百六十八卷方技者皆生生之具王官之一守也大古有岐伯俞拊中世有扁鵲秦和蓋論病以及國原診以知政漢興有倉公今其技術晻昧故論其書以序方技為四種大凡書六略三十八種五百九十六家萬三千二百六十九卷前漢書巻三十考證藝文志大收篇籍廣開獻書之路○按此二句既叙在孝武之前則指髙祖時蕭何收秦圖籍楚元王學詩惠帝時除挾書之令文帝使鼂錯受尚書使博士作王制又置論語孝經爾雅孟子博士即其事也以備篇籍注傳冩脫誤○傳監本訛轉今從舊本改正古五子十八篇自甲子至壬子說易隂陽○按易有先甲後甲先庚後庚已曰之文然古人說易未有以甲子配卦爻者至漢始有律歴志曰日有六甲辰有六子注云六甲之中惟甲寅無子然則後世占易以六辰定六爻亦不自京房始也於是重易六爻作上下篇○王應麟蓺文志考曰重卦之人有四說王輔嗣等以為伏羲鄭康成以為神農孫盛以為夏禹史遷以為文王楊繪曰筮必六十四然後可為舜禹之際曰龜筮協從則何文王重卦之有乎八卦成列象在其中矣因而重之爻在其中矣据此而言重卦之始其在上古乎京房引夫子曰神農重乎八純按王氏紏漢志之失是也但易大傳明曰因而重之即伏羲重為六十四耳王弼之說最當經二十九卷注伏生傳授者○王應麟曰伏生口傳二十八篇後得㤗誓一篇也按㤗誓即偽㤗誓凡漢人所引赤烏白魚等語皆是也故併伏生所傳為二十九卷詩經二十八卷魯齊韓三家注應劭曰申公作魯詩后蒼作齊詩韓嬰作韓詩○按應說非是后蒼傳齊詩者非其始也齊詩始於轅固雅歌詩四篇○王應麟曰晋志杜䕫傳舊雅樂四曲一曰鹿鳴二曰騶虞三曰伐檀四曰文王皆古聲辭此四篇豈即四曲歟魏文侯最為好古孝文時得其樂人竇公注桓譚新論云竇公年百八十嵗云云○按竇公事見正史必得其實但桓譚言百八十嵗則可疑也魏文侯在位三十八年而卒時為周安王十五年自安王十五年計至秦二世三年即已一百八十一年矣又加髙祖十二年惠帝七年髙后八年而孝文始即帝位則是二百零八年也竇公在魏文侯時已為樂工則其年必非甚㓜至見文帝又未必即在元年則其夀蓋二百三四十嵗矣謂之百八十歲可乎急就一篇○隋志作急就章一卷揚雄取其有用者以作訓纂○揚此卷並訛楊今改正孫卿子三十三篇○王應麟曰當作三十二篇後進循之○宋本作修之按文應作循之今從監本筦子八十六篇○按志於道家列太公二百三十七篇謀八十一篇言七十一篇兵八十五篇理不可觧然其書後世失傳或不專言兵法未可知也至管子則其書具在志亦列於道家何耶隋志改列於法家之首是也鄒奭子十二篇齊人號曰雕龍奭○雕監本訛彫從宋本改韓子五十五篇名非韓諸公子使秦○使監本訛吏從汲古閣本改正伍子胥八篇○伍監本訛五今改正天乙三篇天乙謂湯其言非殷時○非監本訛者今改正陽邱侯劉隁賦十九篇○按王子侯表陽邱應作楊邱隁應作偃齊悼惠王之孫共安侯之子也桑穀共生太戊以興○按監本作太戊之興非也從宋本改正前漢書卷三十考證"}
{"id": "KR2a0007_031", "series": "KR2a0007", "text": "唐正議大夫行秘書少監琅邪縣開國子顔師古注陳勝字渉陽城人吳廣字叔陽夏人也勝少時嘗與人傭耕輟耕之壟上悵然甚久曰茍富貴無相忘傭者笑而應曰若為傭耕何富貴也勝太息曰嗟乎燕雀安知鴻鵠之志哉秦二世元年秋七月發閭左戌漁陽九百人勝廣皆為屯長行至蘄大澤鄉㑹天大雨道不通度已失期失期法斬勝廣乃謀曰今亡亦死舉大計亦死等死死國可乎勝曰天下苦秦久矣吾聞二世少子不當立當立者乃公子扶蘇扶蘇以數諫故不得立上使外將兵今或聞無罪二世殺之百姓多聞其賢未知其死項燕為楚將數有功愛士卒楚人憐之或以為在今誠以吾衆為天下倡宜多應者廣以為然廼行卜卜者知其指意曰足下事皆成有功然足下卜之鬼乎勝廣喜念鬼曰此教我先威衆耳廼丹書帛曰陳勝王置人所罾魚腹中卒買魚亨食得書已怪之矣又間令廣之次所旁叢祠中夜構火狐鳴呼曰大楚興陳勝王卒皆夜驚恐旦日卒中往往指目勝廣勝廣素愛人士卒多為用將尉醉廣故數言欲亡忿尉令辱之以激怒其衆尉果笞廣尉劔挺廣起奪而殺尉勝佐之并殺兩尉召令徒屬曰公等遇雨皆已失期當斬藉第令母斬而戌死者固什六七且壯士不死則已死則舉大名耳侯王將相寧有種乎徒屬皆曰敬受令乃詐稱公子扶蘇項燕從民望也袒右稱大楚為壇而盟祭以尉首勝自立為將軍廣為都尉攻大澤鄉拔之收兵而攻蘄蘄下乃令符離人葛嬰將兵徇蘄以東攻銍酇苦柘譙皆下之行收兵比至陳兵車六七百乗騎千餘卒數萬人攻陳陳守令皆不在獨守丞與戰譙門中不勝守丞死乃入據陳數日號召三老豪桀會計事皆曰將軍身被堅執銳伐無道誅暴秦復立楚之社稷功宜為王勝乃立為王號張楚於是諸郡縣苦秦吏暴皆殺其長吏將以應勝廼以廣為假王監諸將以西擊滎陽令陳人武臣張耳陳餘徇趙汝隂人鄧宗徇九江郡當此時楚兵數千人為聚者不可勝數葛嬰至東城立襄彊為楚王後聞勝已立因殺襄彊還報至陳勝殺嬰令魏人周市北徇魏地廣圍滎陽李由為三川守守滎陽廣不能下勝徴國之豪桀與計以上蔡人房君蔡賜為上柱國周文陳賢人也嘗為項燕軍視日事春申君自言習兵勝與之將軍印西撃秦行收兵至闗車千乘卒十萬至戲軍焉秦令少府章邯免驪山徒人奴産子悉發以擊楚軍大敗之周文走出闗止屯曹陽二月餘章邯追敗之復走黽池十餘日章邯擊大破之周文自剄軍遂不戰武臣至邯鄲自立為趙王陳餘為大將軍張耳召騷為左右丞相勝怒捕繋武臣等家室欲誅之柱國曰秦未亡而誅趙王將相家屬此生一秦不如因立之勝乃遣使者賀趙而徙繋武臣等家屬宫中而封張耳子敖為成都君趣趙兵亟入闗趙王將相相與謀曰王王趙非楚意也楚已誅秦必加兵於趙計莫如母西兵使使北徇燕地以自廣趙南據大河北有燕代楚雖勝秦不敢制趙若不勝秦必重趙趙承秦楚之敝可以得志於天下趙王以為然因不西兵而遣故上谷卒史韓廣將兵北徇燕燕地貴人豪桀謂韓廣曰楚趙皆已立王燕雖小亦萬乘之國也願將軍立為王韓廣曰廣母在趙不可燕人曰趙方西憂秦南憂楚其力不能禁我且以楚之强不敢害趙王將相之家今趙獨安敢害將軍家乎韓廣以為然乃自立為燕王居數月趙奉燕王母家屬歸之是時諸將徇地者不可勝數周市北至狄狄人田儋殺狄令自立為齊王反擊周市市軍散還至魏地立魏後故甯陵君咎為魏王咎在勝所不得之魏魏地已定欲立周市為王市不肯使者五反勝乃立甯陵君為魏王遣之國周市為相將軍田臧等相與謀曰周章軍已破秦兵且至我守滎陽城不能下秦軍至必大敗不如少遺兵足以守滎陽悉精兵迎秦軍今假王驕不知兵權不可與計非誅之事恐敗因相與矯陳王令以誅呉廣獻其首於勝勝使賜田臧楚令尹印使為上將田臧廼使諸將李歸等守滎陽城自以精兵西迎秦軍於敖倉與戰田臧死軍破章邯進撃李歸等滎陽下破之李歸死陽城人鄧說將兵居郯章邯别將撃破之鄧說走陳銍人五逄將兵居許章邯擊破之五逄亦走陳勝誅鄧說勝初立時凌人秦嘉銍人董緤符離人朱雞石取慮人鄭布徐人丁疾等皆特起將兵圍東海守於郯勝聞廼使武平君畔為將軍監郯下軍秦嘉自立為大司馬惡屬人告軍吏曰武平君年少不知兵事勿聽因矯以王命殺武平君畔章邯已破五逄擊陳柱國房君死章邯又進擊陳西張賀軍勝出臨戰軍破張賀死臘月勝之汝隂還至下城父其御莊賈殺勝以降秦𦵏碭諡曰隐王勝故涓人將軍呂臣為蒼頭軍起新陽攻陳下之殺莊賈復以陳為楚初勝令銍人宋留將兵定南陽入武闗留已徇南陽聞勝死南陽復為秦宋留不能入武闗廼東至新蔡遇秦軍宋留以軍降秦秦傳留至咸陽車裂留以徇秦嘉等聞勝軍敗廼立景駒為楚王引兵之方與欲擊秦軍濟隂下使公孫慶使齊王欲與并力俱進齊王曰陳王戰敗未知其死生楚安得不請而立王公孫慶曰齊不請楚而立王楚何故請齊而立王且楚首事當令於天下田儋殺公孫慶秦左右校復攻陳下之呂將軍走徼兵復聚與番盜英布相遇攻擊秦左右校破之青波復以陳為楚會項梁立懐王孫心為楚王陳勝王凡六月初為王其故人嘗與傭耕者聞之乃之陳叩宫門曰吾欲見渉宫門令欲縛之自辯數乃置不肯為通勝出遮道而呼渉廼召見載與歸入宫見殿屋帷帳客曰夥渉之為王沈沈者楚人謂多為夥故天下傳之夥渉為王由陳渉始客出入愈益發舒言勝故情或言客愚無知專妄言輕威勝斬之諸故人皆自引去由是無親勝者以朱防為中正胡武為司過主司羣臣諸將徇地至令之不是者繫而罪之以苛察為忠其所不善者不下吏輙自治勝信用之諸將以故不親附此其所以敗也勝雖已死其所置遣侯王將相竟亡秦髙祖時為勝置守冢於碭至今血食王莽敗廼絶項籍字羽下相人也初起年二十四其季父梁梁父即楚名將項燕者也家世楚將封於項故姓項氏籍少時學書不成去學劔又不成去梁怒之籍曰書足記姓名而已劒一人敵不足學學萬人敵耳於是梁竒其意乃教以兵法籍大喜略知其意又不肯竟梁嘗有櫟陽逮請蘄獄掾曹咎書抵櫟陽獄史司馬欣以故事皆已梁嘗殺人與籍避仇吳中吳中賢士大夫皆出梁下每有大繇役及喪梁常主辦隂以兵法部勒賓客子弟以知其能秦始皇帝東遊會稽渡浙江梁與籍觀籍曰彼可取而代也梁掩其口曰無妄言族矣梁以此竒籍籍長八尺二寸力扛鼎才氣過人吴中子弟皆憚籍秦二世元年陳勝起九月會稽假守通素賢梁乃召與計事梁曰方今江西皆反秦此亦天亡秦時也先發制人後發制於人守歎曰聞夫子楚將世家唯足下耳梁曰呉有竒士桓楚亡在澤中人莫知其處獨籍知之梁乃戒籍持劍居外待梁復入與守語曰請召籍使受令召桓楚籍入梁眴籍曰可矣籍遂拔劍擊斬守梁持守頭佩其印綬門下驚擾籍所擊殺數十百人府中皆讋伏莫敢復起梁乃召故人所知豪吏諭以所為遂舉呉中兵使人收下縣得精兵八千人部署豪桀為校尉候司馬有一人不得官自言梁曰某時某喪使公主某事不能辦以故不任公衆乃皆服梁為㑹稽將籍為裨將徇下縣秦二年廣陵人召平為陳勝徇廣陵未下聞陳勝敗走秦將章邯且至廼渡江矯陳王令拜梁為楚上柱國曰江東已定急引兵西撃秦梁廼以八千人渡江而西聞陳嬰已下東陽使使欲與連和俱西陳嬰者故東陽令史居縣素信為長者東陽少年殺其令相聚數千人欲立長無適用廼請陳嬰嬰謝不能遂强立之縣中從之者得二萬人欲立嬰為王異軍蒼頭特起嬰母謂嬰曰吾為廼家婦聞先故未曾貴今暴得大名不祥不如有所屬事成猶得封侯事敗易以亡非世所指名也嬰廼不敢為王謂其軍吏曰項氏世世將家有功於楚今欲舉大事將非其人不可我倚名族亡秦必矣其衆從之廼以其兵屬梁梁渡淮英布蒲將軍亦以其兵屬焉凡六七萬人軍下邳是時秦嘉已立景駒為楚王軍彭城東欲以距梁梁謂軍吏曰陳王首事戰不利未聞所在今秦嘉背陳王立景駒大逆亡道廼引兵擊秦嘉軍敗走追至胡陵嘉還戰一日嘉死軍降景駒走死梁地梁已并秦嘉軍軍胡陵將引而西章邯至栗梁使别將朱雞石餘樊君與戰餘樊君死朱雞石敗亡走胡陵梁廼引兵入薛誅朱雞石梁前使羽别攻襄城襄城堅守不下已拔皆阬之還報梁聞陳王定死召諸别將會薛計事時沛公亦從沛往居鄛人范增年七十素好竒計往説梁曰陳勝敗固當夫秦滅六國楚最亡罪自懐王入秦不反楚人憐之至今故南公稱曰楚雖三戸亡秦必楚今陳勝首事不立楚後其埶不長今君起江東楚蠭起之將皆争附君者以君世世楚將為能復立楚之後也於是梁乃求楚懐王孫心在民閒為人牧羊立以為楚懐王從民望也陳嬰為上柱國封五縣與懐王都盱台梁自號武信君引兵攻亢父初章邯既殺齊王田儋於臨菑田假復自立為齊王儋弟榮走保東阿章邯追圍之梁引兵救東阿大破秦軍東阿田榮即引兵歸逐王假假亡走楚相田角亡走趙角弟閒故將居趙不敢歸田榮立儋子市為齊王梁已破東阿下軍遂追秦軍數使使趣齊兵俱西榮曰楚殺田假趙殺田角田閒廼發兵梁曰田假與國之王窮來歸我不忍殺趙亦不殺角閒以市於齊齊遂不肯發兵助楚梁使羽與沛公别攻城陽屠之西破秦軍濮陽東秦兵收入濮陽沛公羽攻定陶定陶未下去西畧地至雍丘大破秦軍斬李由還攻外黄外黄未下梁起東阿比至定陶再破秦軍羽等又斬李由益輕秦有驕色宋義諫曰戰勝而將驕卒惰者敗今少惰矣秦兵日益臣為君畏之梁不聽廼使宋義於齊道遇齊使者髙陵君顯曰公將見武信君乎曰然義曰臣論武信君軍必敗公徐行則免疾行則及禍秦果悉起兵益章邯夜銜枚擊楚大破之定陶梁死沛公與羽去外黄攻陳留陳留堅守不下沛公羽相與謀曰今梁軍敗士卒恐乃與呂臣俱引兵而東呂臣軍彭城東羽軍彭城西沛公軍碭章邯已破梁軍則以為楚地兵不足憂廼渡河北擊趙大破之當此之時趙歇為王陳餘為將張耳為相走入鉅鹿城秦將王離渉閒圍鉅鹿章邯軍其南築甬道而輸之粟陳餘將卒數萬人軍鉅鹿北所謂河北軍也宋義所遇齊使者髙陵君顯見楚懐王曰宋義論武信君必敗數日果敗軍未戰先見敗徴可謂知兵矣王召宋義與計事而説之因以為上將軍羽為魯公為次將范增為末將諸别將皆屬號卿子冠軍北救趙至安陽留不進秦三年羽謂宋義曰今秦軍圍鉅鹿疾引兵渡河楚擊其外趙應其内破秦軍必矣宋義曰不然夫搏牛之蝱不可以破蝨今秦攻趙戰勝則兵罷我承其敝不勝則我引兵鼓行而西必舉秦矣故不如先鬭秦趙夫撃輕鋭我不如公坐運籌䇿公不如我因下令軍中曰猛如虎狠如羊貪如狼强不可令者皆斬遣其子襄相齊身送之無鹽飲酒髙㑹天寒大雨士卒凍飢羽曰將勠力而攻秦久留不行今嵗飢民貧卒食半菽軍無見糧廼飲酒髙會不引兵渡河因趙食與併力擊秦廼曰承其敝夫以秦之强攻新造之趙其埶必舉趙趙舉秦强何敝之承且國兵新破王坐不安席埽境内而屬將軍國家安危在此一舉今不䘏士卒而徇私非社稷之臣也羽晨朝上將軍宋義即其帳中斬義頭出令軍中曰宋義與齊謀反楚楚王隂令籍誅之諸將讋服莫敢枝梧皆曰首立楚者將軍家也今將軍誅亂廼相與共立羽為假上將軍使人追宋義子及之齊殺之使桓楚報命於王王因使使立羽為上將軍羽已殺卿子冠軍威震楚國名聞諸侯乃遣當陽君蒲將軍將卒二萬人渡河救鉅鹿戰少利陳餘復請兵羽廼悉引兵渡河已渡皆湛船破釡甑燒廬舎持三日糧視士卒必死無還心於是至則圍王離與秦軍遇九戰絶甬道大破之殺蘇角虜王離渉閒不降自燒殺當是時楚兵冠諸侯諸侯軍救鉅鹿者十餘壁莫敢縱兵及楚擊秦諸侯皆從壁上觀楚戰士無不一當十呼聲動天地諸侯軍人人惴恐於是楚已破秦軍羽見諸侯將入轅門膝行而前莫敢仰視羽繇是始為諸侯上將軍兵皆屬焉章邯軍棘原羽軍漳南相持未戰秦軍數郤二世使人讓章邯章邯恐使長史欣請事至咸陽留司馬門三日趙髙不見有不信之心長史欣恐還走不敢出故道趙髙果使人追之不及欣至軍報曰事亡可為者相國趙髙顓國主斷今戰而勝髙嫉吾功不勝不免於死願將軍熟計之陳餘亦遺章邯書曰白起為秦將南并鄢郢北阬馬服攻城畧地不可勝計而卒賜死䝉恬為秦將北逐戎人開榆中地數千里竟斬陽周何者功多秦不能封因以法誅之今將軍為秦將三嵗矣所亡失已十萬數而諸侯並起兹益多彼趙髙素諛日久今事急亦恐二世誅之故欲以法誅將軍以塞責使人更代以脱其禍將軍居外乆多内隙有功亦誅亡功亦誅且天之亡秦無愚智皆知之今將軍内不能直諫外為亡國將孤立而欲長存豈不哀哉將軍何不還兵與諸侯為從南面稱孤孰與身伏斧質妻子為戮乎章邯狐疑隂使候始成使羽欲約約未成羽使蒲將軍引兵渡三戸軍漳南與秦戰再破之羽悉引兵擊秦軍汙水上大破之邯使使見羽欲約羽召軍吏謀曰糧少欲聽其約軍吏皆曰善羽乃與盟洹水南殷虛上已盟章邯見羽流涕為言趙髙羽廼立章邯為雍王置軍中使長史欣為上將將秦軍行前漢元年羽將諸侯兵三十餘萬行畧地至河南遂西到新安異時諸侯吏卒徭役屯戍過秦中秦中遇之多亡狀及秦軍降諸侯諸侯吏卒乘勝奴虜使之輕重折辱秦吏卒吏卒多竊言曰章將軍等詐吾屬降諸侯今能入闗破秦大善即不能諸侯虜吾屬而東秦又盡誅吾父母妻子諸將㣲聞其計以告羽羽廼召英布蒲將軍計曰秦吏卒尚衆其心不服至闗不聽事必危不如擊之獨與章邯長史欣都尉翳入秦於是夜擊阬秦軍二十餘萬人至函谷闗有兵守不得入聞沛公已破咸陽羽大怒使當陽君擊闗羽遂入至戲西鴻門聞沛公欲王闗中獨有秦府庫珍寳亞父范增亦大怒勸羽擊沛公饗士旦日合戰羽季父項伯素善張良良時從沛公項伯夜以語良良與俱見沛公因伯自解於羽明日沛公從百餘騎至鴻門謝羽自陳封秦府庫還軍霸上以待大王閉闗以備他盜不敢背徳羽意既解范增欲害沛公賴張良樊噲得免語在髙紀後數日羽廼屠咸陽殺秦降王子嬰燒其宫室火三月不滅收其寳貨畧婦女而東秦民失望於是韓生説羽曰闗中阻山帶河四塞之地肥饒可都以伯羽見秦皆已燒殘又懐思東歸曰富貴不歸故鄉如衣錦夜行韓生曰人謂楚人沐猴而冠果然羽聞之斬韓生初懐王與諸將約先入闗者王其地羽既背約使人致命於懐王懐王曰如約羽廼曰懐王者吾家武信君所立耳非有功伐何以得顓主約天下初發難假立諸侯後以伐秦然身被堅執銳首事暴露於野三年滅秦定天下者皆將相諸君與籍力也懐王亡功固當分其地王之諸將皆曰善羽廼陽尊懐王為義帝曰古之王者地方千里必居上游徙之長沙都郴廼分天下以王諸侯羽與范增疑沛公業已講解又惡背約恐諸侯叛之隂謀曰巴蜀道險秦之遷民皆居之乃曰巴蜀亦闗中地故立沛公為漢王王巴蜀漢中而參分闗中王秦降將以距塞漢道乃立章邯為雍王王咸陽以西長史司馬欣故櫟陽獄吏嘗有徳於梁都尉董翳本勸章邯降故立欣為塞王王咸陽以東至河立翳為翟王王上郡徙魏王豹為西魏王王河東瑕丘公申陽者張耳嬖臣也先下河南迎楚河上立陽為河南王趙將司馬卬定河内數有功立卬為殷王王河内徙趙王歇王代趙相張耳素賢又從入闗立為常山王王趙地當陽君英布為楚將常冠軍立布為九江王番君吳芮帥百粵佐諸侯從入闗立芮為衡山王義帝柱國共敖將兵撃南郡功多因立為臨江王徙燕王韓廣為遼東王燕將臧荼從楚救趙因從入闗立荼為燕王徙齊王田市為膠東王齊將田都從共救趙入闗立都為齊王故秦所滅齊王建孫田安羽方渡河救趙安下濟北數城引兵降羽立安為濟北王田榮者背梁不肯助楚撃秦以故不得封陳餘棄將印去不從入闗然素聞其賢有功於趙聞其在南皮故因環封之三縣番君將梅鋗功多故封十萬戸侯羽自立為西楚伯王王梁楚地九郡都彭城諸侯各就國田榮聞羽徙齊王市膠東而立田都為齊王大怒不肯遣市之膠東因以齊反迎擊都都走楚市畏羽廼亡之膠東就國榮怒追殺之即墨自立為齊王予彭越將軍印令反梁地越廼擊殺濟北王田安田榮遂并王三齊之地時漢王還定三秦羽聞漢并闗中且東齊梁畔之大怒廼以故呉令鄭昌為韓王以距漢令蕭公角等撃彭越越敗蕭公角等時張良徇韓遺項王書曰漢王失職欲得闗中如約即止不敢東又以齊梁反書遺羽羽以此故無西意而北撃齊徴兵九江王布布稱疾不行使將將數千人往二年羽隂使九江王布殺義帝陳餘使張同夏説説齊王榮曰項王為天下宰不平今盡王故王於醜地而王羣臣諸將善地逐其故主趙王廼北居代餘以為不可聞大王起兵且不聽不義願大王資餘兵使撃常山以復趙王請以國為扞蔽齊王許之因遣兵往陳餘悉三縣兵與齊併力撃常山大破之張耳走歸漢陳餘迎故趙王歇反之趙趙王因立餘為代王羽至陽城田榮亦將兵會戰榮不勝走至平原平原民殺之羽遂北燒夷齊城郭宫室皆阬降卒係虜老弱婦女徇齊至北海所過殘滅齊人相聚而畔之於是田榮弟横收得亡卒數萬人反城陽羽因留連戰未能下漢王劫五諸侯兵凡五十六萬人東伐楚羽聞之即令諸將撃齊而自以精兵三萬人南從魯出胡陵漢王皆已破彭城収其貨賂美人日置酒髙會羽廼從蕭晨撃漢軍而東至彭城日中大破漢軍漢軍皆走廹之榖泗水漢軍皆南走山楚又追擊至靈辟東睢水上漢軍郤為楚所擠多殺漢卒十餘萬皆入睢水睢水為不流漢王乃與數十騎遁去語在髙紀太公吕后閒求漢王反遇楚軍楚軍與歸羽常置軍中漢王稍收散卒蕭何亦發闗中卒悉詣滎陽戰京索間敗楚楚以故不能過滎陽而西漢軍滎陽築甬道取敖倉食三年羽數撃絶漢甬道漢王食乏請和割滎陽以西為漢羽欲聽之歷陽侯范增曰漢易與耳今不取後必悔之羽乃急圍滎陽漢王患之乃與陳平金四萬斤以閒楚君臣語在陳平傳項羽以故疑范增稍奪之權范增怒曰天下事大定矣君王自為之願賜骸骨歸行未至彭城疽發背死於是漢將紀信詐為漢王出降以誑楚軍故漢王得與數十騎從西門出令周苛樅公魏豹守滎陽漢王西入闗收兵還出宛葉閒與九江王黥布行收兵羽聞之即引兵南漢王堅壁不與戰是時彭越渡睢與項聲薛公戰下邳殺薛公羽廼東擊彭越漢王亦引兵北軍成臯羽已破走彭越引兵西下滎陽城亨周苛殺樅公虜韓王信進圍成臯漢王跳獨與滕公得出北渡河至修武從張耳韓信楚遂拔成臯漢王得韓信軍留止使盧綰劉賈渡白馬津入楚地佐彭越共擊破楚軍燕郭西燒其積聚攻下梁地十餘城羽聞之謂海春侯大司馬曹咎曰謹守成臯即漢欲挑戰慎毋與戰勿令得東而已我十五日必定梁地復從將軍於是引兵東四年羽擊陳留外黄外黄不下數日降羽悉令男子年十五以上詣城東欲阬之外黄令舍人兒年十三往説羽曰彭越彊劫外黄外黄恐故且降待大王大王至又皆阬之百姓豈有所歸心哉從此以東梁地十餘城皆恐莫肯下矣羽然其言乃赦外黄當阬者而東至睢陽聞之皆爭下漢果數挑楚軍戰楚軍不出使人辱之五六日大司馬怒渡兵氾水卒半渡漢擊大破之盡得楚國金玉貨賂大司馬咎長史欣皆自剄氾水上咎故蘄獄掾欣故塞王羽信任之羽至睢陽聞咎等破則引兵還漢軍方圍鍾離昧於滎陽東羽軍至漢軍畏楚盡走險阻羽亦軍廣武相守乃為髙爼置太公其上告漢王曰今不急下吾亨太公漢王曰吾與若俱北面受命懐王約為兄弟吾翁即汝翁必欲亨廼翁幸分我一盃羮羽怒欲殺之項伯曰天下事未可知且為天下者不顧家雖殺之無益但益怨耳羽從之廼使人謂漢王曰天下匈匈徒以吾兩人願與王挑戰決雌雄毋徒罷天下父子為也漢王笑謝曰吾寧鬭智不能鬭力羽令壯士出挑戰漢有善騎射曰樓煩楚挑戰三合樓煩輙射殺之羽大怒自被甲持㦸挑戰樓煩欲射羽瞋目叱之樓煩目不能視手不能發走還入壁不敢復出漢王使間問之廼羽也漢王大驚於是羽與漢王相與臨廣武閒而語漢王數羽十罪語在髙紀羽怒伏弩射傷漢王漢王入成臯時彭越數反梁地絶楚糧食又韓信破齊且欲撃楚羽使從兄子項它為大將龍且為裨將救齊韓信破殺龍且追至成陽虜齊王廣信遂自立為齊王羽聞之恐使武渉往説信語在信傳時漢闗中兵益出食多羽兵食少漢王使侯公説羽羽廼與漢王約中分天下割鴻溝而西者為漢東者為楚歸漢王父母妻子已約羽解而東五年漢王進兵追羽至固陵復為羽所敗漢王用張良計致齊王信建成侯彭越兵及劉賈入楚地圍壽春大司馬周殷叛楚舉九江兵随劉賈迎黥布與齊梁諸侯皆大會羽壁垓下軍少食盡漢帥諸侯兵圍之數重羽夜聞漢軍四面皆楚歌廼驚曰漢皆已得楚乎是何楚人多也起飲帳中有美人姓虞氏常幸從駿馬名騅常騎廼悲歌忼慨自為歌詩曰力拔山兮氣盖世時不利兮騅不逝騅不逝兮可奈何虞兮虞兮奈若何歌數曲美人和之羽泣下數行左右皆泣莫能仰視於是羽遂上馬戲下騎從者八百餘人夜直潰圍南出馳平明漢軍廼覺之令騎將灌嬰以五千騎追羽羽渡淮騎能屬者百餘人羽至隂陵迷失道問一田父田父紿曰左左乃䧟大澤中以故漢追及之羽復引而東至東城廼有二十八騎追者數千羽自度不得脱謂其騎曰吾起兵至今八嵗矣身七十餘戰所當者破所撃者服未嘗敗北遂伯有天下然今卒困於此此天亡我非戰之罪也今日固決死願為諸君決戰必三勝斬將艾旗廼後死使諸君知吾非用兵罪天亡我也於是引其騎因四隤山而為圜陳外嚮漢騎圍之數重羽謂其騎曰吾為公取彼一將令四面騎馳下期山東為三處於是羽大呼馳下漢軍皆披靡遂殺漢一將是時楊喜為郎騎追羽羽還叱之喜人馬俱驚辟易數里與其騎會三處漢軍不知羽所居分軍為三復圍之羽廼馳復斬漢一都尉殺數十百人復聚其騎亡兩騎廼謂騎曰何如騎皆服曰如大王言於是羽遂引東欲渡烏江烏江亭長㰕船待謂羽曰江東雖小地方千里衆數十萬亦足王也願大王急渡今獨臣有船漢軍至亡以渡羽笑曰廼天亡我何渡為且籍與江東子弟八千人渡而西今亡一人還縱江東父兄憐而王我我何面目見之哉縱彼不言籍獨不愧於心乎謂亭長曰吾知公長者也吾騎此馬五嵗所當亡敵嘗一日千里吾不忍殺以賜公廼令騎皆去馬歩持短兵接戰羽獨所殺漢軍數百人羽亦被十餘創顧見漢騎司馬吕馬童曰若非吾故人乎馬童面之指王翳曰此項王也羽廼曰吾聞漢購我頭千金邑萬戸吾為公得廼自剄王翳取其頭亂相輮蹈爭羽相殺者數十人最後楊喜吕馬童郎中吕勝楊武各得其一體故分其地以封五人皆為列侯漢王廼以魯公號葬羽於穀城諸項支屬皆不誅封項伯等四人為列侯賜姓劉氏贊曰昔賈生之過秦曰秦孝公據殽函之固擁雍州之地君臣固守而闚周室有席卷天下包舉宇内囊括四海并吞八荒之心當是時也商君佐之内立法度務耕織修守戰之備外連衡而鬭諸侯於是秦人拱手而取西河之外孝公既没惠文武昭襄蒙故業因遺䇿南取漢中西舉巴蜀東割膏腴之地收要害之郡諸侯恐懼會盟而謀弱秦不愛珍器重寳肥饒之地以致天下之士合從締交相與為一當此之時齊有孟嘗趙有平原楚有春申魏有信陵此四賢者皆明智而忠信寛厚而愛人尊賢重士約從離横兼韓魏燕趙宋衞中山之衆於是六國之士有寗越徐尚蘇秦杜赫之屬為之謀齊明周最陳軫召滑樓緩翟景蘇厲樂毅之徒通其意吳起孫臏帶他兒良王廖田忌廉頗趙奢之朋制其兵常以十倍之地百萬之軍仰闗而攻秦秦人開闗延敵九國之師遁廵而不敢進秦無亡矢遺鏃之費而天下已困矣於是從散約敗爭割地而賂秦秦有餘力而制其弊追亡逐北伏尸百萬流血漂鹵因利乗便宰割天下分裂山河强國請服弱國入朝施及孝文莊襄王享國之日淺國家亡事及至始皇奮六世之餘烈振長䇿而馭宇内吞二周而亡諸侯履至尊而制六合執敲扑以鞭笞天下威震四海南取百粤之地以為桂林象郡百粤之君頫首係頸委命下吏廼使䝉恬北築長城而守藩籬郤匈奴七百餘里胡人不敢南下而牧馬士不敢彎弓而報怨於是廢先王之道焚百家之言以愚黔首墮名城殺豪俊收天下之兵聚之咸陽銷鋒鍉鑄以為金人十二以弱天下之民然後踐華為城因河為池據億丈之城臨不測之川以為固良將勁弩守要害之處信臣精卒陳利兵而誰何天下已定始皇之心自以為闗中之固金城千里子孫帝王萬世之業也始皇既没餘威震于殊俗然而陳渉甕牖繩樞之子甿𨽻之人遷徙之徒也材能不及中庸非有仲尼墨翟之知陶朱猗頓之富躡足行伍之間而免起阡陌之中帥罷散之卒將數百之衆轉而攻秦斬木為兵掲竿為旗天下雲合嚮應贏糧而景從山東豪俊遂並起而亡秦族矣且天下非小弱也雍州之地殽函之固自若也陳渉之位不齒於齊楚燕趙韓魏宋衞中山之君鉏耰棘矜不敵於鉤㦸長鎩適戍之衆不亢於九國之師深謀逺慮行軍用兵之道非及曩時之士也然而成敗異變功業相反何也試使山東之國與陳渉度長絜大比權量力不可同年而語矣然秦以區區之地致萬乘之權招八州而朝同列百有餘年然後以六合為家殽函為宫一夫作難而七廟墮身死人手為天下笑者何也仁誼不施而攻守之埶異也周生亦有言舜蓋重童子項羽又重童子豈其苖裔邪何其興之暴也夫秦失其政陳渉首難豪桀蜂起相與並爭不可勝數然羽非有尺寸乘埶拔起隴畝之中三年遂將五諸侯兵滅秦分裂天下而威海内封立王侯政繇羽出號為伯王位雖不終近古以來未嘗有也及羽背闗懐楚放逐義帝而怨王侯畔已難矣自矜功伐奮其私智而不師古始霸王之國欲以力征經營天下五年卒亡其國身死東城尚不覺寤不自責過失廼引天亡我非用兵之罪豈不謬哉前漢書卷三十一考證陳勝傳陽城人注師古曰地理志屬汝南郡○按志屬潁川不屬汝南也師古注誤夜構火○按史記作篝火注徐廣曰篝者籠也音溝此作構火故顔以結起解之陳守令皆不在○劉敞曰守者非正官權守者耳○胡三省曰秦分天下為郡縣郡置守尉監縣置令丞尉原父以此守為權守之守良是遷固二史作守令皆不在通鑑作守尉皆不在蓋二史令下缺尉字而通鑑尉上缺令字也陽城人鄧説將兵居郯注師古曰郯東海縣也○司馬貞曰此時章邯軍未至東海此郯恐當作郟張守節曰郟今汝州郟縣地鄧説陽城人陽城與郟地相近還至下城父○按劉昭後志曰汝南山桑縣故屬沛有下城父聚欲撃秦軍濟隂下○按史記作定陶下据志濟隂郡治定陶本是一地固可通稱但濟隂郡名至後始立則史記作定陶是也項籍傳梁曰方今江西云云○凌穉隆曰方今四句史記作守通謂梁此作梁語又史記守通使桓楚將此謂自出梁意叙事􁀩别按此傳與史記本紀多有異同蓋班氏刪訂原文也又按江西二字師古無注顧炎武曰大江自歴陽斜北下京口故有東西之名今所謂江北昔之所謂江西也故晉地理志以廬江九江自合肥以北至夀春皆謂之江西此説甚確下文江東已定渡江而西謂渡江而北也廣陵人召平○許應元曰此别一召平非東陵種𤓰者也南公注服䖍曰南公南方之老人也○按南公自是姓南虞喜志林曰南公者道士識廢興之數知亡秦者必楚本書藝文志南公十三篇六國時人在隂陽家流服注謂南方之老人非也梁使羽與沛公别攻城陽○按城陽當作成陽此傳及髙紀並傳冩之失誤加土旁耳胡三省曰成陽縣與定陶濮陽皆相近非城陽國之城陽可以補三劉刋誤所不及北救趙至安陽留不進注師古曰今相州安陽縣○胡三省曰索隐云傅寛傳從攻安陽杠里則當俱在河南按此時兵未渡河不應即至相州後魏書地形志已氏有安陽城是也在今宋州楚邱西北渡三戸注服䖍曰漳水津也○水經注曰漳水東逕三戸峽為三戸津括地志曰三戸津在相州滏陽縣界齊梁畔之○按史記作齊趙畔之趙指陳餘破常山王張耳迎故趙王歇還趙也此傳叙趙叛尚在二年故改齊趙為齊梁下文張良以齊趙反書遺羽亦改為齊梁反書梁即指彭越反梁地也贊背闗懐楚注云云○顧炎武曰謂舍闗中形勝之地而都彭城如師古之解乃背約非背闗也前漢書卷三十一考證"}
{"id": "KR2a0007_032", "series": "KR2a0007", "text": "唐正議大夫行秘書少監琅邪縣開國子顔師古注張耳大梁人也少時及魏公子毋忌為客嘗亡命遊外黄外黄富人女甚美庸奴其夫亡邸父客父客謂曰必欲求賢夫從張耳女聽為請決嫁之女家厚奉給耳耳以故致千里客宦為外黄令陳餘亦大梁人好儒術遊趙苦陘富人公乗氏以其女妻之餘年少父事耳相與為刎頸交髙祖為布衣時嘗從耳遊秦滅魏購求耳千金餘五百金兩人變名姓俱之陳為里監門吏嘗以過笞餘餘欲起耳攝使受笞吏去耳數之曰始吾與公言何如今見小辱而欲死一吏乎餘謝罪陳渉起蘄至陳耳餘上謁渉渉見左右生平數聞耳餘賢見大喜陳豪桀説渉曰將軍被堅執鋭帥士卒以誅暴秦復立楚社稷功徳宜為王陳渉問兩人兩人對曰將軍瞋目張膽出萬死不顧之計為天下除殘今始至陳而王之視天下私願將軍毋王急引兵而西遣人立六國後自為樹黨如此野無交兵誅暴秦據咸陽以令諸侯則帝業成矣今獨王陳恐天下解也渉不聽遂立為王耳餘復説陳王曰大王興梁楚務在入闗未及收河北也臣嘗遊趙知其豪桀願請竒兵略趙地於是陳王許之以所善陳人武臣為將軍耳餘為左右校尉與卒三千人從白馬渡河至諸縣説其豪桀曰秦為亂政虐刑殘滅天下北為長城之役南有五領之戍外内騷動百姓罷敝頭㑹箕歛以供軍費財匱力盡重以苛法使天下父子不相聊今陳王奮臂為天下倡始莫不嚮應家自為怒各報其怨縣殺其令丞郡殺其守尉今以張大楚王陳使吳廣周文將卒百萬西撃秦於此時而不成封侯之業者非人豪也夫因天下之力而攻無道之君報父兄之怨而成割地之業此一時也豪桀皆然其言廼行收兵得數萬人號武信君下趙十餘城餘皆城守莫肯下乃引兵東北擊范陽范陽人蒯通說其令徐公降武信君又説武信君以侯印封范陽令語在通傳趙地聞之不戰下者三十餘城至邯鄲耳餘聞周章軍入闗至戲郤又聞諸將為陳王徇地多以䜛毁得罪誅怨陳王不以為將軍而以為校尉廼說武臣曰陳王非必立六國後今將軍下趙數十城獨介居河北不王無以填之且陳王聽䜛還報恐不得脫於禍願將軍毋失時武臣乃聽遂立為趙王以餘為大將軍耳為丞相使人報陳王陳王大怒欲盡族武臣等家而發兵撃趙相國房君諫曰秦未亡今又誅武臣等家此生一秦也不如因而賀之使急引兵西擊秦陳王從其計徙繫武臣等家宫中封耳子敖為成都君使使者賀趙趣兵西入闗耳餘說武臣曰王王趙非楚意特以計賀王楚已滅秦必加兵於趙願王毋西兵北徇燕代南收河内以自廣趙南據大河北有燕代楚雖勝秦必不敢制趙趙王以為然因不西兵而使韓廣略燕李良略常山張黶略上黨韓廣至燕燕人因立廣為燕王趙王乃與耳餘北略地燕界趙王閒出為燕軍所得燕囚之欲與分地使者往燕輙殺之以固求地耳餘患之有厮養卒謝其舎曰吾為二公說燕與趙王載歸舎中人皆笑曰使者往十輩皆死若何以能得王乃走燕壁燕將見之問曰知臣何欲燕將曰若欲得王耳曰君知張耳陳餘何如人也燕將曰賢人也曰其志何欲燕將曰欲得其王耳趙卒笑曰君未知兩人所欲也夫武臣張耳陳餘杖馬箠下趙數十城亦各欲南面而王夫臣之與主豈可同日道哉顧其埶初定且以長少先立武臣以持趙心今趙地已服兩人亦欲分趙而王時未可耳今君囚趙王念此兩人名為求王實欲燕殺之此兩人分趙而王夫以一趙尚易燕况以兩賢王左提右挈而責殺王滅燕易矣燕以為然乃歸趙王養卒為御而歸李良已定常山還報趙王趙王復使良略太原至石邑秦兵塞井陘未能前秦將詐稱二世使使遺良書不封曰良嘗事我得顯幸誠能反趙為秦赦良罪貴良良得書疑不信之邯鄲益請兵未至道逢趙王姊從百餘騎良望見以為王伏謁道旁王姊醉不知其將使騎謝良良素貴起慙其從官從官有一人曰天下叛秦能者先立且趙王素出將軍下今女兒乃不為將軍下車請追殺之良以得秦書欲反趙未决因此怒遣人追殺王姊遂襲邯鄲邯鄲不知竟殺武臣趙人多為耳餘耳目者故得脫出収兵得數萬人客有說耳餘曰兩君羈旅而欲附趙難可獨立立趙後輔以誼可就功乃求得趙歇立為趙王居信都李良進兵擊餘餘敗良良走歸章邯章邯引兵至邯鄲皆徙其民河内夷其城郭耳與趙王歇走入鉅鹿城王離圍之餘北收常山兵得數萬人軍鉅鹿北章邯軍鉅鹿南棘原築甬道屬河饟王離王離兵食多急攻鉅鹿鉅鹿城中食盡耳數使人召餘餘自度兵少不能敵秦不敢前數月耳大怒怨餘使張黶陳釋往讓餘曰始吾與公為刎頸交今王與耳旦暮死而公擁兵數萬不肻相救胡不赴秦俱死且什有一二相全餘曰所以不俱死欲為趙王張君報秦今俱死如以肉餧虎何益張黶陳釋曰事已急要以俱死立信安知後慮餘曰吾顧以無益廼使五千人令張黶陳釋先嘗秦軍至皆没當是時燕齊楚聞趙急皆来救張敖亦北收代得萬餘人來皆壁餘旁項羽兵數絶章邯甬道王離軍乏食項羽悉引兵渡河破章邯軍諸侯軍乃敢擊秦軍遂虜王離於是趙王歇張耳得出鉅鹿與餘相見責讓餘問張黶陳釋所在餘曰黶釋以必死責臣臣使將五千人先嘗秦軍皆没耳不信以為殺之數問餘餘怒曰不意君之望臣深也豈以臣重去將哉廼脫解印綬與耳耳不敢受餘起如厠客有說耳曰天予不取反受其咎今陳將軍與君印綬不受反天不祥急取之耳乃佩其印収其麾下餘還亦望耳不讓趨出遂收其兵餘獨與麾下數百人之河上澤中漁獵由此有隙趙王歇復居信都耳從項羽入闗項羽立諸侯耳雅遊多為人所稱項羽素亦聞耳賢廼分趙立耳為常山王治信都信都更名襄國餘客多説項羽陳餘張耳一體有功於趙羽以餘不從入闗聞其在南皮即以南皮旁三縣封之而徙趙王歇王代耳之國餘愈怒曰耳與餘功等也今耳王餘獨侯及齊王田榮叛楚餘乃使夏説説田榮曰項羽為天下宰不平盡王諸將善地徙故王王惡地今趙王乃居代願王假臣兵請以南皮為扞蔽田榮欲樹黨乃遣兵從餘餘悉三縣兵襲常山王耳耳敗走曰漢王與我有故而項王彊立我我欲之楚甘公曰漢王之入闗五星聚東井東井者秦分也先至必王楚雖彊後必屬漢耳走漢漢亦還定三秦方圍章邯廢丘耳謁漢王漢王厚遇之餘已敗耳皆收趙地迎趙王於代復為趙王趙王徳餘立以為代王餘為趙王弱國初定留傅趙王而使夏說以相國守代漢二年東擊楚使告趙欲與俱餘曰漢殺張耳乃從於是漢求人類耳者斬其頭遺餘餘乃遣兵助漢漢敗於彭城西餘亦聞耳詐死即背漢漢遣耳與韓信擊破趙井陘斬餘泜水上追殺趙王歇襄國四年夏立耳為趙王五年秋耳薨諡曰景王子敖嗣立為王尚髙祖長女魯元公主為王后七年髙祖從平城過趙趙王旦暮自上食體甚卑有子婿禮高祖箕踞罵詈甚慢之趙相貫高趙午年六十餘故耳客也怒曰吾王孱王也說敖曰天下豪桀並起能者先立今王事皇帝甚恭皇帝遇王無禮請為王殺之敖齧其指出血曰君何言之誤且先王亡國賴皇帝得復國徳流子孫秋毫皆帝力也願君無復出口貫高等十餘人相謂曰吾等非也吾王長者不背德且吾等義不辱今帝辱我王故欲殺之何廼汙王為事成歸王事敗獨身坐耳八年上從東垣過貫髙等乃壁人栢人要之置厠上過欲宿心動問曰縣名為何曰栢人栢人者廹於人不宿去九年貫髙怨家知其謀告之於是上逮捕趙王諸反者趙午等十餘人皆爭自剄貫高獨怒罵曰誰令公等為之今王實無謀而并捕王公等死誰當白王不反者乃檻車與王詣長安高對獄曰獨吾屬為之王不知也吏榜笞數千刺爇身無完者終不復言吕后數言張王以魯元故不宜有此上怒曰使張敖據天下豈少廼女虖廷尉以貫髙辭聞上曰壮士誰知者以私問之中大夫泄公曰臣素知之此固趙國立名義不侵為然諾者也上使泄公持節問之箯輿前卬視泄公勞苦如平生歡與語問張王果有謀不高曰人情豈不各愛其父母妻子哉今吾三族皆以論死豈以王易吾親哉顧為王實不反獨吾等為之具道本根所以王不知狀於是泄公具以報上上廼赦趙王上賢高能自立然諾使泄公赦之告曰張王已出上多足下故赦足下高曰所以不死白張王不反耳今王已出吾責塞矣且人臣有簒弑之名豈有面目復事上哉乃仰絶亢而死敖已出尚魯元公主如故封為宣平侯於是上賢張王諸客皆以為諸侯相郡守語在田叔傳及孝惠高后文景時張王客子孫皆為二千石初孝惠時齊悼惠王獻城陽郡尊魯元公主為太后髙后元年魯元太后薨後六年宣平侯敖復薨吕太后立敖子偃為魯王以母為太后故也又憐其年少孤弱乃封敖前婦子二人夀為樂昌侯侈為信都侯高后崩大臣誅諸呂廢魯王及二侯孝文即位復封故魯王偃為南宫侯薨子生嗣武帝時生有罪免國除元光中復封偃孫廣國為睢陵侯薨子昌嗣太初中昌坐不敬免國除孝平元始二年繼絶世封敖𤣥孫慶忌為宣平侯食千戸贊曰張耳陳餘世所稱賢其賓客厮役皆天下俊桀所居國無不取卿相者然耳餘始居約時相然信死豈顧問哉及據國爭權卒相滅亡何鄉者慕用之誠後相背之盭也埶利之交古人羞之盖謂是矣前漢書卷三十二考證張耳傳庸奴其夫○王楙曰史記謂嫁庸奴亡其夫是夫本庸奴又亡去也班史削去嫁亡二字義便不同宦為外黄令○按史記作宦魏為外黄令是也必有魏字以别于秦漢書刪之即下文秦購耳以千金不明矣陳餘傳耳餘為左右校尉○按此文上史記有邵騷為䕶軍一句又下文張耳為右丞相下有邵騷為左丞相一句漢書刪去實于事情不核蒯通說其令徐公○按漢書於史記亦多所訂正如説項羽之韓生及此傳范陽令徐公是也又如貫髙説張敖語史作今王事高祖甚恭生前豈應稱諡漢書改髙祖為皇帝當矣餘廼使夏説説田榮○按史記作使張同夏説則遣説田榮者有二人此祗夏説一人又中大夫泄公曰臣素知之史記作臣之邑子素知之言生同縣而又相識也尊魯元公主為太后注師古曰為齊太后以母禮事之○按顔注無理惠紀中劉攽已辨之矣前漢書卷三十二考證"}
{"id": "KR2a0007_033", "series": "KR2a0007", "text": "唐正議大夫行秘書少監琅邪縣開國子顔師古注魏豹故魏諸公子也其兄魏咎故魏時封為寗陵君秦滅魏為庶人陳勝之王也咎往從之勝使魏人周市徇魏地魏地已下欲立周市為魏王市曰天下昏亂忠臣乃見今天下共畔秦其誼必立魏王後廼可齊趙使車各五十乗立市為王市不受迎魏咎於陳五反陳王廼遣立咎為魏王章邯已破陳王進兵擊魏王於臨濟魏王使周市請救齊楚齊楚遣項它田巴將兵隨市救魏章邯遂擊破殺周市等軍圍臨濟咎為其民約降約降定咎自殺魏豹亡走楚楚懐王予豹數千人復徇魏地項羽已破秦兵降章邯豹下魏二十餘城立為魏王豹引精兵從項羽入闗羽封諸侯欲有梁地廼徙豹於河東都平陽為西魏王漢王還定三秦渡臨晉豹以國屬焉遂從擊楚於彭城漢王敗還至滎陽豹請視親病至國則絶河津畔漢漢王謂酈生曰緩頰往説之酈生往豹謝曰人生一世閒如白駒過隙今漢王嫚侮人罵詈諸侯羣臣如奴耳非有上下禮節吾不忍復見也漢王遣韓信擊豹遂虜之傳豹詣滎陽以其地為河東太原上黨郡漢王令豹守滎陽楚圍之急周苛曰反國之王難與共守遂殺豹田儋狄人也故齊王田氏之族也儋從弟榮榮弟横皆豪桀宗彊能得人陳渉使周市略地北至狄狄城守儋陽為縛其奴從少年之廷欲謁殺奴見狄令因擊殺令而召豪吏子弟曰諸侯皆反秦自立齊古之建國儋田氏當王遂自立為齊王發兵擊周市市軍還去儋因率兵東略定齊地秦將章邯圍魏王咎於臨濟急魏王請救於齊儋將兵救魏章邯夜衘枚擊大破齊楚軍殺儋於臨濟下儋從弟榮收儋餘兵東走東阿齊人聞儋死乃立故齊王建之弟田假為王田角為相田閒為將以距諸侯榮之走東阿章邯追圍之項梁聞榮急廼引兵擊破章邯東阿下章邯走而西項梁因追之而榮怒齊之立假廼引兵歸擊逐假假亡走楚相角亡走趙角弟閒前救趙因不敢歸榮廼立儋子市為王榮相之横為將平齊地項梁既追章邯章邯兵益盛項梁使使趣齊兵共擊章邯榮曰楚殺田假趙殺角閒廼出兵楚懐王曰田假與國之王窮而歸我殺之不誼趙亦不殺田角田閒以市於齊齊王曰蝮蠚手則斬手蠚足則斬足何者為害於身也田假田角田閒於楚趙非手足戚何故不殺且秦復得志於天下則齮齕首用事者墳墓矣楚趙不聽齊齊亦怒終不肯出兵章邯果敗殺項梁破楚兵楚兵東走而章邯渡河圍趙於鉅鹿項羽由此怨榮羽既存趙降章邯西滅秦立諸侯王廼徙齊王市更王膠東治即墨齊將田都從共救趙因入闗故立都為齊王治臨菑故齊王建孫田安項羽方渡河救趙安下濟北數城引兵降項羽羽立安為濟北王治博陽榮以負項梁不肯助楚攻秦故不得王趙將陳餘亦失職不得王二人俱怨項羽榮使人將兵助陳餘令反趙地而榮亦發兵以距擊田都都亡走楚榮留齊王市毋之膠東市左右曰項王强暴王不就國必危市懼廼亡就國榮怒追擊殺市於即墨還攻殺濟北王安自立為王盡并三齊之地項王聞之大怒乃北伐齊榮𤼵兵距之城陽榮兵敗走平原平原民殺榮項羽遂燒夷齊城郭所過盡屠破齊人相聚畔之榮弟横収齊散兵得數萬人反擊項羽於城陽而漢王帥諸侯敗楚入彭城項羽聞之廼釋齊而歸撃漢於彭城因連與漢戰相距榮陽以故横復收齊城邑立榮子廣為王而横相之政事無巨細皆斷於横定齊三年聞漢將韓信引兵且東擊齊齊使華毋傷田觧軍歴下以距漢㑹漢使酈食其往説王廣及相横與連和横然之廼罷歴下守備縱酒且遣使與漢平韓信廼渡平原襲破齊歴下軍因入臨菑王廣相橫以酈生為賣已而亨之廣東走髙密横走博守相田光走城陽將軍田既軍於膠東楚使龍且救齊齊王與合軍髙密漢將韓信曹參破殺龍且虜齊王廣漢將灌嬰追得守相光至博而横聞王死自立為王還擊嬰嬰敗横軍於贏下橫亡走梁歸彭越越時居梁地中立且為漢且為楚韓信已殺龍且因進兵破殺田既於膠東灌嬰破殺齊將田吸於千乗遂平齊地漢滅項籍漢王立為皇帝彭越為梁王橫懼誅而與其徒屬五百餘人入海居隝中髙帝聞之以橫兄弟本定齊齊人賢者多附焉今在海中不収後恐有亂廼使使赦橫罪而召之橫謝曰臣亨陛下之使酈食其今聞其弟商為漢將而賢臣恐懼不敢詔請為庶人守海隝中使還報髙帝廼詔衛尉酈商曰齊王橫即至人馬從者敢動揺者致族夷廼復使使持節具告以詔意曰橫來大者王小者乃侯耳不來且𤼵兵加誅橫廼與其客二人乗傳詣雒陽至尸鄉廄置橫謝使者曰人臣見天子當洗沐止留謂其客曰橫始與漢王俱南面稱孤今漢王為天子而橫廼為亡虜北面事之其媿固已甚矣又吾亨人之兄與其弟併肩而事主縱彼畏天子之詔不敢動揺我獨不媿於心乎且陛下所以欲見我不過欲壹見我面貌耳陛下在雒陽今斬吾頭馳三十里間形容尚未能敗猶可知也遂自剄令客奉其頭從使者馳奏之髙帝髙帝曰嗟乎有以起布衣兄弟三人更王豈非賢哉為之流涕而拜其二客為都尉發卒二千以王者禮𦵏横既𦵏二客穿其冡旁皆自剄從之髙帝聞而大驚以橫之客皆賢者吾聞其餘尚五百人在海中使使召至聞橫死亦皆自殺於是乃知田橫兄弟能得士也韓王信故韓襄王孽孫也長八尺五寸項梁立楚懐王燕齊趙魏皆已前王唯韓無有後故立韓公子橫陽君成為韓王欲以撫定韓地項梁死定陶成犇懐王沛公引兵擊陽城使張良以韓司徒徇韓地得信以為韓將將其兵從入武闗沛公為漢王信從入漢中乃説漢王曰項王王諸將王獨居此遷也士卒皆山東人竦而望歸及其蠭東鄉可以争天下漢王還定三秦乃許王信先拜為韓太尉將兵略韓地項籍之封諸王皆就國韓王成以不從無功不遣之國更封為穰侯後又殺之聞漢遣信略韓地乃令故籍游吳時令鄭昌為韓王距漢漢二年信略定韓地十餘城漢王至河南信急擊韓王昌昌降漢漢乃立信為韓王常將韓兵從漢王使信與周苛等守滎陽楚拔之信降楚已得亡歸漢漢復以為韓王竟從擊破項籍五年春與信剖符王潁川六年春上以為信壯武北近鞏雒南廹宛葉東有淮陽皆天下勁兵處也乃更以太原郡為韓國徙信以備胡都晉陽信上書曰國被邊匈奴數入晉陽去塞逺請治馬邑上許之秋匈奴冐頓大入圍信信數使使胡求和觧漢發兵救之疑信數閒使有二心上賜信書責讓之曰專死不勇專生不任寇攻馬邑君王力不足以堅守乎安危存亡之地此二者朕所以責於君王信得書恐誅因與匈奴約共攻漢以馬邑降胡擊太原七年冬上自往擊破信軍銅鞮斬其將王喜信亡走匈奴與其將白土人曼丘臣王黄立趙苖裔趙利為王復收信散兵而與信及冐頓謀攻漢匈奴使左右賢王將萬餘騎與王黃等屯廣武以南至晉陽與漢兵戰漢兵大破之追至于離石復破之匈奴復聚兵樓煩西北漢令車騎擊匈奴常敗走漢乗勝追北聞冐頓居代谷上居晉陽使人視冐頓還報曰可擊上遂至平城上白登匈奴騎圍上上乃使人厚遺閼氏閼氏説冐頓曰今得漢地猶不能居且兩主不相戹居七日胡騎稍引去天霧漢使人往來胡不覺護軍中尉陳平言上曰胡者全兵請令彊弩傅兩矢外鄉徐行出圍入平城漢救兵亦至胡騎遂觧去漢亦罷兵歸信為匈奴將兵往來擊邊令王黄等説誤陳豨十一年春信復與胡騎入居參合漢使柴將軍擊之遺信書曰陛下寛仁諸侯雖有叛亡而後歸輙復故位號不誅也大王所知今王以敗亡走胡非有大罪急自歸信報曰陛下擢僕閭巷南面稱孤此僕之幸也滎陽之事僕不能死囚於項籍此一罪也寇攻馬邑僕不能堅守以城降之此二罪也今為反寇將兵與將軍争一旦之命此三罪也夫種蠡無一罪身死亡僕有三罪而欲求活此伍子胥所以僨於吳世也今僕亡匿山谷間旦暮乞貣蠻夷僕之思歸如痿人不忘起盲者不忘視埶不可耳遂戰柴將軍屠參合斬信信之入匈奴與太子俱及至穨當城生子因名曰穨當韓太子亦生子嬰至孝文時穨當及嬰率其衆降漢封穨當為弓髙侯嬰為襄城侯吳楚反時弓髙侯功冠諸將傳子至孫孫無子國絶嬰孫以不敬失侯穨當孽孫嫣貴幸名顯當世嫣弟説以校尉擊匈奴封龍額侯後坐酎金失侯復以待詔為橫海將軍擊破東越封按道侯太初中為游擊將軍屯五原外列城還為光祿勲掘蠱太子宫為太子所殺子興嗣坐巫蠱誅上曰游擊將軍死事無論坐者乃復封興弟增為龍額侯增少為郎諸曹侍中光禄大夫昭帝時至前將軍與大將軍霍光定䇿立宣帝益封千户本始二年五將征匈奴增將三萬騎出雲中斬首百餘級至期而還神爵元年代張安世為大司馬車騎將軍領尚書事增世貴㓜為忠臣事三主重於朝廷為人寛和自守以温顔遜辭承上接下無所失意保身固寵不能有所建明五鳳二年薨諡曰安侯子寶嗣亡子國除成帝時繼功臣後封增兄子岑為龍額侯薨子持弓嗣王莽敗乃絶賛曰周室既壊至春秋末諸侯耗盡而炎黃唐虞之苖裔尚猶頗有存者秦滅六國而上古遺烈埽地盡矣楚漢之際豪桀相王唯魏豹韓信田儋兄弟為舊國之後然皆及身而絶横之志節賔客慕義猶不能自立豈非天虖韓氏自弓髙後貴顯葢周烈近與前漢書卷三十三考證魏豹傳圍臨濟○按後志陳留郡平邱縣有臨濟亭即此臨濟為魏咎所都也張守節觧史記指齊州臨濟縣非是田儋傳因進兵破殺田既于膠東○按史記作因令曹參云云則破殺田既乃曹參事與灌嬰破殺田吸同韓信未身至膠東也入海居隝中○按北史楊愔避䜛東入田橫島史記正義曰海州東海縣有島山去岸八十里韓王信傳韓王信○按劉知㡬謂韓王本名信都史削去一字遂與淮隂無别此臆説也史無削人名字之理兩人姓名偶同故稱韓王信以别之知幾因表有信都二字妄為此觧不知因司徒訛為申徒因申徒又訛為信都官名本一而音轉字别遂致不同非韓王本名信都也故韓襄王孽孫也○按唐書宰相世系表韓襄王為秦所滅少子蟣虱生信北近鞏雒南廹宛葉東有淮陽○胡三省曰韓之分晉其地南至宛葉西包鞏洛接于新安宜陽東有潁川而淮陽之地則屬于楚及漢定天下韓王信剖符王潁川其地東兼有淮陽所謂北近南廹言其境相廹近耳不屬韓也請治馬邑○胡三省曰時定襄未置郡故太原之地北被邉兼有雁門之馬邑前漢書卷三十三考證"}
{"id": "KR2a0007_034", "series": "KR2a0007", "text": "唐正議大夫行秘書少監琅邪縣開國子顔師古注韓信淮隂人也家貧無行不得推擇為吏又不能治生為商賈常從人寄食其母死無以葬廼行營髙燥地令傍可置萬家者信從下鄉南昌亭長食亭長妻苦之廼晨炊蓐食食時信往不為具食信亦知其意自絶去至城下釣有一漂母哀之飯信竟漂數十日信謂漂母曰吾必重報母母怒曰大丈夫不能自食吾哀王孫而進食豈望報乎淮隂少年又侮信曰雖長大好帶刀劒怯耳衆辱信曰能死刺我不能出跨下於是信孰視俛出跨下一市皆笑信以為怯及項梁度淮信乃杖劒從之居戲下無所知名梁敗又屬項羽為郎中信數以䇿干項羽羽弗用漢王之入蜀信亡楚歸漢未得知名為連敖坐法當斬其疇十三人皆已斬至信信乃仰視適見滕公曰上不欲就天下乎而斬壯士滕公竒其言壯其貎釋弗斬與語大說之言於漢王漢王以為治粟都尉上未竒之也數與蕭何語何竒之至南鄭諸將道亡者數十人信度何等已數言上不我用即亡何聞信亡不及以聞自追之人有言上曰丞相何亡上怒如失左右手居一二日何來謁上且怒且喜罵何曰若亡何也何曰臣非敢亡追亡者耳上曰所追者誰也曰韓信上復罵曰諸將亡者以數十公無所追追信詐也何曰諸將易得至如信國士無䨇王必欲長王漢中無所事信必欲爭天下非信無可與計事者顧王䇿安決王曰吾亦欲東耳安能鬱鬱乆居此乎何曰王計必東能用信信即留不能用信信終亡耳王曰吾為公以為將何曰雖為將信不留王曰以為大將何曰幸甚於是王欲召信拜之何曰王素嫚無禮今拜大將如召小兒此乃信所以去也王必欲拜之擇日齊戒設壇場具禮乃可王許之諸將皆喜人人各自以為得大將至拜乃韓信也一軍皆驚信已拜上坐王曰丞相數言將軍將軍何以教寡人計䇿信謝因問王曰今東鄉爭權天下豈非項王邪上曰然信曰大王自料勇悍仁彊孰與項王漢王黙然良乆曰弗如也信再拜賀曰唯信亦以為大王弗如也然臣嘗事項王請言項王為人也項王意烏猝嗟千人皆廢然不能任屬賢將此特匹夫之勇也項王見人恭謹言語姁姁人有病疾涕泣分食飲至使人有功當封爵刻印刓忍不能予此所謂婦人之仁也項王雖霸天下而臣諸侯不居闗中而都彭城又背義帝約而以親愛王諸侯不平諸侯之見項王逐義帝江南亦皆歸逐其主自王善地項王所過亡不殘滅多怨百姓百姓不附特刧於威彊服耳名雖為覇實失天下心故曰其彊易弱今大王誠能反其道任天下武勇何不誅以天下城邑封功臣何不服以義兵從思東歸之士何不散且三秦王為秦將將秦子弟數嵗而所殺亡不可勝計又欺其衆降諸侯至新安項王詐阬秦降卒二十餘萬人唯獨邯欣翳脱秦父兄怨此三人痛於骨髓今楚彊以威王此三人秦民莫愛也大王之入武闗秋毫亡所害除秦苛法與民約法三章耳秦民亡不欲得大王王秦者於諸侯之約大王當王闗中闗中民户知之王失職之蜀民亡不恨者今王舉而東三秦可傳檄而定也於是漢王大喜自以爲得信晩遂聼信計部署諸將所擊漢王舉兵東出陳倉定三秦二年出闗收魏河南韓殷王皆降令齊趙共擊楚彭城漢兵敗散而還信復發兵與漢王會滎陽復擊破楚京索間以故楚兵不能西漢之敗卻彭城塞王欣翟王翳亡漢降楚齊趙魏亦皆反與楚和漢王使酈生徃説魏王豹豹不聼乃以信爲左丞相擊魏信問酈生魏得毋用周叔爲大將乎曰栢直也信曰豎子耳遂進兵擊魏魏盛兵蒲坂塞臨晉信廼益爲疑兵陳船欲渡臨晉而伏兵從夏陽以木罌缶渡軍襲安邑魏王豹驚引兵迎信信遂虜豹定河東使人請漢王願益兵三萬人臣請以北舉燕趙東擊齊南絶楚之糧道西與大王會於滎陽漢王與兵三萬人遣張耳與俱進擊趙代破代禽夏說閼與信之下魏代漢輙使人收其精兵詣滎陽以距楚信耳以兵數萬欲東下井陘擊趙趙王成安君陳餘聞漢且襲之聚兵井陘口號稱二十萬廣武君李左車說成安君曰聞漢將韓信渉西河虜魏王禽夏說新喋血閼與今乃輔以張耳議欲以下趙此乘勝而去國遠鬬其鋒不可當臣聞千里餽糧士有飢色樵蘇後㸑師不宿飽今井陘之道車不得方軌騎不得成列行數百里其埶糧食必在後願足下假臣奇兵三萬人從間路絕其輜重足下深溝高壘勿與戰彼前不得鬭退不得還吾奇兵絕其後野無所掠鹵不至十日兩將之頭可致戲下願君留意臣之計必不爲二子所禽矣成安君儒者常稱義兵不用詐謀奇計謂曰吾聞兵法什則圍之倍則戰今韓信兵號數萬其實不能千里襲我亦以罷矣今如此避弗擊後有大者何以距之諸侯謂吾怯而輕來伐我不聽廣武君策信使間人窺知其不用還報則大喜乃敢引兵遂下未至井陘口三十里止舎夜半傳發選輕騎二千人人持一赤幟從間道萆山而望趙軍戒曰趙見我走必空壁逐我若疾入拔趙幟立漢幟令其裨將傳餐曰今日破趙會食諸將皆嘸然陽應曰諾信謂軍吏曰趙已先據便地壁且彼未見大將旗鼓未肻擊前行恐吾阻險而還乃使萬人先行出背水陣趙兵望見大笑平旦信建大將旗鼓鼓行出井陘口趙開壁擊之大戰良久於是信張耳弃鼓旗走水上軍復疾戰趙空壁爭漢鼓旗逐信耳信耳已入水上軍軍皆殊死戰不可敗信所出奇兵二千騎者候趙空壁逐利卽馳入趙壁皆拔趙旗幟立漢赤幟二千趙軍已不能得信耳等欲還歸壁壁皆漢赤幟大驚以漢爲皆已破趙王將矣遂亂遁走趙將雖斬之弗能禁於是漢兵夾擊破虜趙軍斬成安君泜水上禽趙王歇信乃令軍毋斬廣武君有生得之者購千金頃之有縛而至戲下者信解其縛東鄉坐西鄉對而師事之諸校効首虜休皆賀因問信曰兵法有右背山陵前左水澤今者將軍令臣等反背水陳曰破趙會食臣等不服然竟以勝此何術也信曰此在兵法顧諸君弗察耳兵法不曰䧟之死地而後生投之亡地而後存乎且信非得素拊循士大夫經所謂敺市人而戰之也其埶非置死地人人自爲戰今即予生地皆走寧尚得而用之乎諸將皆服曰非所及也於是問廣武君曰僕欲北攻燕東伐齊何若有功廣武君辭曰臣聞亡國之大夫不可以圖存敗軍之將不可以語勇若臣者何足以權大事乎信曰僕聞之百里奚居虞而虞亡之秦而秦伯非愚於虞而智於秦也用與不用聽與不聽耳向使成安君聽子計僕亦禽矣僕委心歸計願子勿辭廣武君曰臣聞智者千慮必有一失愚者千慮亦有一得故曰狂夫之言聖人擇焉顧恐臣計未足用願效愚忠故成安君有百戰百勝之計一日而失之軍敗鄗下身死泜水上今足下虜魏王禽夏説不旬朝破趙二十萬衆誅成安君名聞海内威震諸侯衆庶莫不輟作怠惰靡衣婾食傾耳以待命者然而衆勞卒罷其實難用也今足下舉勌敝之兵頓之燕堅城之下情見力屈欲戰不拔曠日持久糧食單竭若燕不破齊必距境而以自彊二國相持則劉項之權未有所分也臣愚竊以爲亦過矣信曰然則何由廣武君對曰當今之計不如按甲休兵百里之内牛酒日至以饗士大夫北首燕路然後發一乘之使奉咫尺之書以使燕燕必不敢不聽從燕而東臨齊雖有智者亦不知爲齊計矣如是則天下事可圖也兵故有先聲而後實者此之謂也信曰善敬奉敎於是用廣武君策發使燕燕從風而靡乃遣使報漢因請立張耳王趙以撫其國漢王許之楚數使竒兵度河擊趙王耳信徃來救趙因行定趙城邑發卒佐漢楚方急圍漢王滎陽漢王出南之宛葉得九江王布入成臯楚復急圍之四年漢王出成臯度河獨與滕公從張耳軍脩武至宿傳舎晨自稱漢使馳入壁張耳韓信未起即其卧奪其印符麾召諸將易置之信耳起乃知獨漢王來大驚漢王奪兩人軍即令張耳備守趙地拜信爲相國發趙兵未發者擊齊信引兵東未度平原聞漢王使酈食其已説下齊信欲止蒯通説信令擊齊語在通傳信然其計遂度河襲歴下軍至臨菑齊王走髙密使使於楚請救信已定臨菑東追至髙密西楚使龍且將號稱二十萬救齊齊王龍且并軍與信戰未合或説龍且曰漢兵遠鬬窮宼戰鋒不可當也齊楚自居其地戰兵易敗散不如深壁令齊王使其信臣招所亡城城聞王在楚來救必反漢漢二千里客居齊齊城皆反之其埶無所得食可毋戰而降也龍且曰吾平生知韓信爲人易與耳寄食於漂母無資身之策受辱於跨下無兼人之勇不足畏也且救齊而降之吾何功今戰而勝之齊半可得何爲而止遂戰與信夾濰水陳信乃夜令人爲萬餘囊盛沙以壅水上流引兵半渡擊龍且陽不勝還走龍且果喜曰固知信怯遂追渡水信使人決壅囊水大至龍且軍太半不得渡即急擊殺龍且龍且水東軍散走齊王廣亡去信追北至城陽虜廣楚卒皆降遂平齊使人言漢王曰齊夸詐多變反覆之國南邊楚不爲假王以塡之其埶不定今權輕不足以安之臣請自立爲假王當是時楚方急圍漢王於滎陽使者至發書漢王大怒罵曰吾困於此旦暮望而來佐我乃欲自立爲王張良陳平伏後躡漢王足因附耳語曰漢方不利寧能禁信之自王乎不如因立善遇之使自爲守不然變生漢王亦寤因復罵曰大丈夫定諸侯即爲眞王耳何以假爲遣張良立信爲齊王徵其兵使擊楚楚以亡龍且項王恐使盱台人武渉徃説信曰足下何不反漢與楚楚王與足下有舊故且漢王不可必身居項王掌握中數矣然得脱背約復擊項王其不可親信如此今足下雖自以爲與漢王爲金石交然終爲漢王所禽矣足下所以得須臾至今者以項王在項王即亡次取足下何不與楚連和三分天下而王齊今釋此時自必於漢王以擊楚且爲智者固若此邪信謝曰臣得事項王數年官不過郎中位不過執㦸言不聽畫策不用故背楚歸漢漢王授我上將軍印數萬之衆解衣衣我推食食我言聽計用吾得至於此夫人深親信我背之不祥幸為信謝項王武渉已去蒯通知天下權在於信深説以三分天下之計語在通傳信不忍背漢又自以功大漢王不奪我齊遂不聽漢王之敗固陵用張良計徵信將兵會垓下項羽死髙祖襲奪信軍徙信為楚王都下邳信至國召所從食漂母賜千金及下鄉亭長錢百曰公小人為徳不竟召辱已少年令出跨下者以為中尉告諸將相曰此壯士也方辱我時寧不能死死之無名故忍而就此項王亡將鍾離昧家在伊廬素與信善項王敗昧亡歸信漢怨昧聞在楚詔楚捕之信初之國行縣邑陳兵出入有變告信欲反書聞上患之用陳平謀偽游於雲夢者實欲襲信信弗知髙祖且至楚信欲發兵自度無罪欲謁上恐見禽人或説信曰斬昧謁上上必喜亡患信見昧計事昧曰漢所以不擊取楚以昧在公若欲捕我自媚漢吾今死公隨手亡矣乃罵信曰公非長者卒自剄信持其首謁於陳髙祖令武士縛信載後車信曰果若人言狡兎死良狗亨上曰人告公反遂械信至雒陽赦以為淮隂侯信知漢王畏惡其能稱疾不朝從由此日怨望居常鞅鞅羞與絳灌等列嘗過樊將軍噲噲趨拜送迎言稱臣曰大王乃肻臨臣信出門笑曰生乃與噲等為伍上嘗從容與信言諸將能各有差上問曰如我能將幾何信曰陛下不過能將十萬上曰如公何如曰如臣多多益辦耳上笑曰多多益辦何為為我禽信曰陛下不能將兵而善將將此乃信之為陛下禽也且陛下所謂天授非人力也後陳豨為代相監邊辭信信挈其手與歩於庭數匝仰天而歎曰子可與言乎吾欲與子有言豨因曰唯將軍命信曰公之所居天下精兵處也而公陛下之信幸臣也人言公反陛下必不信再至陛下乃疑三至必怒而自將吾為公從中起天下可圖也陳豨素知其能信之曰謹奉教漢十年豨果反髙帝自將而徃信病不從隂使人之豨所而與家臣謀夜詐赦諸官徒奴欲發兵襲呂后太子部署已定待豨報其舎人得罪信信囚欲殺之舎人弟上書變告信欲反狀於呂后呂后欲召恐其黨不就乃與蕭相國謀詐令人從帝所來稱豨已破羣臣皆賀相國紿信曰雖病強入賀信入呂后使武士縛信斬之長樂鍾室信方斬曰吾不用蒯通計反為女子所詐豈非天哉遂夷信三族髙祖已破豨歸至聞信死且喜且哀問曰信死亦何言呂后道其語髙祖曰此齊辯士蒯通也召欲亨之通至自説釋弗誅語在通傳彭越字仲昌邑人也常漁鉅野澤中為盜陳勝起或謂越曰豪桀相立畔秦仲可効之越曰兩龍方鬬且待之居嵗餘澤間少年相聚百餘人往從越請仲為長越謝不願也少年強請乃許與期旦日日出時後會者斬旦日日出十餘人後後者至日中於是越謝曰臣老諸君強以為長今期而多後不可盡誅誅最後者一人令校長斬之皆笑曰何至是請後不敢於是越乃引一人斬之設壇祭令徒屬徒屬皆驚畏越不敢仰視乃行畧地收諸侯散卒得千餘人沛公之從碭北擊昌邑越助之昌邑未下沛公引兵西越亦將其衆居鉅野澤中收魏敗散卒項籍入闗王諸侯還歸越衆萬餘人無所屬齊王田榮叛項王漢乃使人賜越將軍印使下濟隂以擊楚楚令蕭公角將兵擊越越大破楚軍漢二年春與魏豹及諸侯東擊楚越將其兵三萬餘人歸漢外黄漢王曰彭將軍收魏地得十餘城欲急立魏後今西魏王豹魏咎從弟真魏也廼拜越為魏相國擅將兵畧定梁地漢王之敗彭城解而西也越皆亡其所下城獨將其兵北居河上漢三年越常往來為漢游兵擊楚絶其糧於梁地項王與漢王相距滎陽越攻下雎陽外黄十七城項王聞之乃使曹咎守成臯自東收越所下城邑皆復為楚越將其兵北走榖城項王南走陽夏越復下昌邑旁二十餘城得粟十餘萬斛以給漢食漢王敗使使召越并力擊楚越曰魏地初定尚畏楚未可去漢王追楚為項籍所敗固陵乃謂留侯曰諸侯兵不從為之奈何留侯曰彭越本定梁地功多始君王以魏豹故拜越為相國今豹死亡後且越亦欲王而君王不蚤定今取雎陽以北至榖城皆許以王彭越又言所以許韓信語在髙紀於是漢王發使使越如留侯策使者至越乃引兵會垓下項籍死立越為梁王都定陶六年朝陳九年十年皆來朝長安陳豨反代地髙帝自往擊之至邯鄲徵兵梁梁王稱病使使將兵詣邯鄲髙帝怒使人讓梁王梁王恐欲自往謝其將扈輒曰王始不往見讓而往往即為禽不如遂發兵反梁王不聽稱病梁太僕有罪亡走漢吿梁王與扈輒謀反於是上使使掩捕梁王囚之雒陽有司治反形已具請論如法上赦以為庶人徙蜀青衣西至鄭逢呂后從長安東欲之雒陽道見越越為呂后泣涕自言亡罪願處故昌邑呂后許諾詔與俱東至雒陽呂后言上曰彭越壯士也今徙之蜀此自遺患不如遂誅之妾謹與俱來於是呂后令其舎人吿越復謀反廷尉奏請遂夷越宗族黥布六人也姓英氏少時客相之當刑而王及壯坐法黥布欣然笑曰人相我當刑而王幾是乎人有聞者共戱笑之布以論輸驪山驪山之徒數十萬人布皆與其徒長豪桀交通乃率其曹耦亡之江中為羣盜陳勝之起也布乃見番君其衆數千人番君以女妻之章邯之滅陳勝破呂臣軍布引兵北擊秦左右校破之青波引兵而東聞項梁定會稽西渡淮布以兵屬梁梁西擊景駒秦嘉等布常冠軍項梁聞陳渉死立楚懐王以布為當陽君項梁敗死懷王與布及諸侯將皆軍彭城當是時秦急圍趙趙數使人請救懷王懷王使宋義為上將項籍與布皆屬之北救趙及籍殺宋義河上自立為上將軍使布先渉河擊秦軍數有利籍乃悉引兵從之遂破秦軍降章邯等楚兵常勝功冠諸侯諸侯兵皆服屬楚者以布數以少敗衆也項籍之引兵西至新安又使布等夜擊阬章邯秦卒二十餘萬人至闗不得入又使布等先從間道破闗下軍遂得入至咸陽布為前鋒項王封諸將立布為九江王都六尊懷王為義帝徙都長沙廼隂令布擊之布使將追殺之郴齊王田榮叛楚項王往撃齊徵兵九江布稱病不往遣將將數千人行漢之敗楚彭城布又稱病不佐楚項王由此怨布數使使者譙讓召布布愈恐不敢往項王方北憂齊趙西患漢所與者獨布又多其材欲親用之以故未撃漢王與楚大戰彭城不利出梁地至虞謂左右曰如彼等者無足與計天下事者謁者隨何進曰不審陛下所謂漢王曰孰能為我使淮南使之發兵背楚留項王於齊數月我之取天下可以萬全隨何曰臣請使之乃與二十人俱使淮南至太宰主之三日不得見隨何因説太宰曰王之不見何必以楚為彊以漢為弱此臣之所為使使何得見言之而是邪是大王所欲聞也言之而非邪使何等二十人伏斧質淮南市以明背漢而與楚也太宰廼言之王王見之隨何曰漢王使使臣敬進書大王御者竊怪大王與楚何親也淮南王曰寡人北鄉而臣事之隨何曰大王與項王俱列為諸侯北鄉而臣事之必以楚為彊可以託國也項王伐齊身負版築以為士卒先大王宜悉淮南之衆身自將為楚軍前鋒今乃發四千人以助楚夫北面而臣事人者固若是乎夫漢王戰於彭城項王未出齊也大王宜埽淮南之衆日夜會戰彭城下今撫萬人之衆無一人度淮者隂拱而觀其孰勝夫託國於人者固若是乎大王提空名以鄉楚而欲厚自託臣竊為大王不取也然大王不背楚者以漢為弱也夫楚兵雖彊天下負之以不義之名以其背明約而殺義帝也然而楚王特以戰勝自彊漢王收諸侯還守成臯滎陽下蜀漢之粟深溝壁壘分卒守徼乘塞楚人還兵間以梁地深入敵國八九百里欲戰則不得攻城則力不能老弱轉糧千里之外楚兵至滎陽成臯漢堅守而不動進則不得攻退則不能解故楚兵不足罷也使楚兵勝漢則諸侯自危懼而相救夫楚之彊適足以致天下之兵耳故楚不如漢其埶易見也今大王不與萬全之漢而自託於危亡之楚臣竊為大王或之臣非以淮南之兵足以亡楚也夫大王發兵而背楚項王必留留數月漢之取天下可以萬全臣請與大王杖劎而歸漢王漢王必裂地而分大王又況淮南必大王有也故漢王敬使使臣進愚計願大王之留意也淮南王曰請奉命隂許叛楚與漢未敢泄楚使者在方急責布發兵隨何直入曰九江王已歸漢楚何以得發兵布愕然楚使者起何因説布曰事已搆獨可遂殺楚使毋使歸而疾走漢并力布曰如使者教因起兵而攻楚楚使項聲龍且攻淮南項王留而攻下邑數月龍且攻淮南破布軍布欲引兵走漢恐項王撃之故間行與隨何俱歸漢至漢王方踞牀洗而召布入見布大怒悔來欲自殺出就舎張御食飲從官如漢王居布又大喜過望於是乃使人之九江楚已使項伯收九江兵盡殺布妻子布使者頗得故人幸臣將衆數千人歸漢漢益分布兵而與俱北收兵至成臯四年秋七月立布為淮南王與撃項籍布使人之九江得數縣五年布與劉賈入九江誘大司馬周殷殷反楚遂舉九江兵與漢撃楚破垓下項籍死上置酒對衆折隨何曰腐儒為天下安用腐儒哉隨何跪曰夫陛下引兵攻彭城楚王未去齊也陛下發歩卒五萬人騎五千能以取淮南乎曰不能隨何曰陛下使何與二十人使淮南如陛下之意是何之功賢於歩卒數萬騎五千也然陛下謂何腐儒為天下安用腐儒何也上曰吾方圖子之功乃以隨何為䕶軍中尉布遂剖符為淮南王都六九江廬江衡山豫章郡皆屬焉六年朝陳七年朝雒陽九年朝長安十一年髙后誅淮隂侯布因心恐夏漢誅梁王彭越盛其醢以徧賜諸侯至淮南淮南王方獵見醢因大恐隂令人部聚兵候伺旁郡警急布有所幸姬病就醫醫家與中大夫賁赫對門赫乃厚餽遺從姬飲醫家姬侍王從容語次譽赫長者也王怒曰女安從知之具道王疑與亂赫恐稱病王愈怒欲捕赫赫上變事乘傳詣長安布使人追不及赫至上變言布謀反有端可先未發誅也上以其書語蕭相國蕭相國曰布不宜有此恐仇怨妄誣之請繋赫使人微驗淮南王布見赫以罪亡上變已疑其言國隂事漢使又來頗有所驗遂族赫家發兵反反書聞上乃赦赫以為將軍召諸將問布反為之奈何皆曰發兵阬豎子耳何能為汝隂侯滕公以問其客薛公薛公曰是固當反滕公曰上裂地而封之疏爵而貴之南面而立萬乘之主其反何也薛公曰前年殺彭越往年殺韓信三人皆同功一體之人也自疑禍及身故反耳滕公言之上曰臣客故楚令尹薛公其人有籌策可問上乃見問薛公對曰布反不足怪也使布出於上計山東非漢之有也出於中計勝負之數未可知也出於下計陛下安枕而卧矣上曰何謂上計薛公對曰東取吳西取楚并齊取魯傳檄燕趙固守其所山東非漢之有也何謂中計東取吳西取楚并韓取魏據敖倉之粟塞成臯之險勝敗之數未可知也何謂下計東取吳西取下蔡歸重於越身歸長沙陛下安枕而卧漢無事矣上曰是計將安出薛公曰出下計上曰胡為廢上計而出下計薛公曰布故驪山之徒也致萬乘之主此皆為身不顧後為百姓萬世慮者也故出下計上曰善封薛公千戸遂發兵自將東擊布布之初反謂其將曰上老矣厭兵必不能來使諸將諸將獨患淮隂彭越今已死餘不足畏故遂反果如薛公揣之東擊荆荆王劉賈走死富陵盡劫其兵渡淮擊楚楚發兵與戰徐僮閒爲三軍欲以相救為竒或説楚將曰布善用兵民素畏之且兵法諸侯自戰其地為散地今别為三彼敗吾一餘皆走安能相救不聽布果破其一軍二軍散走遂西與上兵遇蘄西會垂布兵精甚上乃壁庸城望布軍置陳如項籍軍上惡之與布相望見隃謂布何苦而反布曰欲為帝耳上怒罵之遂戰破布軍布走渡淮數止戰不利與百餘人走江南布舊與番君㛰故長沙哀王使人誘布僞與俱亡走越布信而隨至番陽番陽人殺布兹鄉遂滅之封賁赫為列侯將率封者六人盧綰豐人也與髙祖同里綰親與髙祖太上皇相愛及生男髙祖綰同日生里中持羊酒賀兩家及髙祖綰壯學書又相愛也里中嘉兩家親相愛生子同日壯又相愛復賀羊酒髙祖為布衣時有吏事避宅綰常隨上下及髙祖初起沛綰以客從入漢為將軍常侍中從東擊項籍以太尉常從出入卧内衣被食飲賞賜羣臣莫敢望雖蕭曹等特以事見禮至其親幸莫及綰者封為長安侯長安故咸陽也項籍死使綰别將與劉賈擊臨江王共尉還從擊燕王臧荼皆破平時諸侯非劉氏而王者七人上欲王綰為羣臣觖望及虜臧荼乃下詔詔諸將相列侯擇羣臣有功者以爲燕王羣臣知上欲王綰皆曰太尉長安侯盧綰常從平定天下功最多可王上乃立綰為燕王諸侯得幸莫如燕王者綰立六年以陳豨事見疑而敗豨者宛句人也不知始所以得從及韓王信反入匈奴上至平城還豨以郎中封為列侯以趙相國將監趙代邊邊兵皆屬焉豨少時常稱慕魏公子及將守邊招致賔客常告過趙賔客隨之者千餘乘邯鄲官舍皆滿豨所以待客如布衣交皆出客下趙相周昌乃求入見上具言豨賔客盛擅兵於外恐有變上令人覆案豨客居代者諸為不法事多連引豨豨恐隂令客通使王黄曼丘臣所漢十年秋太上皇崩上因是召豨豨稱病遂與王黄等反自立為代王劫畧趙代上聞乃赦吏民為豨所詿誤劫畧者上自擊豨破之語在髙紀初上如邯鄲擊豨燕王綰亦擊其東北豨使王黄求救匈奴綰亦使其臣張勝使匈奴言豨等軍破勝至胡故燕王臧荼子衍亡在胡見勝曰公所以重於燕者以習胡事也燕所以乆存者以諸侯數反兵連不決也今公為燕欲急滅豨等豨等已盡次亦至燕公等亦且為虜矣公何不令燕且緩豨而與胡連和事寛得長王燕即有漢急可以安國勝以為然廼私令匈奴兵擊燕綰疑勝與胡反上書請族勝勝還報具道所以為者綰寤乃詐論他人以脱勝家屬使得為匈奴閒而隂使范齊之豨所欲令久連兵母決漢旣斬豨其裨將降言燕王綰使范齊通計謀豨所上使使召綰綰稱病又使辟陽侯審食其御史大夫趙堯往迎綰因驗問其左右綰愈恐閟匿謂其幸臣曰非劉氏而王者獨我與長沙耳往年漢族淮隂誅彭越皆呂后計今上病屬任呂后呂后婦人專欲以事誅異姓王者及大功臣廼稱病不行其左右皆亡匿語頗泄辟陽侯聞之歸具報上益怒又得匈奴降者言張勝亡在匈奴為燕使於是上曰綰果反矣使樊噲擊綰綰悉將其宮人家屬騎數千居長城下候伺幸上病瘉自入謝髙祖崩綰遂將其衆亡入匈奴匈奴以為東胡盧王為蠻夷所侵奪常思復歸居嵗餘死胡中髙后時綰妻與其子亡降會髙后病不能見舍燕邸為欲置酒見之髙后竟崩綰妻亦病死孝景帝時綰孫它人以東胡王降封為惡谷侯傳至曾孫有罪國除吳芮秦時番陽令也甚得江湖閒民心號曰番君天下之初叛秦也黥布歸芮芮妻之因率越人舉兵以應諸侯沛公攻南陽廼遇芮之將梅鋗與偕攻析酈降之及項羽相王以芮率百越佐諸侯從入闗故立芮為衡山王都邾其將梅鋗功多封十萬戸為列侯項籍死上以鋗有功從入武闗故德芮徙為長沙王都臨湘一年薨諡曰文王子成王臣嗣薨子哀王囘嗣薨子共王右嗣薨子靖王羌嗣孝文後七年薨無子國除初文王芮髙祖賢之制詔御史長沙王忠其定著令至孝惠髙后時封芮庶子二人為列侯傳國數世絶贊曰昔髙祖定天下功臣異姓而王者八國張耳吳芮彭越黥布臧荼盧綰與兩韓信皆徼一時之權變以詐力成功咸得裂土南面稱孤見疑强大懷不自安事窮埶迫卒謀叛逆終於滅亡張耳以智全至子亦失國唯吳芮之起不失正道故能傳號五世以無嗣絶慶流支庶有以矣夫著于甲令而稱忠也前漢書卷三十四考證韓信傳項王意烏猝嗟○史記作喑噁叱咤又言語姁姁史記作嘔嘔諸侯之見項王逐義帝江南云云○按諸侯歸逐其主自王善地即指田都王臨淄田市王濟北臧荼王燕司馬卭王殷張耳王常山皆徙其故王於他處也不然信拜大將在四月諸侯已各就國罷兵矣烏知後有田榮殺田都田市及臧荼殺韓廣事乎其實不能○按不能斷句言實兵不能數萬也史記作其實不過數千能千里而襲我亦已罷極能字屬下句讀斬成安君泜水上○水經注泜水即井陘山水世謂之鹿泉水東北流屈逕陳餘壘又東注綿蔓水其舍人得罪信注晉灼曰楚漢春秋云謝公也○按劉奉世即据功臣表以正晉灼之誤是也但本書表作樂説史表作欒説樂欒字形相似未知孰是黥布傳徴兵九江布稱病不往○按叙此事於追殺義帝之後與史記合是也乃項羽傳叙于追殺義帝之前蓋誤太宰主之○胡三省曰此非周官之太宰也漢奉常屬官有太宰番陽人殺布兹鄉注師古曰鄡陽縣之鄉也○胡三省曰据史漢髙紀皆言追斬布番陽則兹鄉當在番陽界將率封者六人○按功臣表中牟侯單右車邔侯黄極忠博陽侯周聚陽羡侯靈常下相侯泠耳髙陵侯王虞人並以擊布功封與期思侯賁赫凡七侯也盧綰傳綰以客從入漢為將軍○按史記作從入漢中是也此文漢下脱中字耳綰孫它人以東胡王降封為惡谷侯○按它人史記及本書表作它之則人字誤也惡谷史記及本書表作亞谷則惡字亦誤也又按此及史記並云綰孫而本書及史表並云綰子必有一誤吳芮傳子共王右嗣薨子靖王羌嗣○按異姓諸侯王表共王右作共王若靖王羌作靖王産封芮庶子二人為列侯○按表便侯沅陵侯是也前漢書卷三十四考證"}
{"id": "KR2a0007_035", "series": "KR2a0007", "text": "唐正議大夫行秘書少監琅邪縣開國子顔師古注荆王劉賈髙帝從父兄也不知其初起時漢元年還定三秦賈為將軍定塞地從東擊項籍漢王敗成臯北度河得張耳韓信軍軍脩武深溝髙壘使賈將二萬人騎數百擊楚度白馬津入楚地燒其積聚以破其業無以給項王軍食已而楚兵擊之賈輙避不肯與戰而與彭越相保漢王追項籍至固陵使賈南度淮圍夀春還至使人閒招楚大司馬周殷周殷反楚佐賈舉九江迎英布兵皆會垓下誅項籍漢王因使賈將九江兵與大尉盧綰西南擊臨江王共尉尉死以臨江為南郡賈既有功而髙祖子弱昆弟少又不賢欲王同姓以填天下乃下詔曰將軍劉賈有功及擇子弟可以為王者羣臣皆曰立劉賈為荆王王淮東立六年而淮南王黥布反東擊荆賈與戰弗勝走富陵為布軍所殺燕王劉澤髙祖從祖昆弟也髙祖三年澤為郎中十一年以將軍擊陳豨將王黄封為營陵侯髙后時齊人田生游乏資以畫奸澤澤大説之用金二百斤為田生夀田生已得金即歸齊二嵗澤使人謂田生曰弗與矣田生如長安不見澤而假大宅令其子求事吕后所幸大謁者張卿居數月田生子請張卿臨親脩具張卿往見田生帷帳具置如列侯張卿驚酒酣廼屏人説張卿曰臣觀諸侯邸第百餘皆髙帝一切功臣今呂氏雅故本推轂髙帝就天下功至大又有親戚太后之重太后春秋長諸呂弱太后欲立吕産為吕王王代太后又重發之恐大臣不聽今卿最幸大臣所敬何不風大臣以聞太后太后必喜諸吕以王萬户侯亦卿之有太后心欲之而卿為内臣不急發恐禍及身矣張卿大然之乃風大臣語太后太后朝因問大臣大臣請立吕産為吕王太后賜張卿千金張卿以其半進田生田生弗受因説之曰吕産王也諸大臣未大服今營陵侯澤諸劉長為大將軍獨此尚觖望今卿言太后裂十餘縣王之彼得王喜於諸吕王益固矣張卿入言之又太后女弟吕嬃女亦為營陵侯妻故遂立營陵侯澤為琅邪王琅邪王與田生之國急行毋留出闗太后果使人追之已出即還澤王琅邪二年而太后崩澤乃曰帝少諸呂用事諸劉孤弱引兵與齊王合謀西欲誅諸呂至梁聞漢灌將軍屯滎陽澤還兵備西界遂跳驅至長安代王亦從代至諸將相與琅邪王共立代王是為孝文帝文帝元年徙澤為燕王而復以琅邪歸齊澤王燕二年薨諡曰敬王子康王嘉嗣九年薨子定國嗣定國與父康王姬姦生子男一人奪弟妻為姬與子女三人姦定國有所欲誅殺臣肥如令郢人郢人等告定國定國使謁者以它法劾捕格殺郢人滅口至元朔中郢人昆弟復上書具言定國事下公卿皆議曰定國禽獸行亂人倫逆天道當誅上許之定國自殺立四十二年國除哀帝時繼絶世乃封敬王澤𤣥孫之孫無終公士歸生為營陵侯更始中為兵所殺吳王濞髙帝兄仲之子也髙帝立仲為代王匈奴攻代仲不能堅守棄國閒行走雒陽自歸天子不忍致法廢為合陽侯子濞封為沛侯黥布反髙祖自將往誅之濞年二十以騎將從破布軍荆王劉賈為布殺無後上患吳㑹稽輕悍無壯王填之諸子少乃立濞於沛為吳王王三郡五十三城已拜受印髙祖召濞相之曰若狀有反相獨悔業已拜因拊其背曰漢後五十年東南有亂豈若邪然天下同姓一家愼無反濞頓首曰不敢會孝惠髙后時天下初定郡國諸侯各務自拊循其民吳有豫章郡銅山即招致天下亡命者盗鑄錢東煑海水為鹽以故無賦國用饒足孝文時吳太子入見得侍皇太子飲博吳太子師傅皆楚人輕悍又素驕博争道不恭皇太子引博局提吳太子殺之於是遣其䘮歸𦵏吳吳王愠曰天下一宗死長安即𦵏長安何必來𦵏復遣䘮之長安𦵏吳王由是怨望稍失藩臣禮稱疾不朝京師知其以子故驗問實不病諸吳使來輙繫責治之吳王恐所謀滋甚及後使人為秋請上復責問吳使者使者曰察見淵中魚不祥今吳王始詐疾及覺見責急愈益閉恐上誅之計乃無聊唯上與更始於是天子皆赦吳使者歸之而賜吳王几杖老不朝吳得釋其謀亦益觧然其居國以銅鹽故百姓無賦卒踐更輙予平賈歳時存問茂材賞賜閭里它郡國吏欲來捕亡人者頌共禁不與如此者三十餘年以故能使其衆鼂錯為太子家令得幸皇太子數從容言吳過可削數上書説之文帝寛不忍罰以此吳王日益横及景帝即位錯為御史大夫説上曰昔髙帝初定天下昆弟少諸子弱大封同姓故孽子悼惠王王齊七十二城庶弟元王王楚四十城兄子王吳五十餘城封三庶孽分天下半今吳王前有太子之隙詐稱病不朝於古法當誅文帝不忍因賜几杖德至厚也不改過自新廼益驕恣公即山鑄錢煑海為鹽誘天下亡人謀作亂逆今削之亦反不削亦反削之其反亟禍小不削之其反遲禍大三年冬楚王來朝錯因言楚王戊往年為薄太后服私姦服舍請誅之詔赦削東海郡及前二年趙王有罪削其常山郡膠西王卬以賣爵事有姦削其六縣漢廷臣方議削吳吳王恐削地無已因欲發謀舉事念諸侯無足與計者聞膠西王勇好兵諸侯皆畏憚之於是廼使中大夫應髙口説膠西王曰吳王不肖有夙夜之憂不敢自外使使臣諭其愚心王曰何以教之髙曰今者主上任用邪臣聽信䜛賊變更律令侵削諸侯徵求滋多誅罰良重日以益甚語有之曰狧糠及米吳與膠西知名諸侯也一時見察不得安肆矣吳王身有内疾不能朝請二十餘年常患見疑無以自白脅肩絫足猶懼不見釋竊聞大王以爵事有過所聞諸侯削地罪不至此此恐不止削地而已王曰有之子將奈何髙曰同惡相助同好相留同情相求同欲相趨同利相死今吳王自以與大王同憂願因時循理弃軀以除患於天下意亦可乎膠西王瞿然駭曰寡人何敢如是主上雖急固有死耳安得不事髙曰御史大夫鼂錯營或天子侵奪諸侯蔽忠塞賢朝廷疾怨諸侯皆有背叛之意人事極矣彗星出蝗蟲起此萬世一時而愁勞聖人所以起也吳王内以鼂錯為誅外從大王後車方洋天下所向者降所指者下莫敢不服大王誠幸而許之一言則吳王率楚王略函谷闗守滎陽敖倉之粟距漢兵治次舎湏大王大王幸而臨之則天下可并兩主分割不亦可乎王曰善歸報吳王猶恐其不果廼身自為使者至膠西面約之膠西羣臣或聞王謀諫曰諸侯地不能為漢十二為叛逆以憂太后非計也今承一帝尚云不易假令事成兩主分争患廼益生王不聽遂發使約齊甾川膠東濟南皆許諾諸侯既新削罰震恐多怨錯及削吳會稽豫章郡書至則吳王先起兵誅漢吏二千石以下膠西膠東甾川濟南楚趙亦皆反發兵西齊王後悔背約城守濟北王城壊未完其郎中令劫守王不得發兵膠西王膠東王為渠率與甾川濟南共攻圍臨甾趙王遂亦隂使匈奴與連兵七國之發也吳王悉其士卒下令國中曰寡人年六十二身自將少子年十四亦為士卒先諸年上與寡人同下與少子等皆發二十餘萬人南使閩東越閩東越亦發兵從孝景前三年正月甲子初起兵於廣陵西渉淮因并楚兵發使遺諸侯書曰吳王劉濞敬問膠西王膠東王甾川王濟南王趙王楚王淮南王衡山王廬江王故長沙王子幸教以漢有賊臣錯無功天下侵奪諸侯之地使吏劾繫訊治以侵辱之為故不以諸侯人君禮遇劉氏骨肉絶先帝功臣進任姦人誑亂天下欲危社稷陛下多病志逸不能省察欲舉兵誅之謹聞教敝國雖狹地方三千里人民雖少精兵可具五十萬寡人素事南越三十餘年其王諸君皆不辭分其兵以隨寡人又可得三十萬寡人雖不肖願以身從諸王南越直長沙者因王子定長沙以北西走蜀漢中告越楚王淮南三王與寡人西面齊諸王與趙王定河間河内或入臨晉闗或與寡人會雒陽燕王趙王故與胡王有約燕王北定代雲中轉胡衆入蕭闗走長安匡正天下以安髙廟願王勉之楚元王子淮南三王或不沐洗十餘年怨入骨髓欲壹有所出久矣寡人未得諸王之意未敢聽今諸王茍能存亡繼絶振弱伐暴以安劉氏社稷所願也吳國雖貧寡人節衣食用積金錢脩兵革聚糧食夜以繼日三十餘年矣凡皆為此願諸王勉之能斬捕大將者賜金五千斤封萬户列將三千斤封五千户裨將二千斤封二千户二千石千斤封千户皆為列侯其以軍若城邑降者卒萬人邑萬戸如得大將人户五千如得列將人戸三千如得裨將人户千如得二千石其小吏皆以差次受爵金它封賜皆倍軍法其有故爵邑者更益勿因願諸王明以令士大夫不敢欺也寡人金錢在天下者往徃而有非必取於吳諸王日夜用之不能盡有當賜者告寡人寡人且往遺之敬以聞七國反書聞天子廼遣太尉條侯周亞夫將三十六將軍往擊吳楚遣曲周侯酈寄擊趙將軍欒布擊齊大將軍竇嬰屯滎陽監齊趙兵初吳楚反書聞兵未發竇嬰言故吳相爰盎召入見上問以吳楚之計盎對曰吳楚相遺書曰賊臣鼂錯擅適諸侯削奪之地以故反名為西共誅錯復故地而罷方今計獨斬錯發使赦七國復其故地則兵可毋血刃而俱罷上從其議遂斬錯語具在盎傳以盎為㤗常奉宗廟使吳王吳王弟子德侯為宗正輔親戚使至吳吳楚兵已攻梁壁矣宗正以親故先入見諭吳王拜受詔吳王聞盎來亦知其欲説笑而應曰我已為東帝尚誰拜不肯見盎而留軍中欲劫使將盎不肯使人圍守且殺之盎得夜亡走梁遂歸報條侯將乘六乘傳會兵滎陽至雒陽見劇孟喜曰七國反吾乘傳至此不自意全又以為諸侯已得劇孟孟今無動吾據滎陽滎陽以東無足憂者至雒陽問故父絳侯客鄧都尉曰䇿安出客曰吳楚兵鋭甚難與爭鋒楚兵輕不能乆方今為將軍計莫若引兵東北壁昌邑以梁委吳吳必盡鋭攻之將軍深溝髙壘使輕兵絶淮泗口塞吳饟道使吳梁相敝而糧食竭乃以全制其極破吳必矣條侯曰善從其䇿遂堅壁昌邑南輕兵絶吳饟道吳王之初發也吳臣田禄伯為大將軍田禄伯曰兵屯聚而西無他竒道難以立功臣願得五萬人别循江淮而上収淮南長沙入武闗與大王會此亦一竒也吳王太子諫曰王以反為名此兵難以藉人人亦且反王柰何且擅兵而别多它利害徒自損耳吳王即不許田祿伯吳少將桓將軍説王曰吳多歩兵歩兵利險漢多車騎車騎利平地願大王所過城不下直去疾西據雒陽武庫食敖倉粟阻山河之險以令諸侯雖無入闗天下固已定矣大王徐行留下城邑漢軍車騎至馳入梁楚之郊事敗矣吳王問吳老將老將曰此年少推鋒可耳安知大慮於是王不用桓將軍計王專幷將其兵未渡淮諸賓客皆得為將校尉行閒候司馬獨周丘不用周丘者下邳人亡命吳酤酒無行王薄之不任周丘乃上謁説王曰臣以無能不得待罪行閒臣非敢求有所將也願請王一漢節必有以報王廼予之周丘得節夜馳入下邳下邳時聞吳反皆城守至傳舍召令入戸使從者以罪斬令遂召昆弟所善豪吏告曰吳反兵且至屠下邳不過食頃今先下家室必完能者封侯至矣出乃相告下邳皆下周丘一夜得三萬人使人報吳王遂將其兵北略城邑比至城陽兵十餘萬破城陽中尉軍聞吳王敗走自度無與共成功即引兵歸下邳未至癰發背死二月吳王兵既破敗走於是天子制詔將軍蓋聞為善者天報以福為非者天報以殃髙皇帝親垂功徳建立諸侯幽王悼惠王絶無後孝文皇帝哀憐加惠王幽王子遂悼惠王子卬等令奉其先王宗廟為漢藩國徳配天地明並日月而吳王濞背德反義誘受天下亡命罪人亂天下幣稱疾不朝二十餘年有司數請濞罪孝文皇帝寛之欲其改行為善今乃與楚王戊趙王遂膠西王卬濟南王辟光甾川王賢膠東王雄渠約從謀反為逆無道起兵以危宗廟賊殺大臣及漢使者廹劫萬民伐殺無罪燒殘民家掘其丘壟甚為虐暴而卬等又重逆無道燒宗廟鹵御物朕甚痛之朕素服避正殿將軍其勸士大夫撃反虜擊反虜者深入多殺為功斬首捕虜比三百石以上皆殺無有所置敢有議詔及不如詔者皆要斬初吳王之度淮與楚王遂西敗棘壁乗勝而前鋭甚梁孝王恐遣將軍擊之又敗梁兩軍士卒皆還走梁數使使條侯求救條侯不許又使使愬條侯於上上使告條侯救梁又守便宜不行梁使韓安國及楚死事相弟張羽為將軍乃得頗敗吳兵吳兵欲西梁城守不敢西即走條侯軍會下邑欲戰條侯壁不肯戰吳糧絶卒飢數挑戰遂夜奔條侯壁驚東南條侯使偹西北果從西北不得入吳大敗士卒多飢死叛散於是吳王廼與其戲下壯士千人夜亡去度淮走丹徒保東越東越兵可萬餘人使人收聚亡卒漢使人以利啗東越東越即紿吳王吳王出勞軍使人鏦殺吳王盛其頭馳傳以聞吳王太子駒亡走閩越吳王之棄軍亡也軍遂潰往往稍降太尉條侯及梁軍楚王戊軍敗自殺三王之圍齊臨甾也三月不能下漢兵至膠西膠東甾川王各引兵歸國膠西王徒跣席槀飲水謝太后王太子徳曰漢兵還臣觀之以罷可襲願収王餘兵擊之不勝而逃入海未晚也王曰吾士卒皆已壊不可用之不聼漢將弓髙侯穨當遺王書曰奉詔誅不義降者赦除其罪復故不降者滅之王何處湏以從事王肉袒叩頭漢軍壁謁曰臣卬奉法不謹驚駭百姓廼苦將軍逺道至于窮國敢請葅醢之罪弓髙侯執金鼓見之曰王苦軍事願聞王發兵狀王頓首膝行對曰今者鼂錯天子用事臣變更髙皇帝法令侵奪諸侯地卬等以為不義恐其敗亂天下七國發兵且誅錯今聞錯已誅卬等謹已罷兵歸將軍曰王茍以錯為不善何不以聞及未有詔虎符擅發兵擊義國以此觀之意非徒欲誅錯也乃出詔書為王讀之曰王其自圖之王曰如卬等死有餘罪遂自殺太后太子皆死膠東甾川濟南王皆伏誅酈將軍攻趙十月而下之趙王自殺濟北王以劫故不誅初吳王首反幷將楚兵連齊趙正月起三月皆破滅贊曰荆王王也由漢初定天下未集故雖疏屬以䇿為王鎮江淮之間劉澤發於田生權激吕氏然卒南面稱孤者三世事發相重豈不危哉吳王擅山海之利能薄歛以使其衆逆亂之萌自其子興古者諸侯不過百里山海不以封蓋防此矣鼂錯為國逺慮禍反及身毋為權首將受其咎豈謂錯哉前漢書卷三十五考證荆王劉賈傳髙帝從父兄也○按史記曰劉賈諸劉者不知其何屬此云從父兄史記曰劉澤諸劉逺屬此云從祖昆弟皆班氏補史記之缺略也賈輒避不肯與戰○按史記作賈輒壁不肯與戰是堅守壁壘意此作避是避其鋒也燕王劉澤傳大謁者張卿○宋祁曰疑卿是字釋其名也○按此書恩澤侯表及周勃傳皆作張釋與史記吕后紀同而匈奴傳作張澤與史記文帝本紀及表同宋祁疑卿是字是也但史漢每遇澤釋字輒互異如張良傳建成侯吕澤實是吕釋之此宦者張卿名釋名澤究難懸定也引兵與齊王合謀注疑此傳誤也○按顔注是琅邪王本無意於誅諸呂特見詐于齊王其後又因敗以為功耳是以通鑑從齊王傳肥如令郢人注肥如燕之屬縣也○顧炎武曰地理志肥如自屬遼西郡不屬燕武帝本紀元朔元年秋匈奴入遼西殺太守諸侯王表言武帝下推恩之令而藩國自析長沙燕代雖有舊名皆亡南北邊矣然則肥如之屬于燕必在元朔以前未析邊郡之時也吳濞傳上患吳會稽輕悍○顧炎武曰錢康功云漢書吳王濞傳上患吳會輕悍今本漢書並作吳會稽不知順帝時始分二郡漢初安得言吳會稽當是錢所見本未誤後人妄增之按吳會猶言吳之都㑹也胡三省通鑑辨誤已嘗論之吳有豫章郡銅山注韋昭曰但當言章郡今故章也○按注中章郡故章二章字俱應作鄣字鄣郡即丹陽郡也志有銅官狧糠及米注師古曰蓋以犬為喻也○按索隐曰言狧糠盡則至米謂削土盡則滅國也顔注迂曲不如索隐説使輕兵絶淮泗口○胡三省曰泗水南入淮故謂之淮泗口前漢書卷三十五考證"}
{"id": "KR2a0007_036", "series": "KR2a0007", "text": "唐正議大夫行秘書少監琅邪縣開國子顏師古注楚元王交字游髙祖同父少弟也好書多材蓺少時嘗與魯穆生白生申公俱受詩於浮丘伯伯者孫卿門人也及秦焚書各别去髙祖兄弟四人長兄伯次仲伯蚤卒髙祖既為沛公景駒自立為楚王髙祖使仲與審食其留侍太上皇交與蕭曹等俱從髙祖見景駒遇項梁共立楚懐王因西攻南陽入武關與秦戰於藍田至霸上封交為文信君從入蜀漢還定三秦誅項籍即帝位交與盧綰常侍上出入臥内傳言語諸内事隠謀而上從父兄劉賈數别將漢六年既廢楚王信分其地為二國立賈為荆王交為楚王王薛郡東海彭城三十六縣先有功也後封次兄仲為代王長子肥為齊王初髙祖微時常避事時時與賔客過其丘嫂食嫂厭叔與客來陽為羮盡轑釡客以故去已而視釡中有羮繇是怨嫂及立齊代王而伯子獨不得侯太上皇以為言髙祖曰某非敢忘封之也為其母不長者七年十月封其子信為羮頡侯元王既至楚以穆生白生申公為中大夫髙后時浮丘伯在長安元王遣子郢客與申公俱卒業文帝時聞申公為詩最精以為博士元王好詩諸子皆讀詩申公始為詩傳號魯詩元王亦次之詩傳號曰元王詩世或有之髙后時以元王子郢客為宗正封上邳侯元王立二十三年薨太子辟非先卒文帝乃以宗正上邳侯郢客嗣是為夷王申公為博士失官隨郢客歸復以為中大夫立四年薨子戊嗣文帝尊寵元王子生爵比皇子景帝即位以親親封元王寵子五人子禮為平陸侯富為休侯歲為沈猶侯埶為宛朐侯調為棘樂侯初元王敬禮申公等穆生不耆酒元王每置酒常為穆生設醴及王戊即位常設後忘設焉穆生退曰可以逝矣醴酒不設王之意怠不去楚人將鉗我於市稱疾臥申公白生强起之曰獨不念先王之德與今王一旦失小禮何足至此穆生曰易稱知幾其神乎幾者動之微吉凶之先見者也君子見幾而作不俟終日先王之所以禮吾三人者為道之存故也今而忽之是忘道也忘道之人胡可與久處豈為區區之禮哉遂謝病去申公白生獨留王戊稍淫暴二十年為薄太后服私姦削東海薛郡乃與吳通謀二人諌不聼胥靡之衣之赭衣使杵臼碓舂於市休侯使人諌王王曰季父不吾與我起先取季父矣休侯懼乃與母太夫人奔京師二十一年春景帝之三年也削書到遂應吳王反其相張尚太傅趙夷吾諌不聼遂殺尚夷吾起兵會吳西攻梁破棘壁至昌邑南與漢將周亞夫戰漢絶吳楚糧道士饑吳王走戊自殺軍遂降漢漢已平吳楚景帝乃立宗正平陸侯禮為楚王奉元王後是為文王四年薨子安王道嗣二十五年薨子襄王注嗣十四年薨子節王純嗣十六年薨子延壽嗣宣帝即位延壽以為廣陵王胥武帝子天下有變必得立陰欲附倚輔助之故為其後母弟趙何齊取廣陵王女為妻與何齊謀曰我與廣陵王相結天下不安發兵助之使廣陵王立何齊尚公主列侯可得也因使何齊奉書遺廣陵王曰願長耳目毋後人有天下何齊父長年上書告之事下有司考驗辭服延壽自殺立三十二年國除初休侯富既奔京師而王戊反富等皆坐免侯削屬籍後聞其數諌戊乃更封為紅侯太夫人與竇太后有親懲山東之宼求留京師詔許之富子辟彊等四人共飬仕於朝太夫人薨賜塋葬靈戸富傳國至曾孫無子絶辟彊字少卿亦好讀詩能屬文武帝時以宗室子隨二千石論議冠諸宗室清靜少欲常以書自娛不肯仕昭帝即位或説大將軍霍光曰將軍不見諸呂之事乎處伊尹周公之位攝政擅權而背宗室不與共職是以天下不信卒至於滅亡今將軍當盛位帝春秋富宜納宗室又多與大臣共事反諸呂道如是則可以免患光然之廼擇宗室可用者辟彊子德待詔丞相府年三十餘欲用之或言父見在亦先帝之所寵也遂拜辟彊為光禄大夫守長樂衞尉時年已八十矣徙為宗正數月卒德字路少修黄老術有智略少時數言事召見甘泉宮武帝謂之千里駒昭帝初為宗正丞雜治劉澤詔獄父為宗正徙大鴻臚丞遷太中大夫後復為宗正雜案上官氏蓋主事德常持老子知足之計妻死大將軍光欲以女妻之德不敢取畏盛滿也蓋長公主孫譚遮德自言德數責以公主起居無狀侍御史以為光望不受女承指劾德誹謗詔獄免為庻人屏居山田光聞而恨之復白召德守青州刺史歲餘復為宗正與立宣帝以定䇿賜爵關内侯地節中以親親行謹厚封為陽城侯子安民為郎中右曹宗家以德得官宿衞者二十餘人德寛厚好施生每行京兆尹事多所平反罪人家産過百萬則以振昆弟賔客食飲曰富民之怨也立十一年子向坐鑄偽黄金當伏法德上書訟罪會薨大鴻臚奏德訟子罪失大臣體不宜賜諡置嗣制曰賜諡繆侯為置嗣傳至孫慶忌復為宗正太常薨子岑嗣為諸曹中郎將列校尉至太常薨傳子至王莽敗乃絶向字子政本名更生年十二以父德任為輦郎既冠以行修飭擢為諌大夫是時宣帝循武帝故事招選名儒俊材置左右更生以通達能屬文辭與王襃張子僑等並進對獻賦頌凡數十篇上復興神僊方術之事而淮南有枕中鴻寶苑袐書書言神僊使鬼物為金之術及鄒衍重道延命方世人莫見而更生父德武帝時治淮南獄得其書更生㓜而讀誦以為竒獻之言黄金可成上令典尚方鑄作事費甚多方不驗上乃下更生吏吏劾更生鑄偽黄金繋當死更生兄陽城侯安民上書入國戸半贖更生罪上亦竒其材得踰冬減死論會初立榖梁春秋徵更生受穀梁講論五經於石渠復拜為郎中給事黄門遷散騎諫大夫給事中元帝初即位太傅蕭望之為前將軍少傅周堪為諸吏光禄大夫皆領尚書事甚見尊任更生年少於望之堪然二人重之薦更生宗室忠直明經有行擢為散騎宗正給事中與侍中金敞拾遺於左右四人同心輔政患苦外戚許史在位放縱而中書宦官𢎞恭石顯弄權望之堪更生議欲白罷退之未白而語泄遂為許史及恭顯所譖愬堪更生下獄及望之皆免官語在望之傳其春地震夏客星見昴卷舌閒上感悟下詔賜望之爵關内侯奉朝請秋徵堪向欲以為諌大夫恭顯白皆為中郎冬地復震時恭顯許史子弟侍中諸曹皆側目於望之等更生懼焉乃使其外親上變事言竊聞故前將軍蕭望之等皆忠正無私欲致大治忤於貴戚尚書今道路人聞望之等復進以為且復見毁讒必曰嘗有過之臣不宜復用是大不然臣聞春秋地震為在位執政太盛也不為三獨夫動亦已明矣且往者髙皇帝時季布有罪至於夷滅後赦以為將軍髙后孝文之閒卒為名臣孝武帝時兒寛有重罪繫按道侯韓説諫曰前吾丘壽王死陛下至今恨之今殺寛後將復大恨矣上感其言遂貰寛復用之位至御史大夫御史大夫未有及寛者也又董仲舒坐私為災異書主父偃取奏之下吏罪至不道幸蒙不誅復為太中大夫膠西相以老病免歸漢有所欲興常有詔問仲舒為世儒宗定議有益天下孝宣皇帝時夏侯勝坐誹謗繫獄三年免為庻人宣帝復用勝至長信少府太子太傅名敢直言天下美之若乃羣臣多此比類難一二記有過之臣無負國家有益天下此四臣者足以觀矣前𢎞恭奏望之等獄決三月地大震恭移病出後復視事天隂雨雪由是言之地動殆為恭等臣愚以為宜退恭顯以章蔽善之罰進望之等以通賢者之路如此太平之門開災異之原塞矣書奏恭顯疑其更生所為白請考姦詐辭果服遂逮更生繫獄下太傅韋𤣥成諌大夫貢禹與廷尉雜考劾更生前為九卿坐與望之堪謀排車騎將軍髙許史氏侍中者毁離親戚欲退去之而獨專權為臣不忠幸不伏誅復䝉恩徵用不悔前過而教令人言變事誣罔不道更生坐免為庻人而望之亦坐使子上書自寃前事恭顯白令詣獄置對望之自殺天子甚悼恨之乃擢周堪為光禄勲堪弟子張猛光禄大夫給事中大見信任恭顯憚之數譖毁焉更生見堪猛在位幾已得復進懼其傾危乃上封事諌曰臣前幸得以骨肉備九卿奉法不謹乃復䝉恩竊見災異並起天地失常徵表為國欲終不言念忠臣雖在甽畝猶不忘君惓惓之義也况重以骨肉之親又加以舊恩未報乎欲竭愚誠又恐越職然惟二恩未報忠臣之義一抒愚意退就農畝死無所恨臣聞舜命九官濟濟相讓和之至也衆賢和於朝則萬物和於野故簫韶九成而鳳皇來儀擊石拊石百獸率舞四海之内靡不和寧及至周文開基西郊雜遝衆賢罔不肅和崇推讓之風以銷分爭之訟文王既沒周公思慕歌詠文王之德其詩曰於穆清廟肅雍顯相濟濟多士秉文之德當此之時武王周公繼政朝臣和於内萬國驩於外故盡得其驩心以事其先祖其詩曰有來雍雍至止肅肅相維辟公天子穆穆言四方皆以和來也諸侯和於下天應報於上故周頌曰降福穰穰又曰飴我釐麰釐麰麥也始自天降此皆以和致和獲天助也下至幽厲之際朝廷不和轉相非怨詩人疾而憂之曰民之無良相怨一方衆小在位而從邪議歙歙相是而背君子故其詩曰歙歙訿訿亦孔之哀謀之其臧則具是違謀之不臧則具是依君子獨處守正不撓衆枉勉彊以從王事則反見憎毒讒愬故其詩曰密勿從事不敢告勞無罪無辜讒口嗸嗸當是之時日月薄蝕而無光其詩曰朔日辛卯日有蝕之亦孔之醜又曰彼月而微此日而微今此下民亦孔之哀又曰日月鞠凶不用其行四國無政不用其良天變見於上地變動於下水泉沸騰山谷易處其詩曰百川沸騰山冡卒崩髙岸為谷深谷為陵哀今之人胡憯莫懲霜降失節不以其時其詩曰正月繁霜我心憂傷民之訛言亦孔之將言民以是為非甚衆大也此皆不和賢不肖易位之所致也自此之後天下大亂簒殺殃禍並作厲王奔彘幽王見殺至乎平王末年魯隠之始即位也周大夫祭伯乖離不和出奔於魯而春秋為諱不言來奔傷其禍殃自此始也是後尹氏世卿而專恣諸侯背畔而不朝周室卑微二百四十二年之間日食三十六地震五山陵崩阤二彗星三見夜常星不見夜中星隕如雨一火災十四長狄入三國五石隕墜六鶂退飛多麋有蜮蜚鸜鵒來巢者皆一見晝冥晦雨木冰李梅冬實七月霜降草木不死八月殺菽大雨雹雨雪靁霆失序相乗水旱饑蝝螽螟蠭午並起當是時禍亂輒應弑君三十六亡國五十二諸侯奔走不得保其社稷者不可勝數也周室多禍晋敗其師於貿戎伐其郊鄭傷桓王戎執其使衞侯朔召不往齊逆命而助朔五大夫爭權三君更立莫能正理遂至陵夷不能復興由此觀之和氣致祥乖氣致異祥多者其國安異衆者其國危天地之常經古今之通義也今陛下開三代之業招文學之士優游寛容使得並進今賢不肖渾殽白黒不分邪正雜糅忠讒並進章交公車人滿北軍朝臣舛午膠戾乖剌更相讒愬轉相是非傳授増加文書紛糾前後錯繆毁譽渾亂所以營惑耳目感移心意不可勝載分曹為黨往往羣朋將同心以䧟正臣正臣進者治之表也正臣䧟者亂之機也乗治亂之機未知孰任而災異數見此臣所以寒心者也夫乗權藉勢之人子弟鱗集於朝羽翼隂附者衆輻湊於前毁譽將必用以終乖離之咎是以日月無光雪霜夏隕海水沸出陵谷易處列星失行皆怨氣之所致也夫遵衰周之軌迹循詩人之所刺而欲以成太平致雅頌猶郤行而求及前人也初元以來六年矣案春秋六年之中災異未有稠如今者也夫有春秋之異無孔子之救猶不能解紛況甚於春秋乎原其所以然者讒邪並進也讒邪之所以並進者由上多疑心既已用賢人而行善政如或譖之則賢人退而善政還夫執狐疑之心者來讒賊之口持不斷之意者開羣枉之門讒邪進則衆賢退羣枉盛則正士消故易有否泰小人道長君子道消君子道消則政日亂故為否否者閉而亂也君子道長小人道消小人道消則政日治故為泰泰者通而治也詩又云雨雪麃麃見晛聿消與易同義昔者鯀共工驩兠與舜禹雜處堯朝周公與管蔡並居周位當是時迭進相毁流言相謗豈可勝道哉帝堯成王能賢舜禹周公而消共工管蔡故以大治榮華至今孔子與季孟偕仕於魯李斯與叔孫俱宦於秦定公始皇賢季孟李斯而消孔子叔孫故以大亂汚辱至今故治亂榮辱之端在所信任信任既賢在於堅固而不移詩云我心匪石不可轉也言守善篤也易曰渙汗其大號言號令如汗汗出而不反者也今出善令未能踰時而反是反汗也用賢未能三旬而退是轉石也論語曰見不善如探湯今二府奏佞讇不當在位歴年而不去故出令則如反汗用賢則如轉石去佞則如拔山如此望隂陽之調不亦難乎是以羣小窺見閒隙縁飾文字巧言醜詆流言飛文譁於民間故詩云憂心悄悄慍于羣小小人成羣誠足愠也昔孔子與顔淵子貢更相稱譽不為朋黨禹稷與臯陶傳相汲引不為比周何則忠於為國無邪心也故賢人在上位則引其類而聚之於朝易曰飛龍在天大人聚也在下位則思與其類俱進易曰拔茅茹以其彚征吉在上則引其類在下則推其類故湯用伊尹不仁者逺而衆賢至類相致也今佞邪與賢臣並在交㦸之内合黨共謀違善依惡歙歙訿訿數設危險之言欲以傾移主上如忽然用之此天地之所以先戒災異之所以重至者也自古明聖未有無誅而治者也故舜有四放之罰而孔子有兩觀之誅然後聖化可得而行也今以陛下明知誠深思天地之心迹察兩觀之誅覽否泰之卦觀雨雪之詩歴周唐之所進以為法原秦魯之所消以為戒考祥應之福省災異之禍以揆當世之變放逺佞邪之黨壊散險詖之聚杜閉羣枉之門廣開衆正之路決斷狐疑分别猶豫使是非炳然可知則百異消滅而衆祥並至太平之基萬世之利也臣幸得託肺附誠見隂陽不調不敢不通所聞竊推春秋災異以救今事一二條其所以不宜宣泄臣謹重封昧死上恭顯見其書愈與許史比而怨更生等堪性公方自見孤立遂直道而不曲是歲夏寒日青無光恭顯及許史皆言堪猛用事之咎上内重堪又患衆口之􁋚潤無所取信時長安令楊興以材能幸常稱譽堪上欲以為助乃見問興朝臣齗齗不可光禄勲何邪興者傾巧士謂上疑堪因順指曰堪非獨不可於朝廷自州里亦不可也臣見衆人聞堪前與劉更生等謀毁骨肉以為當誅故臣前言堪不可誅傷為國養恩也上曰然此何罪而誅今宜奈何興曰臣愚以為可賜爵關内侯食邑三百户勿令典事明主不失師傅之恩此最䇿之得者也上於是疑會城門校尉諸葛豐亦言堪猛短上因發怒免豐語在其傳又曰豐言堪猛貞信不立朕閔而不治又惜其材能未有所效其左遷堪為河東太守猛槐里令顯等專權日甚後三歲餘孝宣廟闕災其晦日有蝕之於是上召諸前言日變在堪猛者責問皆稽首謝乃因下詔曰河東太守堪先帝賢之命而傅朕資質淑茂道術通明論議正直秉心有常發憤悃愊信有憂國之心以不能阿尊事貴孤特寡助抑厭遂退卒不克明往者衆臣見異不務自修深惟其故而反晻昧説天託咎此人朕不得已出而試之以彰其材堪出之後大變仍臻衆亦嘿然堪治未期年而三老官屬有識之士詠頌其美使者過郡靡人不稱此固足以彰先帝之知人而朕有以自明也俗人乃造端作基非議詆欺或引幽隠非所宜明意疑以類欲以䧟之朕亦不取也朕迫于俗不得專心乃者天著大異朕甚懼焉今堪年衰歲暮恐不得自信排於異人將安究之哉其徵堪詣行在所拜為光禄大夫秩中二千石領尚書事猛復為太中大夫給事中顯幹尚書事尚書五人皆其黨也堪希得見常因顯白事事決顯口會堪疾瘖不能言而卒顯誣譛猛令自殺於公車更生傷之乃著疾讒擿要救危及世頌凡八篇依興古事悼已及同類也遂廢十餘年成帝即位顯等伏辜更生乃復進用更名向向以故九卿召拜為中郎使領護三輔都水數奏封事遷光禄大夫是時帝元舅陽平侯王鳳為大將軍秉政倚太后專國權兄弟七人皆封為列侯時數有大異向以為外戚貴盛鳳兄弟用事之咎而上方精於詩書觀古文詔向領校中五經秘書向見尚書洪範箕子為武王陳五行隂陽休咎之應向乃集合上古以來歴春秋六國至秦漢符瑞災異之記推迹行事連傳禍福著其占驗比類相從各有條目凡十一篇號曰洪範五行傳論奏之天子心知向忠精故為鳳兄弟起此論也然終不能奪王氏權乆之營起昌陵數年不成復還歸延陵制度泰奢向上疏諌曰臣聞易曰安不忘危存不忘亡是以身安而國家可保也故賢聖之君博觀終始窮極事情而是非分明王者必通三統明天命所授者博非獨一姓也孔子論詩至於殷士膚敏祼將于京喟然歎曰大哉天命善不可不傳于子孫是以富貴無常不如是則王公其何以戒愼民萌何以勸勉蓋傷微子之事周而痛殷之亡也雖有堯舜之聖不能化丹朱之子雖有禹湯之德不能訓末孫之桀紂自古及今未有不亡之國也昔髙皇帝既滅秦將都雒陽感寤劉敬之言自以德不及周而賢於秦遂徙都關中依周之德因秦之阻世之長短以德為効故常戰栗不敢諱亡孔子所謂富貴無常蓋謂此也孝文皇帝居霸陵北臨厠意悽愴悲懐顧謂羣臣曰嗟乎以北山石為椁用紵絮斮陳漆其閒豈可動哉張釋之進曰使其中有可欲雖錮南山猶有隙使其中無可欲雖無石椁又何慼焉夫死者無終極而國家有廢興故釋之之言為無窮計也孝文寤焉遂薄葬不起山墳易曰古之葬者厚衣之以薪臧之中野不封不樹後世聖人易之以棺槨棺槨之作自黄帝始黄帝葬於橋山堯葬濟隂丘壠皆小葬具甚微舜葬蒼梧二妃不從禹葬會稽不改其列殷湯無葬處文武周公葬於畢秦穆公葬於雍橐泉宮祈年館下樗里子葬於武庫皆無丘隴之處此聖帝明王賢君智士逺覽獨慮無窮之計也其賢臣孝子亦承命順意而薄葬之此誠奉安君父忠孝之至也夫周公武王弟也葬兄甚微孔子葬母於防稱古墓而不墳曰丘東西南北之人也不可不識也為四尺墳遇雨而崩弟子修之以告孔子孔子流涕曰吾聞之古者不修墓蓋非之也延陵季子適齊而反其子死葬於嬴博之閒穿不及泉歛以時服封墳掩坎其髙可隠而號曰骨肉歸復於土命也魂氣則無不之也夫嬴博去吳千有餘里季子不歸葬孔子往觀曰延陵季子於禮合矣故仲尼孝子而延陵慈父舜禹忠臣周公弟弟其葬君親骨肉皆微薄矣非茍為儉誠便於體也宋桓司馬為石槨仲尼曰不如速朽秦相呂不韋集知略之士而造春秋亦言薄葬之義皆明於事者也逮至吳王闔閭違禮厚葬十有餘年越人發之及秦惠文武昭嚴襄五王皆大作丘隴多其瘞臧咸盡發掘暴露甚足悲也秦始皇帝葬於驪山之阿下錮三泉上崇山墳其髙五十餘丈周回五里有餘石槨為游館人膏為燈燭水銀為江海黄金為鳬鴈珍寶之臧機械之變棺椁之麗宮館之盛不可勝原又多殺宮人生薶工匠計以萬數天下苦其役而反之驪山之作未成而周章百萬之師至其下矣項籍燔其宮室營宇往者咸見發掘其後牧兒亡羊羊入其鑿牧者持火照求羊失火燒其臧椁自古至今葬未有盛如始皇者也數年之間外被項籍之災内離牧豎之禍豈不哀哉是故德彌厚者葬彌薄知愈深者葬愈微無德寡知其葬愈厚丘隴彌髙宮廟甚麗發掘必速由是觀之明暗之效葬之吉凶昭然可見矣周德既衰而奢侈宣王賢而中興更為儉宮室小寢廟詩人美之斯干之詩是也上章道宮室之如制下章言子孫之衆多也及魯嚴公刻飾宗廟多築臺囿後嗣再絶春秋刺焉周宣如彼而昌魯秦如此而絶是則奢儉之得失也陛下即位躬親節儉始營初陵其制約小天下莫不稱賢明及徙昌陵增埤為髙積土為山發民墳墓積以萬數營起邑居期日迫卒功費大萬百餘死者恨於下生者愁於上怨氣感動隂陽因之以饑饉物故流離以十萬數臣甚惽焉以死者為有知發人之墓其害多矣若其無知又安用大謀之賢知則不説以示衆庻則苦之若茍以説愚夫淫侈之人又何為哉陛下仁慈篤美甚厚聰明疏達蓋世宜𢎞漢家之德崇劉氏之美光昭五帝三王而顧與暴秦亂君競為奢侈比方丘隴説愚夫之目隆一時之觀違賢知之心亡萬世之安臣竊為陛下羞之唯陛下上覽明聖黄帝堯舜禹湯文武周公仲尼之制下觀賢知穆公延陵樗里張釋之之意孝文皇帝去墳薄葬以儉安神可以為則秦昭始皇增山厚臧以侈生害足以為戒初陵之橅宜從公卿大臣之議以息衆庻書奏上甚感向言而不能從其計向睹俗彌奢淫而趙衞之屬起微賤踰禮制向以為王教由内及外自近者始故採取詩書所載賢妃貞婦興國顯家可法則及孽嬖亂亡者序次為列女傳凡八篇以戒天子及采傳記行事著新序説苑凡五十篇奏之數上疏言得失陳法戒書數十上以助觀覽補遺闕上雖不能盡用然内嘉其言常嗟歎之時上無繼嗣政由王氏出災異􁎹甚向雅竒陳湯智謀與相親友獨謂湯曰災異如此而外家日盛其漸必危劉氏吾幸得同姓末屬絫世䝉漢厚恩身為宗室遺老歴事三主上以我先帝舊臣每進見常加優禮吾而不言孰當言者向遂上封事極諌曰臣聞人君莫不欲安然而常危莫不欲存然而常亡失御臣之術也夫大臣操權柄持國政未有不為害者也昔晉有六卿齊有田崔衞有孫寗魯有季孟常掌國事世執朝柄終後田氏取齊六卿分晉崔杼弑其君光孫林父寗殖出其君衎弑其君剽季氏八佾舞於庭三家者以雍徹並專國政卒逐昭公周大夫尹氏筦朝事濁亂王室子朝子猛更立連年乃定故經曰王室亂又曰尹氏殺王子克甚之也春秋舉成敗録禍福如此類甚衆皆隂盛而陽微下失臣道之所致也故書曰臣之有作威作福害于而家凶于而國孔子曰禄去公室政逮大夫危亡之兆秦昭王舅穰侯及涇陽葉陽君專國擅埶上假太后之威三人者權重於昭王家富於秦國國甚危殆頼寤范雎之言而秦復存二世委任趙髙專權自恣壅蔽大臣終有閻樂望夷之禍秦遂以亡近事不逺即漢所代也漢興諸呂無道擅相尊王呂産呂禄席太后之寵據將相之位兼南北軍之衆擁梁趙王之尊驕盈無厭欲危劉氏頼忠正大臣絳侯朱虚侯等竭誠盡節以誅滅之然後劉氏復安今王氏一姓乗朱輪華轂者二十三人青紫貂蟬充盈幄内魚鱗左右大將軍秉事用權五侯驕奢僣盛並作威福擊斷自恣行汙而寄治身私而託公依東宮之尊假甥舅之親以為威重尚書九卿州牧郡守皆出其門筦執樞機朋黨比周稱譽者登進忤恨者誅傷游談者助之説執政者為之言排擯宗室孤弱公族其有智能者尤非毁而不進逺絶宗室之任不令得給事朝省恐其與已分權數稱燕王蓋主以疑上心避諱呂霍而弗肯稱内有管蔡之萌外假周公之論兄弟據重宗族磐互歴上古至秦漢外戚僣貴未有如王氏者也雖周皇甫秦穰侯漢武安呂霍上官之屬皆不及也物盛必有非常之變先見為其人微象孝昭帝時冠石立於泰山仆栁起於上林而孝宣帝即位今王氏先祖墳墓在濟南者其梓柱生枝葉扶疏上出屋根垂地中雖立石起栁無以過此之明也事埶不兩大王氏與劉氏亦且不並立如下有泰山之安則上有累卵之危陛下為人子孫守持宗廟而令國祚移於外親降為皁𨽻縱不為身奈宗廟何婦人内夫家外父母家此亦非皇太后之福也孝宣皇帝不與舅平昌樂昌侯權所以全安之也夫明者起福於無形銷患於未然宜發明詔吐德音援近宗室親而納信黜逺外戚毋授以政皆罷令就第以則效先帝之所行厚安外戚全其宗族誠東宮之意外家之福也王氏永存保其爵禄劉氏長安不失社稷所以襃睦外内之姓子子孫孫無疆之計也如不行此䇿田氏復見於今六卿必起於漢為後嗣憂昭昭甚明不可不深圖不可不蚤慮易曰君不密則失臣臣不密則失身幾事不密則害成唯陛下深留聖思審固幾密覽往事之戒以折中取信居萬安之實用保宗廟乆承皇太后天下幸甚書奏天子召見向歎息悲傷其意謂曰君且休矣吾將思之以向為中壘校尉向為人簡易無威儀亷靖樂道不交接世俗專積思於經術晝誦書傳夜觀星宿或不寐達旦元延中星孛東井蜀郡岷山崩雍江向惡此異語在五行志懐不能已復上奏其辭曰臣聞帝舜戒伯禹毋若丹朱敖周公戒成王毋若殷王紂詩曰殷監不逺在夏后之世亦言湯以桀為戒也聖帝明王常以敗亂自戒不諱廢興故臣敢極陳其愚唯陛下留神察焉謹案春秋二百四十二年日蝕三十六襄公尤數率三歲五月有竒而壹食漢興訖竟寜孝景帝尤數率三歲一月而一食臣向前數言日當食今連三年比食自建始以來二十歲閒而八食率二歲六月而一發古今罕有異有小大希稠占有舒疾緩急而聖人所以斷疑也易曰觀乎天文以察時變昔孔子對魯哀公並言夏桀殷紂暴虐天下故歴失則攝提失方孟陬無紀此皆易姓之變也秦始皇之末至二世時日月薄食山陵淪亡辰星出於四孟太白經天而行無雲而雷枉矢夜光熒惑襲月㜸火燒宮野禽戲廷都門内崩長人見臨洮石隕於東郡星孛大角大角以亡觀孔子之言考暴秦之異天命信可畏也及項籍之敗亦孛大角漢之入秦五星聚於東井得天下之象也孝惠時有雨血日食於衝滅光星見之異孝昭時有泰山臥石自立上林僵柳復起大星如月西行衆星隨之此為特異孝宣興起之表天狗夾漢而西乆隂不雨者二十餘日昌邑不終之異也皆著於漢紀觀秦漢之易世覽惠昭之無後察昌邑之不終視孝宣之紹起天之去就豈不昭昭然哉髙宗成王亦有雊雉拔木之變能思其故故髙宗有百年之福成王有復風之報神明之應應若景嚮世所同聞也臣幸得託末屬誠見陛下寛明之德冀銷大異而興髙宗成王之聲以崇劉氏故豤豤數奸死亡之誅今日食尤屢星孛東井攝提炎及紫宮有識長老莫不震動此變之大者也其事難一二記故易曰書不盡言言不盡意是以設卦指爻而復説義書曰伻來以圖天文難以相曉臣雖圖上猶湏口説然後可知願賜清燕之閒指圖陳狀上輒入之然終不能用也向每召見數言公族者國之枝葉枝葉落則本根無所庇廕方今同姓疏逺母黨專政禄去公室權在外家非所以彊漢宗卑私門保守社稷安固後嗣也向自見得信於上故常顯訟宗室譏刺王氏及在位大臣其言多痛切發於至誠上數欲用向為九卿輒不為王氏居位者及丞相御史所持故終不遷居列大夫官前後三十餘年年七十二卒卒後十三歲而王氏代漢向三子皆好學長子伋以易教授官至郡守中子賜九卿丞蚤卒少子歆最知名歆字子駿少以通詩書能屬文召見成帝待詔宦者署為黄門郎河平中受詔與父向領校祕書講六蓺傳記諸子詩賦數術方技無所不究向死後歆復為中壘校尉哀帝初即位大司馬王莽舉歆宗室有材行為侍中太中大夫遷騎都尉奉車光禄大夫貴幸復領五經卒父前業歆乃集六蓺羣書種别為七略語在蓺文志歆及向始皆治易宣帝時詔向受榖梁春秋十餘年大明習及歆校祕書見古文春秋左氏傳歆大好之時丞相史尹咸以能治左氏與歆共校經傳歆略從咸及丞相翟方進受質問大義初左氏傳多古字古言學者傳訓故而已及歆治左氏引傳文以解經轉相發明由是章句義理備焉歆亦湛靖有謀父子俱好古博見彊志過絶於人歆以為左丘明好惡與聖人同親見夫子而公羊穀梁在七十子後傳聞之與親見之其詳畧不同歆數以難向向不能非間也然猶自持其榖梁義及歆親近欲建立左氏春秋及毛詩逸禮古文尚書皆列於學官哀帝令歆與五經博士講論其義諸博士或不肯置對歆因移書太常博士責讓之曰昔唐虞既衰而三代迭興聖帝明王累起相襲其道甚著周室既微而禮樂不正道之難全也如此是故孔子憂道之不行歴國應聘自衞反魯然後樂正雅頌乃得其所修易序書制作春秋以紀帝王之道及夫子没而微言絶七十子終而大義乖重遭戰國棄籩豆之禮理軍旅之陳孔子之道抑而孫吳之術興陵夷至於暴秦燔經書殺儒士設挾書之法行是古之罪道術由是遂滅漢興去聖帝明王遐逺仲尼之道又絶法度無所因襲時獨有一叔孫通畧定禮儀天下唯有易卜未有它書至孝惠之世乃除挾書之律然公卿大臣絳灌之屬咸介胄武夫莫以為意至孝文皇帝始使掌故朝錯從伏生受尚書尚書初出於屋壁朽折散絶今其書見在時師傳讀而已詩始萌牙天下衆書往往頗出皆諸子傳説猶廣立於學官為置博士在漢朝之儒唯賈生而已至孝武皇帝然後鄒魯梁趙頗有詩禮春秋先師皆起於建元之閒當此之時一人不能獨盡其經或為雅或為頌相合而成泰誓後得博士集而讀之故詔書曰禮壊樂崩書缺簡脱朕甚閔焉時漢興已七八十年離於全經固已逺矣及魯恭王壊孔子宅欲以為宮而得古文於壊壁之中逸禮有三十九篇書十六篇天漢之後孔安國獻之遭巫蠱倉卒之難未及施行及春秋左氏丘明所修皆古文舊書多者二十餘通臧於祕府伏而未發孝成皇帝閔學殘文缺稍離其眞乃陳發祕臧校理舊文得此三事以考學官所傳經或脱簡傳或閒編傳問民閒則有魯國桓公趙公貫公膠東庸生之遺學與此同抑而未施此乃有識者之所惜閔士君子之所嗟痛也往者綴學之士不思廢絶之闕茍因陋就寡分文析字煩言碎辭學者罷老且不能究其一蓺信口説而背傳記是末師而非往古至於國家將有大事若立辟雍封禪廵狩之儀則幽冥而莫知其原猶欲保殘守缺挾恐見破之私意而無從善服義之公心或懐妬嫉不考情實雷同相從隨聲是非抑此三學以尚書為不備謂左氏為不傳春秋豈不哀哉今聖上德通神明繼統揚業亦閔文學錯亂學士若兹雖昭其情猶依違謙讓樂與士君子同之故下明詔試左氏可立不遣近臣奉指衘命將以輔弱扶微與二三君子比意同力冀得廢遺今則不然深閉固距而不肯試猥以不誦絶之欲以杜塞餘道絶滅微學夫可與樂成難與慮始此乃衆庻之所為耳非所望士君子也且此數家之事皆先帝所親論今上所考視其古文舊書皆有徵驗外内相應豈茍而已哉夫禮失求之於野古文不猶愈於野乎往者博士書有歐陽春秋公羊易則施孟然孝宣皇帝猶復廣立穀梁春秋梁丘易大小夏侯尚書義雖相反猶並置之何則與其過而廢之也寜過而立之傳曰文武之道未墜於地在人賢者志其大者不賢者志其小者今此數家之言所以兼包大小之義豈可偏絶哉若必專已守殘黨同門妬道眞違明詔失聖意以䧟於文吏之議甚為二三君子不取也其言甚切諸儒皆怨恨是時名儒光禄大夫龔勝以歆移書上疏深自罪責願乞骸骨罷及儒者師丹為大司空亦大怒奏歆改亂舊章非毁先帝所立上曰歆欲廣道術亦何以為非毁哉歆由是忤執政大臣為衆儒所訕懼誅求出補吏為河内太守以宗室不宜典三河徙守五原後復轉在涿郡歴三郡守數年以病免官起家復為安定屬國都尉會哀帝崩王莽持政莽少與歆俱為黄門郎重之白太后太后留歆為右曹太中大夫遷中壘校尉羲和京兆尹使治明堂辟雍封紅休侯典儒林史卜之官考定律厯著三統厯譜初歆以建平元年改名秀字穎叔云及王莽簒位歆為國師後事皆在莽傳贊曰仲尼稱材難不其然與自孔子後綴文之士衆矣唯孟軻孫況董仲舒司馬遷劉向揚雄此數公者皆博物洽聞通達古今其言有補於世傳曰聖人不出其間必有命世者焉豈近是乎劉氏洪範論發明大傳著天人之應七畧剖判蓺文總百家之緒三統歴譜考歩日月五星之度有意其推本之也嗚虖向言山陵之戒于今察之哀哉指明梓柱以推廢興昭矣豈非直諒多聞古之益友與前漢書卷三十六考證楚元王傳孫卿門人也注師古曰漢以避宣帝諱改之曰孫○顧炎武曰漢人不避嫌名荀之為孫如孟夘之為芒夘司徒之為申徒語音轉耳削東海薛郡○史記但云削東海郡劉德傳雜治劉澤詔獄○顧炎武曰徳傳如此而子向傳則云更生父徳武帝時治淮南獄一傳之中自為乖異此兩收而未對勘者也按徳之仕宦在昭帝初霍光選擇宗室則當武帝治淮南獄時徳尚未為吏也此傳言治劉澤詔獄為得其實向傳因得淮南祕書而附會耳子向坐鑄偽黄金○按此時應云子更生劉向傳徵堪向欲以為諌大夫○顧炎武曰更名向在成帝即位之後此在元帝初年即云向非也周大夫祭伯云云注張晏曰穀梁傳曰奔也○按祭伯來穀梁傳以為來朝公羊傳以為出奔向正用公羊説耳張晏注誤劉攽糾之是也李梅冬實七月霜降草木不死注云云○按以下文八月殺菽例之用夏時紀月則此文七月疑是十月之譌周十二月夏之十月也又應倒其文云十月霜降草木不死李梅實則文義俱顯矣序次為列女傳凡八篇○曾鞏曰傳稱八篇而隋書及崇文總目稱十五篇曹大家注非向書本然也依東宮之尊注師古曰東宮太后所居也○胡三省曰漢制太后率居長樂宮在未央宮東故曰東宮根垂地中○胡三省曰孟康云□則活切按字書測洽之臿與□字不同意漢書□字即垂字也按今本或作垂作臿而汲古閣本尚作□字輒不為王氏居位者及丞相御史所持注謂扶持佐助也○顧炎武曰衍一不字當云輒為王氏居位者及丞相御史所持持者挾制之義而非挾助之解也劉歆傳以紀帝王之道○按文選與此傳字句間有同異如紀字選作記又在漢朝之儒選無漢字逸禮有三十九選有篇字傳或間編選作脱編傳問民間選作博問民間雖昭其情選作雖深照其情其古文舊書其字選作為頗有詩禮春秋先師注師古曰前學之師也○按此即所謂經師也眭𢎞上書稱先師董仲舒即是其義得此三事○眞德秀曰三事謂左氏春秋古文尚書逸禮也則有魯國桓公趙國貫公膠東庸生之遺○按貫公傳左氏春秋于賈誼者庸生傳古文尚書於都尉朝者桓公即儒林傳桓生傳禮于徐生者别本作柏公非也以尚書為不備注臣瓉曰當時學者謂尚書惟有二十八篇云云○按瓉注据太常孔臧與從弟安國書也漢初不知書本百篇則妄謂二十八篇取象二十八宿前漢書卷三十六考證"}
{"id": "KR2a0007_037", "series": "KR2a0007", "text": "唐正議大夫行秘書少監琅邪縣開國子顏師古注季布楚人也為任俠有名項籍使將兵數窘漢王項籍滅髙祖購求布千金敢有舍匿罪三族布匿濮陽周氏周氏曰漢求將軍急迹且至臣家能聼臣臣敢進計即否願先自剄布許之廼髠鉗布衣褐置廣柳車中并與其家僮數十人之魯朱家所賣之朱家心知其季布也買置田舍乃之雒陽見汝隂侯滕公説曰季布何罪臣各為其主用職耳項氏臣豈可盡誅邪今上始得天下而以私怨求一人何示不廣也且以季布之賢漢求之急如此此不北走胡南走越耳夫忌壯士以資敵國此伍子胥所以鞭荆平之墓也君何不從容為上言之滕公心知朱家大俠意布匿其所乃許諾侍閒果言如朱家指上乃赦布當是時諸公皆多布能摧剛為柔朱家亦以此名聞當世布召見謝拜郎中孝惠時為中郎將單于嘗為書嫚吕太后太后怒召諸將議之上將軍樊噲曰臣願得十萬衆横行匈奴中諸將皆阿吕太后以噲言為然布曰樊噲可斬也夫以髙帝兵三十餘萬困於平城噲時亦在其中今噲柰何以十萬衆横行匈奴中面謾且秦以事胡陳勝等起今創痍未瘳噲又面諛欲揺動天下是時殿上皆恐太后罷朝遂不復議擊匈奴事布為河東守孝文時人有言其賢召欲以為御史大夫又言其勇使酒難近至留邸一月見罷布進曰臣待罪河東陛下無故召臣此人必有以臣欺陛下者今臣至無所受事罷去此人必有毁臣者夫陛下以一人譽召臣一人毁去臣臣恐天下有識者聞之有以窺陛下上黙然慙曰河東吾股肱郡故特召君耳布之官辯士曹丘生數招權顧金錢事貴人趙談等與竇長君善布聞寄書諫長君曰吾聞曹丘生非長者勿與通及曹丘生歸欲得書請布竇長君曰季將軍不説足下足下無往固請書遂行使人先發書布果大怒待曹丘曹丘至則揖布曰楚人諺曰得黄金百不如得季布諾足下何以得此聲梁楚之間哉且僕與足下俱楚人使僕游揚足下名於天下顧不美乎何足下距僕之深也布乃大説引入留數月為上客厚送之布名所以益聞者曹丘揚之也布弟季心氣蓋關中遇人恭謹為任俠方數千里士爭為死嘗殺人亡吳從爰絲匿長事爰絲弟畜灌夫籍福之屬嘗為中司馬中尉郅都不敢加少年多時時竊借其名以行當是時季心以勇布以諾聞關中布母弟丁公為項羽將逐窘髙祖彭城西短兵接漢王急顧謂丁公曰兩賢豈相戹哉丁公引兵而還及項王滅丁公謁見髙祖以丁公徇軍中曰丁公為項王臣不忠使項王失天下者也遂斬之曰使後為人臣無傚丁公也欒布梁人也彭越為家人時嘗與布游窮困賣庸於齊為酒家保數歲别去而布為人所略賣為奴於燕為其主家報仇燕將臧荼舉以為都尉荼為燕王布為將及荼反漢擊燕虜布梁王彭越聞之乃言上請贖布為梁大夫使於齊未反漢召彭越責以謀反夷三族梟首雒陽下詔有收視者輙捕之布還奏事彭越頭下祠而哭之吏捕以聞上召布罵曰若與彭越反邪吾禁人勿收若獨祠而哭之與反明矣趣亨之方提趨湯顧曰願一言而死上曰何言布曰方上之困彭城敗滎陽成臯閒項王所以不能遂西徒以彭王居梁地與漢合從苦楚也當是之時彭王壹顧與楚則漢破與漢則楚破且垓下之會微彭王項氏不亡天下已定彭王剖符受封之欲傳之萬世今漢壹徵兵於梁彭王病不行而疑以為反反形未見以苛細誅之臣恐功臣人人自危也今彭王已死臣生不如死請就亨上乃釋布拜為都尉孝文時為燕相至將軍布稱曰窮困不能辱身非人也富貴不能快意非賢也於是嘗有德厚報之有怨必以法滅之吳楚反時以功封為鄃侯復為燕相燕齊之閒皆為立社號曰欒公社布薨子賁嗣侯孝武時坐為太常犧牲不如令國除田叔趙陘城人也其先齊田氏也叔好劒學黄老術於樂鉅公為人亷直喜任俠游諸公趙人舉之趙相趙午言之趙王張敖以為郎中數歲趙王賢之未及遷會趙午貫髙等謀弑上事發覺漢下詔捕趙王及羣臣反者趙有敢隨王罪三族唯田叔孟舒等十餘人赭衣自髠鉗隨王至長安趙王敖事白得出廢王為宣平侯乃進言叔等十人上召見與語漢廷臣無能出其右者上説盡拜為郡守諸侯相叔為漢中守十餘年孝文帝初立召叔問曰公知天下長者乎對曰臣何足以知之上曰公長者宜知之叔頓首曰故雲中守孟舒長者也是時孟舒坐虜大入雲中免上曰先帝置孟舒雲中十餘年矣虜嘗一入孟舒不能堅守無故士卒戰死者數百人長者固殺人乎叔叩頭曰夫貫髙等謀反天子下明詔趙有敢隨張王者罪三族然孟舒自髠鉗隨張王以身死之豈自知為雲中守哉漢與楚相距士卒罷敝而匈奴冐頓新服北夷來為邊寇孟舒知士卒罷敝不忍出言士爭臨城死敵如子為父以故死者數百人孟舒豈敺之哉是乃孟舒所以為長者於是上曰賢哉孟舒復召以為雲中守後數歲叔坐法失官梁孝王使人殺漢議臣爰盎景帝召叔案梁具得其事還報上曰梁有之乎對曰有之事安在叔曰上無以梁事為問也今梁王不伏誅是廢漢法也如其伏誅太后食不甘味臥不安席此憂在陛下於是上大賢之以為魯相相初至官民以王取其財物自言者百餘人叔取其渠率二十人笞怒之曰王非汝主邪何敢自言主魯王聞之大慚發中府錢使相償之相曰王自使人償之不爾是王為惡而相為善也魯王好獵相常從入苑中王輙休相就館相常暴坐苑外終不休曰吾王暴露獨何為舎王以故不大出遊數年以官卒魯以百金祠少子仁不受曰義不傷先人名仁以壯勇為衞將軍舎人數從擊匈奴衞將軍進言仁為郎中至二千石丞相長史失官後使刺三河還奏事稱意拜為京輔都尉月餘遷司直數歲戾太子舉兵仁部閉城門令太子得亡坐縱反者族賛曰以項羽之氣而季布以勇顯名楚身履軍搴旗者數矣可謂壯士及至困戹奴僇苟活而不變何也彼自負其材受辱不羞欲有所用其未足也故終為漢名將賢者誠重其死夫婢妾賤人感槩而自殺非能勇也其畫無俚之至耳欒布哭彭越田叔隨張敖赴死如歸彼誠知所處雖古烈士何以加哉前漢書卷三十七考證季布傳夫以髙帝兵三十餘萬○按史記作將兵四十餘萬衆而本書匈奴傳載布言三十二萬又噲時亦在其中六字史記所無然匈奴傳詳載布言且及平城之歌詳畧不同如此又言其勇使酒難近注師古曰近謂附近天子為大臣也○顧炎武曰難近謂令人畏而逺之師古注非也中尉郅都不敢加○史記作不敢不加禮田叔傳其畫無俚之至耳○史記作其計無復之耳前漢書卷三十七考證"}
{"id": "KR2a0007_038", "series": "KR2a0007", "text": "唐正議大夫行秘書少監琅邪縣開國子顏師古注髙皇帝八男吕后生孝惠帝曹夫人生齊悼惠王肥薄姬生孝文帝戚夫人生趙隱王如意趙姬生淮南厲王長諸姬生趙幽王友趙共王恢燕靈王建淮南厲王長自有傳齊悼惠王肥其母髙祖微時外婦也髙祖六年立食七十餘城諸民能齊言者皆與齊孝惠二年入朝帝與齊王燕飲太后前置齊王上坐如家人禮太后怒廼令人酌兩巵鴆酒置前令齊王為壽齊王起帝亦起欲俱為壽太后恐自起反巵齊王怪之因不敢飲陽醉去問知其鴆廼憂自以為不得脱長安内史士曰太后獨有帝與魯元公主今王有七十餘城而公主廼食數城王誠以一郡上太后為公主湯沐邑太后必喜王無患矣於是齊王獻城陽郡以尊公主為王太后呂太后喜而許之廼置酒齊邸樂飲遣王歸國後十三年薨子襄嗣趙隱王如意九年立四年髙祖崩呂太后徵王到長安鴆殺之無子絶趙幽王友十一年立為淮陽王趙隱王如意死孝惠元年徙友王趙凡立十四年友以諸呂女為后不愛愛它姬諸呂女怒去讒之於太后曰王曰呂氏安得王太后百歲後吾必擊之太后怒以故召趙王趙王至置邸不見令衞圍守之不得食其羣臣或竊饋之輒捕論之趙王餓乃歌曰諸呂用事兮劉氏微廹脅王侯兮彊授我妃我妃既妒兮誣我以惡讒女亂國兮上曾不寤我無忠臣兮何故棄國自快中野兮蒼天與直于嗟不可悔兮寧早自賊為王餓死兮誰者憐之呂氏絶理兮託天報仇遂幽死以民禮葬之長安髙后崩孝文即位立幽王子遂為趙王二年有司請立皇子為王上曰趙幽王幽死朕甚憐之已立其長子遂為趙王遂弟辟彊及齊悼惠王子朱虚侯章東牟侯興居有功皆可王於是取趙之河閒立辟彊是為河閒文王文王立十三年薨子哀王福嗣一年薨無子國除趙王遂立二十六年孝景時鼂錯以過削趙常山郡諸侯怨吳楚反遂與合謀起兵其相建德内史王悍諫不聼遂燒殺德悍發兵住其西界欲待吳楚俱進北使匈奴與連和漢使曲周侯酈寄擊之趙王城守邯鄲相距七月吳楚敗匈奴聞之亦不肯入邊欒布自破齊還并兵引水灌趙城城壊王遂自殺國除景帝憐趙相内史守正死皆封其子為列侯趙共王恢十一年梁王彭越誅立恢為梁王十六年趙幽王死呂后徙恢王趙恢心不樂太后以呂產女為趙王后王后從官皆諸呂也内擅權微司趙王王不得自恣王有愛姬王后鴆殺之王乃為歌詩四章令樂人歌之王悲思六月自殺太后聞之以為用婦人故自殺無思奉宗廟禮廢其嗣燕靈王建十一年燕王盧綰亡入匈奴明年立建為燕王十五年薨有美人子太后使人殺之絶後齊悼惠王子前後凡九人為王太子襄為齊哀王次子章為城陽景王興居為濟北王將閭為齊王志為濟北王辟光為濟南王賢為葘川王卬為膠西王雄渠為膠東王齊哀王襄孝惠六年嗣立明年惠帝崩呂太后稱制元年以其兄子鄜侯呂台為呂王割齊之濟南郡為呂王奉邑明年哀王弟章入宿衞於漢髙后封為朱虚侯以呂禄女妻之後四年封章弟興居為東牟侯皆宿衞長安髙后七年割齊琅邪郡立營陵侯劉澤為琅邪王是歲趙王友幽死於邸三趙王既廢髙后立諸呂為三主擅權用事章年二十有氣力忿劉氏不得職嘗入侍燕飲髙后令章為酒吏章自請曰臣將種也請得以軍法行酒髙后曰可酒酣章進歌舞已而曰請為太后言耕田髙后兒子畜之笑曰顧乃父知田耳若生而為王子安知田乎章曰臣知之太后曰試為我言田意章曰深耕穊種立苗欲疏非其種者鉏而去之太后黙然頃之諸呂有一人醉亡酒章追㧞劔斬之而還報曰有亡酒一人臣謹行軍法斬之太后左右大驚業已許其軍法亡以罪也因罷酒自是後諸呂憚章雖大臣皆依朱虚侯劉氏為彊其明年髙后崩趙王呂禄為上將軍呂王產為相國皆居長安中聚兵以威大臣欲為亂章以呂禄女為婦知其謀乃使人隂出告其兄齊王欲令發兵西朱虚侯東牟侯欲從中與大臣為内應以誅諸呂因立齊王為帝齊王聞此計與其舅駟鈞郎中令祝午中尉魏勃隂謀發兵齊相召平聞之乃發兵入衞王宮魏勃紿平曰王欲發兵非有漢虎符驗也而相君圍王固善勃請為君將兵衞衞王召平信之乃使魏勃將勃既將以兵圍相府召平曰嗟乎道家之言當斷不斷反受其亂遂自殺於是齊王以駟鈞為相魏勃為將軍祝午為内史悉發國中兵使祝午紿琅邪王曰呂氏為亂齊王發兵欲西誅之齊王自以兒子年少不習兵革之事願舉國委大王大王自髙帝將也習戰事齊王不敢離兵使臣請大王幸之臨葘見齊王計事并將齊兵以西平關中之亂琅邪王信之以為然廼馳見齊王齊王與魏勃等因留琅邪王而使祝午盡發琅邪國而并將其兵琅邪王劉澤既欺不得反國乃説齊王曰齊悼惠王髙皇帝長子也推本言之大王髙皇帝適長孫也當立今諸大臣狐疑未有所定而澤於劉氏最為長年大臣固待澤決計今大王留臣無為也不如使我入關計事齊王以為然乃益具車送琅邪王琅邪王既行齊遂舉兵西攻呂國之濟南於是齊王遺諸侯王書曰髙帝平定天下王諸子弟悼惠王薨惠帝使留侯張良立臣為齊王惠帝崩髙后用事春秋髙聼諸呂擅廢帝更立又殺三趙王滅梁趙燕以王諸呂分齊國為四忠臣進諌上或亂不聼今髙后崩皇帝春秋富未能治天下固待大臣諸侯今諸呂又擅自尊官聚兵嚴威劫列侯忠臣撟制以令天下宗廟以危寡人帥兵入誅不當為王者漢聞之相國呂產等遣大將軍潁隂侯灌嬰將兵擊之嬰至滎陽乃謀曰諸呂舉兵關中欲危劉氏而自立今我破齊還報是益呂氏資也乃留兵屯滎陽使人諭齊王及諸侯與連和以待呂氏之變而共誅之齊王聞之乃屯兵西界待約呂禄呂產欲作亂朱虚侯章與太尉勃丞相平等誅之章首先斬呂產太尉勃等乃盡誅諸呂而琅邪王亦從齊至長安大臣議欲立齊王皆曰母家駟鈞惡戾虎而冠者也訪以呂氏故幾亂天下今又立齊王是欲復為呂氏也代王母家薄氏君子長者且代王髙帝子於今見在最為長以子則順以善人則大臣安於是大臣乃謀迎代王而遣章以誅呂氏事告齊王令罷兵灌嬰在滎陽聞魏勃本教齊王反既誅呂氏罷齊兵使使召責問魏勃勃曰失火之家豈暇先言丈人後救火乎因退立股戰而栗恐不能言者終無他語灌將軍孰視笑曰人謂魏勃勇妄庸人耳何能為乎乃罷勃勃父以善鼓琴見秦皇帝及勃少時欲求見齊相曹參家貧無以自通乃常獨早埽齊相舍人門外舍人怪之以為物而司之得勃勃曰願見相君無因故為子埽欲以求見於是舍人見勃曹參因以為舍人壹為參御言事以為賢言之悼惠王王召見拜為内史始悼惠王得自置二千石及悼惠王薨哀王嗣勃用事重於相齊王既罷兵歸而代王立是為孝文帝文帝元年盡以髙后時所割齊之城陽琅邪濟南郡復予齊而徙琅邪王王燕益封朱虚侯東牟侯各二千戸黄金千斤是歲齊哀王薨子文王則嗣十四年薨無子國除城陽景王章孝文二年以朱虚侯與東牟侯興居俱立二年薨子共王喜嗣孝文十二年徙王淮南五年復還王城陽凡立三十三年薨子頃王延嗣二十六年薨子敬王義嗣九年薨子惠王武嗣十一年薨子荒王順嗣四十六年薨子戴王恢嗣八年薨子孝王景嗣二十四年薨子哀王雲嗣一年薨無子國絶成帝復立雲兄俚為城陽王王莽時絶濟北王興居初以東牟侯與大臣共立文帝於代邸曰誅呂氏臣無功請與太僕滕公俱入清宮遂將少帝出迎皇帝入宮始誅諸呂時朱虚侯章功尤大大臣許盡以趙地王章盡以梁地王興居及文帝立聞朱虚東牟之初欲立齊王故黜其功二年王諸子乃割齊二郡以王章興居章興居意自以失職奪功歲餘章薨而匈奴大入邊漢多發兵丞相灌嬰將擊之文帝親幸太原興居以為天子自擊胡遂發兵反上聞之罷兵歸長安使棘蒲侯柴將軍擊破虜濟北王王自殺國除文帝憫濟北王逆亂以自滅明年盡封悼惠王諸子罷軍等七人為列侯至十五年齊文王又薨無子時悼惠王後尚有城陽王在文帝憐悼惠王適嗣之絶於是乃分齊為六國盡立前所封悼惠王子列侯見在者六人為王齊孝王將閭以楊虚侯立濟北王志以安都侯立葘川王賢以武成侯立膠東王雄渠以白石侯立膠西王卬以平昌侯立濟南王辟光以扐侯立孝文十六年六王同日俱立立十一年孝景三年吳楚反膠東膠西葘川濟南王皆發兵應吳楚欲與齊齊孝王狐疑城守不聼三國兵共圍齊齊王使路中大夫告於天子天子復令路中大夫還報告齊王堅守漢兵今破吳楚矣路中大夫至三國兵圍臨葘數重無從入三國將與路中大夫盟曰若反言漢已破矣齊趣下三國不且見屠路中大夫既許至城下望見齊王曰漢已發兵百萬使太尉亞夫擊破吳楚方引兵救齊齊必堅守無下三國將誅路中大夫齊初圍急隂與三國通謀約未定會路中大夫從漢來其大臣乃復勸王無下三國會漢將欒布平陽侯等兵至齊擊破三國兵解圍已後聞齊初與三國有謀將欲移兵伐齊齊孝王懼飲藥自殺而膠東膠西濟南葘川王皆伏誅國除獨濟北王在齊孝王之自殺也景帝聞之以為齊首善以迫劫有謀非其罪也召立孝王太子壽是為懿王二十三年薨子厲王次昌嗣其母曰紀太后太后取其弟紀氏女為王后王不愛紀太后欲其家重寵令其長女紀翁主入王宮正其後宮無令得近王欲令愛紀氏女王因與其姊翁主姦齊有宦者徐甲入事漢皇太后皇太后有愛女曰脩成君脩成君非劉氏子太后憐之脩成君有女娥太后欲嫁之於諸侯宦者甲乃請使齊必令王上書請娥皇太后大喜使甲之齊時主父偃知甲之使齊以取后事亦因謂甲即事成幸言偃女願得充王後宮甲至齊風以此事紀太后怒曰王有后後宮備具且甲齊貧人及為宦者入事漢初無補益乃欲亂吾王家且主父偃何為者乃欲以女充後宮甲大窮還報皇太后曰王已願尚娥然事有所害恐如燕王燕王者與其子昆弟姦坐死故以燕感太后太后曰毋復言嫁女齊事事􁋚淫聞於上主父偃由此與齊有隙偃方幸用事因言齊臨菑十萬户市租千金人衆殷富鉅於長安非天子親弟愛子不得王此今齊王於親屬益疏乃從容言呂太后時齊欲反及吳楚時孝王幾為亂今聞齊王與其姊亂於是武帝拜偃為齊相且正其事偃至齊急治王後宮宦者為王通於姊翁主所者辭及王王年少懼以罪為吏所執誅乃飲藥自殺是時趙王懼主父偃壹出敗齊恐其漸疏骨肉乃上書言偃受金及輕重之短天子亦因囚偃公孫𢎞曰齊王以憂死無後非誅偃無以塞天下之望偃遂坐誅厲王立五年國除濟北王志吳楚反時初亦與通謀後堅守不發兵故得不誅徙王菑川元朔中齊國絶悼惠王後唯有二國城陽葘川菑川地比齊武帝為悼惠王冢園在齊廼割臨菑東圜悼惠王冢園邑盡以予菑川令奉祭祀志立三十五年薨是為懿王子靖王建嗣二十年薨子頃王遺嗣三十五年薨子思王終古嗣五鳳中青州刺史奏終古使所愛奴與八子及諸御婢姦終古或參與被席或白晝使臝伏犬馬交接終古親臨觀産子輒曰亂不可知使去其子事下丞相御史奏終古位諸侯王以令置八子秩比六百石所以廣嗣重祖也而終古禽獸行亂君臣夫婦之别悖逆人倫請逮捕有詔削四縣二十八年薨子考王尚嗣五年薨子孝王横嗣三十一年薨子懐王交嗣六年薨子永嗣王莽時絶贊曰悼惠之王齊最為大國以海内初定子弟少激秦孤立亡藩輔故大封同姓以填天下時諸侯得自除御史大夫羣卿以下衆官如漢朝漢獨為置丞相自吳楚誅後稍奪諸侯權左官附益阿黨之法設其後諸侯唯得衣食租税貧者或乗牛車前漢書卷三十八考證齊悼惠王肥傳七十餘城○按髙紀以膠東膠西臨淄濟北博陽城陽郡七十三縣封齊内史士○按史記作内史勲尊公主為王太后○按史記無此句但曰獻城陽郡以為魯元公主湯沐邑而已齊哀王襄傳顧乃父知田耳注汝父謂髙帝也○按顔注非也乃父謂悼惠王本髙帝微時庻子故曰知田上文髙后兒子畜之不過言親愛耳不謂呼孫為子也下文云若生而為王子安知田乎義尤明白劉攽説是非有漢虎符驗也○胡三省曰按史記文帝紀三年九月初與郡國守相為銅虎符既有初字則前此未有銅虎符也召平魏勃事在前何縁有銅虎符齊孝王將閭傳會漢將欒布平陽侯等兵至齊注師古曰平陽侯曹襄○按顔注大誤曹襄以武帝元光五年嗣爵豈容孝景初年已為將軍索隐云按表是曹竒是也竒薨於景帝四年則救齊擊破三國兵乃竒未薨前一年事耳濟北王志傳志立三十五年薨○通鑑考異曰武紀賜淮南葘川王几杖毋朝顔注淮南王安葘川王志皆武帝諸父列也按諸侯王表志在位三十五年與傳同以元光五年薨紀云菑川王志誤也前漢書卷三十八考證"}
{"id": "KR2a0007_039", "series": "KR2a0007", "text": "唐正議大夫行秘書少監琅邪縣開國子顔師古注蕭何沛人也以文毋害為沛主吏掾髙祖為布衣時數以吏事䕶髙祖髙祖為亭長常佑之髙祖以吏繇咸陽吏皆送奉錢三何獨以五秦御史監郡者與從事辨之何廼給泗水卒史事第一秦御史欲入言徵何何固請得毋行及髙祖起為沛公何嘗為丞督事沛公至咸陽諸將皆争走金帛財物之府分之何獨先入收秦丞相御史律令圖書臧之沛公具知天下阸塞户口多少彊弱處民所疾苦者以何得秦圖書也初諸侯相與約先入關破秦者王其地沛公既先定秦項羽後至欲攻沛公沛公謝之得解羽遂屠燒咸陽與范增謀曰巴蜀道險秦之遷民皆居蜀廼曰蜀漢亦關中地也故立沛公為漢王而三分關中地王秦降將以距漢王漢王怒欲謀攻項羽周勃灌嬰樊噲皆勸之何諌之曰雖王漢中之惡不猶愈於死乎漢王曰何為乃死也何曰今衆弗如百戰百敗不死何為周書曰天予不取反受其咎語曰天漢其稱甚美夫能詘於一人之下而信於萬乗之上者湯武是也臣願大王王漢中飬其民以致賢人收用巴蜀還定三秦天下可圖也漢王曰善乃遂就國以何為丞相何進韓信漢王以為大將軍説漢令引兵東定三秦語在信傳何以丞相留收巴蜀填撫諭告使給軍食漢二年漢王與諸侯擊楚何守關中侍太子治櫟陽為令約束立宗廟社稷宮室縣邑輒奏上可許以從事即不及奏輒以便宜施行上來以聞計户轉漕給軍漢王數失軍遯去何常興關中卒輒補缺上以此剸屬任何關中事漢三年與項羽相距京索閒上數使使勞苦丞相鮑生謂何曰今王暴衣露蓋數勞苦君者有疑君心為君計莫若遣君子孫昆弟能勝兵者悉詣軍所上益信君於是何從其計漢王大説漢五年已殺項羽即皇帝位論功行封羣臣爭功歲餘不決上以何功最盛先封為酇侯食邑八千户功臣皆曰臣等身被堅執兵多者百餘戰少者數十合攻城畧地大小各有差今蕭何未有汗馬之勞徒持文墨議論不戰顧居臣等上何也上曰諸君知獵乎曰知之知獵狗乎曰知之上曰夫獵追殺獸者狗也而發縱指示獸處者人也今諸君徒能走得獸耳功狗也至於蕭何發縱指示功人也且諸君獨以身從我多者三兩人蕭何舉宗數十人皆隨我功不可忘也羣臣後皆莫敢言列侯畢已受封奏位次皆曰平陽侯曹參身被七十創攻城畧地功最多宜第一上已橈功臣多封何至位次未有以復難之然心欲何第一關内侯鄂秋時為謁者進曰羣臣議皆誤夫曹參雖有野戰畧地之功此特一時之事夫上與楚相距五歲失軍亡衆跳身遯者數矣然蕭何常從關中遣軍補其處非上所詔令召而數萬衆會上乏絶者數矣夫漢與楚相守滎陽數年軍無見糧蕭何轉漕關中給食不乏陛下雖數亡山東蕭何常全關中待陛下此萬世功也今雖無曹參等百數何缺於漢漢得之不必待以全柰何欲以一旦之功加萬世之功哉蕭何當第一曹參次之上曰善於是乃令何第一賜帶劔履上殿入朝不趨上曰吾聞進賢受上賞蕭何功雖髙待鄂君廼得明於是因鄂秋故所食關内侯邑二千户封為安平侯是日悉封何父母兄弟十餘人皆食邑乃益封何二千户以嘗繇咸陽時何送我獨贏錢二也陳豨反上自將至邯鄲而韓信謀反關中呂后用何計誅信語在信傳上已聞誅信使使拜丞相為相國益封五千户令卒五百人一都尉為相國衞諸君皆賀召平獨弔召平者故秦東陵侯秦破為布衣貧種𤓰長安城東𤓰美故世謂東陵𤓰從召平始也平謂何曰禍自此始矣上暴露於外而君守於内非被矢石之難而益君封置衞者以今者淮隂新反於中有疑君心夫置衞衞君非以寵君也願君讓封勿受悉以家私財佐軍何從其計上説其秋黥布反上自將擊之數使使問相國何為曰為上在軍拊循勉百姓悉所有佐軍如陳豨時客又説何曰君滅族不乆矣夫君位為相國功第一不可復加然君初入關本得百姓心十餘年矣皆附君尚復孳孳得民和上所謂數問君畏君傾動關中今君胡不多買田地賤貰貣以自汙上心必安於是何從其計上乃大説上罷布軍歸民道遮行上書言相國彊賤買民田宅數千人上至何謁上笑曰今相國廼利民民所上書皆以與何曰君自謝民後何為民請曰長安地陿上林中多空地棄願令民得入田毋收槀為獸食上大怒曰相國多受賈人財物為請吾苑乃下何廷尉械繫之數日王衞尉侍前問曰相國胡大罪陛下繫之暴也上曰吾聞李斯相秦皇帝有善歸主有惡自予今相國多受賈豎金為請吾苑以自媚於民故繫治之王衞尉曰夫職事茍有便於民而請之眞宰相事也陛下柰何乃疑相國受賈民錢乎且陛下距楚數歲陳豨黥布反時陛下自將往當是時相國守關中關中揺足則關西非陛下有也相國不以此時為利乃利賈人之金乎且秦以不聞其過亡天下夫李斯之分過又何足法哉陛下何疑宰相之淺也上不懌是日使使持節赦出何何年老素恭謹徒跣入謝上曰相國休矣相國為民請苑吾不許我不過為桀紂主而相國為賢相吾故繫相國欲令百姓聞吾過髙祖崩何事惠帝何病上親自臨視何疾因問曰君即百歲後誰可代君對曰知臣莫若主帝曰曹參何如何頓首曰帝得之矣何死不恨矣何買田宅必居窮辟處為家不治垣屋曰令後世賢師吾儉不賢毋為埶家所奪孝惠二年何薨諡曰文終侯子禄嗣薨無子髙后廼封何夫人同為鄼侯小子延為筑陽侯孝文元年罷同更封延為鄼侯薨子遺嗣薨無子文帝復以遺弟則嗣有罪免景帝二年制詔御史故相國蕭何髙皇帝大功臣所與為天下也今其祀絶朕甚憐之其以武陽縣户二千封何孫嘉為列侯嘉則弟也薨子勝嗣後有罪免武帝元狩中復下詔御史以鄼户二千四百封何曾孫慶為鄼侯布告天下令明知朕報蕭相國德也慶則子也薨子壽成嗣坐為太常犧牲痩免宣帝時詔丞相御史求問蕭相國後在者得𤣥孫建世等十二人復下詔以鄼户二千封建世為鄼侯傳子至孫獲坐使奴殺人減死論成帝時復封何𤣥孫之子南䜌長喜為鄼侯傳子至曾孫王莽敗乃絶曹參沛人也秦時為獄掾而蕭何為主吏居縣為豪吏矣髙祖為沛公也參以中涓從擊胡陵方與攻秦監公軍大破之東下薛擊泗水守軍薛郭西復攻胡陵取之徙守方與方與反為魏擊之豐反為魏攻之賜爵七大夫北擊司馬欣軍碭東取狐父祁善置又攻下邑以西至虞擊秦將章邯車騎攻轅戚及亢父先登遷為五大夫北救東阿擊章邯軍䧟陳追至濮陽攻定陶取臨濟南救雍丘擊李由軍破之殺李由虜秦候一人章邯破殺項梁也沛公與項羽引兵而東楚懐王以沛公為碭郡長將碭郡兵於是乃封參執帛號曰建成君遷為戚公屬碭郡其後從攻東郡尉軍破之成武南擊王離軍成陽南又攻杠里大破之追北西至開封擊趙賁軍破之圍趙賁開封城中西擊秦將楊熊軍於曲遇破之虜秦司馬及御史各一人遷為執珪從西攻陽武下轘轅緱氏絶河津擊趙賁軍尸北破之從南攻犨與南陽守齮戰陽城郭東䧟陳取宛虜齮定南陽郡從西攻武關嶢關取之前攻秦軍藍田南又夜擊其北軍大破之遂至咸陽破秦項羽至以沛公為漢王漢王封參為建成侯從至漢中遷為將軍從還定三秦攻下辨故道雍斄擊章平軍於好畤南破之圍好畤取壤郷擊三秦軍壤東及髙櫟破之復圍章平平出好畤走因擊趙賁内史保軍破之東取咸陽更名曰新城參將兵守景陵二十三日三秦使章平等攻參參出擊大破之賜食邑於寜秦以將軍引兵圍章邯廢丘以中尉從漢王出臨晉關至河内下修武度圍津東擊龍且項佗定陶破之東取碭蕭彭城擊項籍軍漢軍大敗走參以中尉圍取雍丘王武反於外黄程處反於燕往擊盡破之柱天侯反於衍氏進破取衍氏擊羽嬰於昆陽追至葉還攻武彊因至滎陽參自漢中為將軍中尉從擊諸侯及項王敗還至滎陽漢二年拜為假左丞相入屯兵關中月餘魏王豹反以假丞相别與韓信東攻魏將孫遫東張大破之因攻安邑得魏將王襄擊魏王於曲陽追至東垣生獲魏王豹取平陽得豹母妻子盡定魏地凡五十二縣賜食邑平陽因從韓信擊趙相國夏説軍於鄔東大破之斬夏説韓信與故常山王張耳引兵下井陘擊成安君陳餘而令參還圍趙别將戚公於鄔城中戚公出走追斬之廼引兵詣漢王在所韓信已破趙為相國東擊齊參以左丞相屬焉攻破齊歴下軍遂取臨淄還定濟北郡收著漯隂平原鬲盧已而從韓信擊龍且軍於上假密大破之斬龍且虜亞將周蘭定齊郡凡得七十縣得故齊王田廣相田光其守相許章及故將軍田既韓信立為齊王引兵東詣陳與漢王共破項羽而參留平齊未服者漢王即皇帝位韓信徙為楚王參歸相印焉髙祖以長子肥為齊王而以參為相國髙祖六年與諸侯剖符賜參爵列侯食邑平陽萬六百三十户世世勿絶參以齊相國擊陳豨將張春破之黥布反參從悼惠王將車騎十二萬與髙祖會擊黥布軍大破之南至蘄還定竹邑相蕭留參功凡下二國縣百二十二得王二人相三人將軍六人大莫嚻郡守司馬候御史各一人孝惠元年除諸侯相國法更以參為齊丞相參之相齊齊七十城天下初定悼惠王富於春秋參盡召長老諸先生問所以安集百姓而齊故諸儒以百數言人人殊參未知所定聞膠西有蓋公善治黄老言使人厚幣請之既見蓋公蓋公為言治道貴清静而民自定推此類具言之參於是避正堂舍蓋公焉其治要用黄老術故相齊九年齊國安集大稱賢相蕭何薨參聞之告舍人趣治行吾且入相居無何使者果召參參去屬其後相曰以齊獄市為寄愼勿擾也後相曰治無大於此者乎參曰不然夫獄市者所以并容也今君擾之姦人安所容乎吾是以先之始參微時與蕭何善及為宰相有隙至何且死所推賢唯參參代何為相國舉事無所變更壹遵何之約束擇郡國吏長大訥於文辭謹厚長者即召除為丞相史吏言文刻深欲務聲名輙斥去之日夜飲酒卿大夫以下吏及賔客見參不事事來者皆欲有言至者參輙飲以醇酒度之欲有言復飲酒醉而後去終莫得開説以為常相舍後園近吏舍吏舍日飲歌呼從吏患之無如何廼請參遊後園聞吏醉歌呼從吏幸相國召按之乃反取酒張坐飲大歌呼與相和參見人之有細過掩匿覆蓋之府中無事參子窋為中大夫惠帝怪相國不治事以為豈少朕與廼謂窋曰女歸試私從容問乃父曰髙帝新棄羣臣帝富於春秋君為相國日飲無所請事何以憂天下然無言吾告女也窋既洗沐歸時間自從其所諫參參怒而笞之二百曰趣入侍天下事非乃所當言也至朝時帝讓參曰與窋胡治乎乃者我使諌君也參免冠謝曰陛下自察聖武孰與髙皇帝上曰朕乃安敢望先帝參曰陛下觀參孰與蕭何賢上曰君似不及也參曰陛下言之是也且髙皇帝與蕭何定天下法令既明具陛下垂拱參等守職遵而勿失不亦可乎惠帝曰善君休矣參為相國三年薨諡曰懿侯百姓歌之曰蕭何為法講若畫一曹參代之守而勿失載其清靖民以寜壹窋嗣侯髙后時至御史大夫傳國至曾孫襄武帝時為將軍擊匈奴薨子宗嗣有罪完為城旦至哀帝時乃封參𤣥孫之孫本始為平陽侯二千户王莽時薨子宏嗣建武中先降河北封平陽侯至今八侯贊曰蕭何曹參皆起秦刀筆吏當時録録未有竒節漢興依日月之末光何以信謹守管籥參與韓信俱征伐天下既定因民之疾秦法順流與之更始二人同心遂安海内淮隂黥布等已滅唯何參擅功名位冠羣臣聲施後世為一代宗臣慶流苖裔盛矣哉前漢書卷三十九考證蕭何傳常佑之○史記作常左右之事第一○按事字應屬上句言何給泗水郡卒史事也第一即是課最上不必有事字舊讀恐非漢王怒謀欲攻項羽云云○按漢王就國漢中一叚此史記所缺而班氏補之何為漢功臣之首宜也先封為酇侯注師古曰謂諸功臣舊有爵者何最在前封也○按功臣表六年十二月甲申封曹參靳歙夏侯嬰王吸傅寛召歐薛歐陳濞陳嬰陳平凡十侯至正月丙午封張良劉纒蕭何周勃樊噲酈商灌嬰周昌武虎董渫孔聚陳賀陳豨共十三侯其餘功臣未封者尚多即上文所云羣臣爭功歲餘不决者也注舊有爵者疑應作未封爵者而發縱指示獸處者人也注○洪氏隸釋曰蹤縱据漢人數碑固多借用顔注殆未然也列侯畢已受封奏位次○按十八侯位次定於此時是日悉封何父母兄弟十餘人○父母史記作父子上已聞誅信使使拜丞相為相國○按丞相紫綬相國則緑綬矣漢初相國惟何及曹參二人自參薨後即仍稱丞相又按何為相國在淮隂既誅之後此傳甚明而公卿表乃列於九年誤也若在九年則豨尚未叛信尚未誅矣當以此傳為正在十一年曹參傳攻秦監公軍注晋灼曰按髙紀名平也○按監泗水郡御史名平不特髙紀可証夏侯嬰傳從攻胡陵嬰與蕭何降泗水監平平以胡陵降即此監公也北擊司馬欣軍碭東○按司馬欣史記作司馬尼是也髙紀作司馬􁆎樊噲傳與司馬􁆎戰碭東即此人尼􁆎二字相似未知孰正但必非長史司馬欣耳守景陵二十三日○史記作二十日告舍人趣治行注師古曰舍人猶家人也○胡三省曰据戰國䇿蘇秦使舍人資送張儀入秦李斯為吕不韋舍人謂為私屬官可也以為主家事則拘矣講若畫一○講史記作顜徐廣曰顜音古項反一音較至今八侯○劉攽曰八侯字疑衍○按參傳子窋窋子竒竒子時時子襄襄子宗參元孫本始本始子宏宏子曠即功臣表所謂今見者也八侯似非衍文前漢書卷三十九考證"}
{"id": "KR2a0007_040", "series": "KR2a0007", "text": "唐正議大夫行秘書少監琅邪縣開國子顔師古注張良字子房其先韓人也大父開地相韓昭侯宣惠王襄哀王父平相釐王悼惠王悼惠王二十三年平卒卒二十歲秦滅韓良少未宦事韓韓破良家僮三百人弟死不葬悉以家財求客刺秦王為韓報仇以五世相韓故良嘗學禮淮陽東見倉海君得力士為鐵椎重百二十斤秦皇帝東游至博狼沙中良與客狙擊秦皇帝誤中副車秦皇帝大怒大索天下求賊急甚良乃更名姓亡匿下邳良嘗閒從容歩游下邳圯上有一老父衣褐至良所直墮其履圯下顧謂良曰孺子下取履良愕然欲歐之為其老廼彊忍下取履因跪進父以足受之笑去良殊大驚父去里所復還曰孺子可教矣後五日平明與我期此良因怪跪曰諾五日平明良往父已先在怒曰與老人期後何也去後五日蚤會五日雞鳴往父又先在復怒曰後何也去後五日復蚤來五日良夜半往有頃父亦來喜曰當如是出一編書曰讀是則為王者師後十年興十三年孺子見我濟北穀城山下黄石即我已遂去不見旦日視其書廼太公兵法良因異之常習誦居下邳為任俠項伯嘗殺人從良匿後十年陳渉等起良亦聚少年百餘人景駒自立為楚假王在留良欲往從之行道遇沛公沛公將數千人略地下邳遂屬焉沛公拜良為廐將良數以太公兵法沛公沛公喜常用其䇿良為它人言皆不省良曰沛公殆天授故遂從不去沛公之薛見項梁共立楚懐王良乃説項梁曰君已立楚後韓諸公子横陽君成賢可立為王益樹黨項梁使良求韓成立為韓王以良為韓司徒與韓王將千餘人西畧韓地得數城秦輙復取之往來為游兵潁川沛公之從雒陽南出轘轅良引兵從沛公下韓十餘城擊楊熊軍沛公廼令韓王成留守陽翟與良俱南攻下宛西入武關沛公欲以二萬人擊秦嶢關下軍良曰秦兵尚彊未可輕臣聞其將屠者子賈豎易動以利願沛公且留壁使人先行為五萬人具食益張旗幟諸山上為疑兵令酈食其持重寶㗖秦將秦將果欲連和俱西襲咸陽沛公欲聽之良曰此獨其將欲叛士卒恐不從不從必危不如因其解擊之沛公廼引兵擊秦軍大破之逐北至藍田再戰秦兵竟敗遂至咸陽秦王子嬰降沛公沛公入秦宮室帷帳狗馬重寶婦女以千數意欲留居之樊噲諫沛公不聼良曰夫秦為無道故沛公得至此為天下除殘去賊宜縞素為資今始入秦即安其樂此所謂助桀為虐且忠言逆耳利於行毒藥苦口利於病願沛公聼樊噲言沛公廼還軍覇上項羽至鴻門欲擊沛公項伯夜馳至沛公軍私見良欲與俱去良曰臣為韓王送沛公今事有急亡去不義廼具語沛公沛公大驚曰為之奈何良曰沛公誠欲背項王邪沛公曰鯫生説我距關毋内諸侯秦地可王也故聽之良曰沛公自度能郤項王乎沛公黙然曰今為奈何良因要項伯見沛公沛公與伯飲為壽結婚令伯具言沛公不敢背項王所以距關者備它盗也項羽後解語在羽傳漢元年沛公為漢王王巴蜀賜良金百溢珠二斗良具以獻項伯漢王亦因令良厚遺項伯使請漢中地項王許之漢王之國良送至褒中遣良歸韓良因説漢王燒絶棧道示天下無還心以固項王意廼使良還行燒絶棧道良歸至韓聞項羽以良從漢王故不遣韓王成之國與俱東至彭城殺之時漢王還定三秦良乃遺項羽書曰漢王失職欲得關中如約即止不敢東又以齊反書遺羽曰齊與趙欲并滅楚項羽以故北擊齊良廼間行歸漢漢王以良為成信侯從東擊楚至彭城漢王兵敗而還至下邑漢王下馬踞鞍而問曰吾欲捐關已東等棄之誰可與共功者良曰九江王布楚梟將與項王有隙彭越與齊王反梁地此兩人可急使而漢王之將獨韓信可屬大事當一面即欲捐之捐之此三人楚可破也漢王乃遣隨何説九江王布而使人連彭越及魏王豹反使韓信特將北擊之因舉燕伐齊趙然卒破楚者此三人力也良多病未嘗特將兵常為畫䇿臣時時從漢三年項羽急圍漢王於滎陽漢王憂恐與酈食其謀橈楚權酈生曰昔湯伐桀封其後把武王誅紂封其後宋今秦無德伐滅六國無立錐之地陛下誠復立六國後此皆争戴陛下德義願為臣妾德義已行南面稱伯楚必歛衽而朝漢王曰善趣刻印先生因行佩之酈生未行良從外來謁漢王漢王方食曰客有為我計橈楚權者具以酈生計告良曰於子房何如良曰誰為陛下畫此計者陛下事去矣漢王曰何哉良曰臣請借前箸以籌之昔湯武伐桀紂封其後者度能制其死命也今陛下能制項籍死命乎其不可一矣武王入殷表商容閭式箕子門封比干墓今陛下能乎其不可二矣發鉅橋之粟散鹿臺之財以賜貧窮今陛下能乎其不可三矣殷事以畢偃革為軒倒載干戈示不復用今陛下能乎其不可四矣休馬華山之陽示無所為今陛下能乎其不可五矣息牛桃林之壄天下不復輸積今陛下能乎其不可六矣且夫天下游士離親戚棄墳墓去故舊從陛下者但日夜望咫尺之地今乃立六國後唯無復立者游士各歸事其主從親戚反故舊陛下誰與取天下乎其不可七矣且楚唯毋彊六國復橈而從之陛下焉得而臣之其不可八矣誠用此謀陛下事去矣漢王輟食吐哺罵曰豎儒幾敗廼公事令趣銷印後韓信破齊欲自立為齊王漢王怒良説漢王漢王使良授齊王信印語在信傳五年冬漢王追楚至陽夏南戰不利壁固陵諸侯期不至良説漢王漢王用其計諸侯皆至語在髙紀漢六年封功臣良未嘗有戰鬬功髙帝曰運籌䇿帷幄中決勝千里外子房功也自擇齊三萬户良曰始臣起下邳與上會留此天以臣授陛下陛下用臣計幸而時中臣願封留足矣不敢當三萬户廼封良為留侯與蕭何等俱封上已封大功臣二十餘人其餘日夜争功而不決未得行封上居雒陽南宮從復道望見諸將往往數人偶語上曰此何語良曰陛下不知乎此謀反耳上曰天下屬安定何故而反良曰陛下起布衣與此屬取天下今陛下已為天子而所封皆蕭曹故人所親愛而所誅者皆平生仇怨今軍吏計功天下不足以徧封此屬畏陛下不能盡封又恐見疑過失及誅故相聚而謀反耳上廼憂曰為將奈何良曰上平生所憎羣臣所共知誰最甚者上曰雍齒與我有故怨數窘辱我我欲殺之為功多不忍良曰今急先封雍齒以示羣臣羣臣見雍齒先封則人人自堅矣於是上置酒封雍齒為什方侯而急趣丞相御史定功行封羣臣罷酒皆喜曰雍齒且侯我屬無患矣劉敬説上都關中上疑之左右大臣皆山東人多勸上都雒陽雒陽東有成臯西有殽黽背河郷雒其固亦足恃良曰雒陽雖有此固其中小不過數百里田地薄四面受敵此非用武之國夫關中左殽函右隴蜀沃野千里南有巴蜀之饒北有胡苑之利阻三面而固守獨以一面東制諸侯諸侯安定河渭漕輓天下西給京師諸侯有變順流而下足以委輸此所謂金城千里天府之國劉敬説是也於是上即日駕西都關中良從入關性多疾即道引不食穀閉門不出歲餘上欲廢太子立戚夫人子趙王如意大臣多争未能得堅決也呂后恐不知所為或謂呂后曰留侯善畫計上信用之呂后乃使建成侯呂澤劫良曰君常為上謀臣今上日欲易太子君安得髙枕而臥良曰始上數在急困之中幸用臣䇿今天下安定以愛欲易太子骨肉之間雖臣等百人何益呂澤彊要曰為我畫計良曰此難以口舌爭也顧上有所不能致者四人四人年老矣皆以上嫚娒士故逃匿山中義不為漢臣然上髙此四人今公誠能毋愛金玉璧帛令太子為書卑辭安車因使辨士固請宜來來以為客時從入朝令上見之則一助也於是呂后令呂澤使人奉太子書卑辭厚禮迎此四人四人至客建成侯所漢十一年黥布反上疾欲使太子往擊之四人相謂曰凡來者將以存太子太子將兵事危矣廼説建成侯曰太子將兵有功即位不益無功則從此受禍且太子所與俱諸將皆與上定天下梟將也今廼使太子將之此無異使羊將狼皆不肯為用其無功必矣臣聞母愛者子抱今戚夫人日夜侍御趙王常居前上曰終不使不肖子居愛子上明其代太子位必矣君何不急請呂后承間為上泣言黥布天下猛將善用兵今諸將皆陛下故等夷廼令太子將此屬莫肯為用且布聞之鼓行而西耳上雖疾彊載輜車卧而䕶之諸將不敢不盡力上雖苦彊為妻子計於是呂澤夜見呂后呂后承間為上泣而言如四人意上曰吾惟之豎子固不足遣廼公自行耳於是上自將而東羣臣居守皆送至霸上良疾彊起至曲郵見上曰臣宜從疾甚楚人剽疾願上愼毋與楚爭鋒因説上令太子為將軍監關中兵上謂子房雖疾彊卧傅太子是時叔孫通已為太傅良行少傅事漢十二年上從破布歸疾益甚愈欲易太子良諫不聼因疾不視事叔孫太傅稱説引古以死爭太子上陽許之猶欲易之及宴置酒太子侍四人者從太子年皆八十有餘湏眉皓白衣冠甚偉上怪問曰何為者四人前對各言其姓名上廼驚曰吾求公避逃我今公何自從吾兒游乎四人曰陛下輕士善罵臣等義不辱故恐而亡匿今聞太子仁孝恭敬愛士天下莫不延頸願為太子死者故臣等來上曰煩公幸卒調䕶太子四人為壽已畢趨去上目送之召戚夫人指視曰我欲易之彼四人為之輔羽翼已成難動矣呂氏眞廼主矣戚夫人泣涕上曰為我楚舞吾為若楚歌歌曰鴻鵠髙飛一舉千里羽翼以就横絶四海横絶四海又可奈何雖有矰繳尚安所施歌數闋戚夫人歔欷流涕上起去罷酒竟不易太子者良本招此四人之力也良從上擊代出竒計下馬邑及立蕭相國所與從容言天下事甚衆非天下所以存亡故不著良廼稱曰家世相韓及韓滅不愛萬金之資為韓報仇彊秦天下震動今以三寸舌為帝者師封萬户位列侯此布衣之極於良足矣願棄人間事欲從赤松子游耳廼學道欲輕舉髙帝崩呂后德良廼彊食之曰人生一世間如白駒之過隙何自苦如此良不得已彊聼食後六歲薨諡曰文成侯良始所見下邳圯上老父與書者後十三歲從髙帝過濟北果得穀城山下黄石取而寶祠之及良死并葬黄石毎上冢伏臘祠黄石子不疑嗣侯孝文三年坐不敬國除陳平陽武户牗郷人也少時家貧好讀書治黄帝老子之術有田三十畆與兄伯居伯常耕田縱平使游學平為人長大美色人或謂平貧何食而肥若是其嫂疾平之不親家生産曰亦食糠覈耳有叔如此不如無有伯聞之逐其婦棄之及平長可取婦富人莫與者貧者平亦媿之乆之户牗富人張負有女孫五嫁夫輙死人莫敢取平欲得之邑中有大喪平家貧侍喪以先往後罷為助張負既見之喪所獨視偉平平亦以故後去負隨平至其家家廼負郭窮巷以席為門然門外多長者車轍張負歸謂其子仲曰吾欲以女孫予陳平仲曰平貧不事事一縣中盡笑其所為獨奈何予之女負曰固有美如陳平長貧者乎卒與女為平貧廼假貸幣以聘予酒肉之資以内婦負戒其孫曰毋以貧故事人不謹事兄伯如事廼父事嫂如事廼母平既取張氏女資用益饒游道日廣里中社平為宰分肉甚均里父老曰善陳孺子之為宰平曰嗟乎使平得宰天下亦如此肉矣陳渉起王使周市略地立魏咎為魏王與秦軍相攻於臨濟平已前謝兄伯從少年往事魏王咎為太僕説魏王王不聼人或讒之平亡去項羽略地至河上平往歸之從入破秦賜爵卿項羽之東王彭城也漢王還定三秦而東殷王反楚項羽廼以平為信武君將魏王客在楚者往擊殷降而還項王使項悍拜平為都尉賜金二十溢居無何漢攻下殷項王怒將誅定殷者平懼誅廼封其金與印使使歸項王而平身間行杖劒亡渡河船人見其美丈夫獨行疑其亡將要下當有寶器金玉目之欲殺平平心恐乃解衣臝而佐刺船船人知其無有廼止平遂至脩武降漢因魏無知求見漢王漢王召入是時萬石君石奮為中㳙受平謁平等十人俱進賜食王曰罷就舍矣平曰臣為事來所言不可以過今日於是漢王與語而説之問曰子居楚何官平曰為都尉是日拜平為都尉使參乗典䕶軍諸將盡讙曰大王一日得楚之亡卒未知髙下而即與共載使監䕶長者漢王聞之愈益幸平遂與東伐項王至彭城為楚所敗引師而還收散兵至滎陽以平為亞將屬韓王信軍廣武絳灌等或讒平曰平雖美丈夫如冠玉耳其中未必有也聞平居家時盜其嫂事魏王不容亡而歸楚歸楚不中又亡歸漢今大王尊官之令䕶軍臣聞平使諸將金多者得善處金少者得惡處平反覆亂臣也願王察之漢王疑之以讓無知問曰有之乎無知曰有漢王曰公言其賢人何也對曰臣之所言者能也陛下所問者行也今有尾生孝已之行而無益於勝敗之數陛下何暇用之乎今楚漢相距臣進竒謀之士顧其計誠足以利國家耳盜嫂受金又安足疑乎漢王召平而問曰吾聞先生事魏不遂事楚而去今又從吾遊信者固多心乎平曰臣事魏王魏王不能用臣説故去事項王項王不信人其所任愛非諸項即妻之昆弟雖有竒士不能用臣居楚聞漢王之能用人故歸大王臝身來不受金無以為資誠臣計畫有可采者願大王用之使無可用者大王所賜金具在請封輸官得請骸骨漢王乃謝厚賜拜以為䕶軍中尉盡䕶諸將諸將廼不敢復言其後楚急擊絶漢甬道圍漢王於滎陽城漢王患之請割滎陽以西和項王弗聼漢王謂平曰天下紛紛何時定乎平曰項王為人恭敬愛人士之亷節好禮者多歸之至於行功賞爵邑重之士亦以此不附今大王嫚而少禮士之亷節者不來然大王能饒人以爵邑士之頑頓耆利無耻者亦多歸漢誠各去兩短集兩長天下指麾即定矣然大王資㑄人不能得亷節之士顧楚有可亂者彼項王骨骾之臣亞父鍾離昧龍且周殷之屬不過數人耳大王能出捐數萬斤金行反閒閒其君臣以疑其心項王為人意忌信讒必内相誅漢因舉兵而攻之破楚必矣漢王以為然乃出黄金四萬斤予平恣所為不問出入平既多以金縱反閒於楚軍宣言諸將鍾離昧等為項王將功多矣然終不得列地而王欲與漢為一以滅項氏分王其地項王果疑之使使至漢漢為太牢之具舉進見楚使即陽驚曰以為亞父使廼項王使也復持去以惡草具進楚使使歸具以報項王果大疑亞父亞父欲急擊下滎陽城項王不信不肯聼亞父亞父聞項王疑之廼大怒曰天下事大定矣君王自為之願乞骸骨歸歸未至彭城疽發背而死平廼夜出女子二千人滎陽東門楚因擊之平廼與漢王從城西門出去遂入關收聚兵而復東明年淮隂侯信破齊自立為假齊王使使言之漢王漢王怒而罵平躡漢王漢王寤廼厚遇齊使使張良往立信為齊王於是封平以户牗郷用其計䇿卒滅楚漢六年人有上書告楚王韓信反髙帝問諸將諸將曰亟發兵阬豎子耳髙帝黙然以問平平固辭謝曰諸將云何上具告之平曰人之上書言信反人有聞知者乎曰未有曰信知之乎曰弗知平曰陛下兵精孰與楚上曰不能過也平曰陛下將用兵有能敵韓信者乎上曰莫及也平曰今兵不如楚精將弗及而舉兵擊之是趣之戰也竊為陛下危之上曰為之奈何平曰古者天子廵狩㑹諸侯南方有雲夢陛下第出偽游雲夢會諸侯於陳陳楚之西界信聞天子以好出游其勢必郊迎謁而陛下因禽之特一力士之事耳髙帝以為然廼發使告諸侯會陳吾將南游雲夢上因隨以行行至陳楚王信果郊迎道中髙帝豫具武士見信即執縛之語在信傳遂會諸侯於陳還至雒陽與功臣剖符定封封平為户牗侯世世勿絶平辭曰此非臣之功也上曰吾用先生計謀戰勝克敵非功而何平曰非魏無知臣安得進上曰若子可謂不背本矣廼復賞魏無知其明年平從擊韓王信於代至平城為匈奴圍七日不得食髙帝用平竒計使單于閼氏解圍以得開髙帝既出其計祕世莫得聞髙帝南過曲逆上其城望室屋甚大曰壯哉縣吾行天下獨見雒陽與是耳顧問御史曲逆戸口幾何對曰始秦時三萬餘户間者兵數起多亡匿今見五千餘户於是詔御史更封平為曲逆侯盡食之除前所食户牗平自初從至天下定後常以䕶軍中尉從擊臧荼陳豨黥布凡六出竒計輙益邑封竒計或頗祕世莫得聞也髙帝從擊布軍還病創徐行至長安燕王盧綰反上使樊噲以相國將兵擊之既行人有短惡噲者髙帝怒曰噲見吾病廼幾我死也用平計召絳侯周勃受詔牀下曰陳平乗馳傳載勃代噲將平至軍中即斬噲頭二人既受詔馳傳未至軍行計曰樊噲帝之故人功多又呂后女弟呂嬃夫有親且貴帝以忿怒故欲斬之即恐後悔寜囚而致上令上自誅之未至軍為壇以節召樊噲噲受詔即反接載檻車詣長安而令周勃代將兵定燕平行聞髙帝崩平恐呂后及呂嬃怒廼馳傳先去逢使者詔平與灌嬰屯於滎陽平受詔立復馳至宮哭殊悲因奏事喪前呂后哀之曰君出休矣平畏讒之就因固請之得宿衞中太后廼以為郎中令日傅教帝是後呂嬃讒廼不得行樊噲至即赦復爵邑惠帝六年相國曹參薨安國侯王陵為右丞相平為左丞相王陵沛人也始為縣豪髙祖微時兄事陵及髙祖起沛入咸陽陵亦聚黨數千人居南陽不肯從沛公及漢王之還擊項籍陵廼以兵屬漢項羽取陵母置軍中陵使至則東郷坐陵母欲以招陵陵母既私送使者泣曰願為老妾語陵善事漢王漢王長者毋以老妾故持二心妾以死送使者遂伏劒而死項王怒亨陵母陵卒從漢王定天下以善雍齒雍齒髙祖之仇陵又本無從漢之意以故後封陵為安國侯陵為人少文任氣好直言為右丞相二歲惠帝崩髙后欲立諸呂為王問陵陵曰髙皇帝刑白馬而盟曰非劉氏而王者天下共擊之今王呂氏非約也太后不説問左丞相平及絳侯周勃等皆曰髙帝定天下王子弟今太后稱制欲王昆弟諸呂無所不可太后喜罷朝陵讓平勃曰始與髙帝唼血而盟諸君不在邪今髙帝崩太后女主欲王呂氏諸君縱欲阿意背約何面目見髙帝於地下乎平曰於面折廷爭臣不如君全社稷安劉氏後君亦不如臣陵無以應之於是呂太后欲廢陵廼陽遷陵為帝太傅實奪之相權陵怒謝病免杜門竟不朝請十年而薨陵之免呂太后徙平為右丞相以辟陽侯審食其為左丞相食其亦沛人也漢王之敗彭城西楚取太上皇呂后為質食其以舍人侍呂后其後從破項籍為侯幸於呂太后及為相不治監宮中如郎中令公卿百官皆因決事呂嬃常以平前為髙帝謀執樊噲數讒平曰為丞相不治事日飲醇酒戲婦人平聞日益甚呂太后聞之私喜面質呂嬃於平前曰鄙語曰兒婦人口不可用顧君與我何如耳無畏呂嬃之譛呂太后多立諸呂為王平偽聼之及呂太后崩平與太尉勃合謀卒誅諸呂立文帝平本謀也審食其免相文帝立舉以為相太尉勃親以兵誅呂氏功多平欲讓勃位廼謝病文帝初立怪平病問之平曰髙帝時勃功不如臣及誅諸呂臣功亦不如勃願以相讓勃於是廼以太尉勃為右丞相位第一平徙為左丞相位第二賜平金千斤益封三千户居頃之上益明習國家事朝而問右丞相勃曰天下一歲決獄幾何勃謝不知問天下錢穀一歲出入幾何勃又謝不知汗出洽背媿不能對上亦問左丞相平平曰各有主者上曰主者為誰乎平曰陛下即問決獄責廷尉問錢穀責治粟内史上曰茍各有主者而君所主何事也平謝曰主臣陛下不知其駑下使待罪宰相宰相者上佐天子理隂陽順四時下遂萬物之宜外填撫四夷諸侯内親附百姓使卿大夫各得任其職也上稱善勃大慙出而讓平曰君獨不素教我乎平笑曰君居其位獨不知其任邪且陛下即問長安盜賊數又欲彊對邪於是絳侯自知其能弗如平逺矣居頃之勃謝病請免相而平顓為丞相孝文二年平薨諡曰獻侯傳子至曾孫何坐略人妻棄市王陵亦至𤣥孫坐酎金國除辟陽侯食其免後三歲而為淮南王所殺文帝令其子平嗣侯淄川王反辟陽近淄川平降之國除始平曰我多隂謀道家之所禁吾世即廢亦已矣不能復起以吾多隂禍也其後曾孫陳掌以衞氏親戚貴願得續封之然終不得也周勃沛人也其先卷人也徙沛勃以織薄曲為生常以吹簫給喪事材官引强髙祖為沛公初起勃以中涓從攻胡陵下方與方與反與戰卻敵攻豐擊秦軍碭東還軍留及蕭復攻碭破之下下邑先登賜爵五大夫攻蘭虞取之擊章邯車騎殿略定魏地攻轅戚東緍以往至栗取之攻齧桑先登擊秦軍阿下破之追至濮陽下蘄城攻都關定陶襲取宛朐得單父令夜襲取臨濟攻壽張以前至卷破李由雍丘下攻開封先至城下為多後章邯破項梁沛公與項羽引兵東如碭自初起沛還至碭一歲二月楚懐王封沛公號武安侯為碭郡長沛公拜勃為襄賁令從沛公定魏地攻東郡尉於成武破之攻長社先登攻潁陽緱氏絶河津擊趙賁軍尸北南攻南陽守齮破武關嶢關攻秦軍於藍田至咸陽滅秦項羽至以沛公為漢王漢王賜勃爵為威武侯從入漢中拜為將軍還定三秦賜食邑懐德攻槐里好畤最北擊趙賁内史保於咸陽最北救漆擊章平姚卬軍西定汧還下郿頻陽圍章邯廢丘破之西擊益已軍破之攻上邽東守嶢關擊項籍攻曲遇最還守敖倉追籍籍已死因東定楚地泗水東海郡凡得二十二縣還守雒陽櫟陽賜與潁隂侯共食鍾離以將軍從髙祖擊燕王臧荼破之易下所將卒當馳道為多賜爵列侯剖符世世不絶食絳八千二百八十户以將軍從髙帝擊韓王信於代降下霍人以前至武泉擊胡騎破之武泉北轉攻韓信軍銅鞮破之還降太原六城擊韓信胡騎晋陽下破之下晋陽後擊韓信軍於硰石破之追北八十里還攻樓煩三城因擊胡騎平城下所將卒當馳道為多勃還為太尉擊陳豨屠馬邑所將卒斬豨將軍乗馬降轉擊韓信陳豨趙利軍於樓煩破之得豨將宋最鴈門守圂因轉攻得雲中守遫丞相箕肄將軍博定鴈門郡十七縣雲中郡十二縣因復擊豨靈丘破之軒豨丞相程縱將軍陳武都尉髙肄定代郡九縣燕王盧綰反勃以相國代樊噲將擊下薊得綰大將抵丞相偃守陘太尉弱御史大夫施屠渾都破綰軍上蘭後擊綰軍沮陽追至長城定上谷十二縣右北平十六縣遼東二十九縣漁陽二十二縣最從髙帝得相國一人丞相二人將軍二千石各三人别破軍二下城三定郡五縣七十九得丞相大將各一人勃為人木彊敦厚髙帝以為可屬大事勃不好文學每召諸生説事東郷坐責之趣為我語其椎少文如此勃既定燕而歸髙帝已崩矣以列侯事惠帝惠帝六年置太尉官以勃為太尉十年髙后崩呂禄以趙王為漢上將軍呂産以呂王為相國秉權欲危劉氏勃與丞相平朱虚侯章共誅諸呂語在髙后紀於是隂謀以為少帝及濟川淮陽恒山王皆非惠帝子呂太后以計詐名它人子殺其母飬之後宮令孝惠子之立以為後用彊呂氏今已滅諸呂少帝即長用事吾屬無類矣不如視諸侯賢者立之遂迎立代王是為孝文皇帝東牟侯興居朱虚侯章弟也曰誅諸呂臣無功請得除宮廼與太僕汝隂滕公入宮滕公前謂少帝曰足下非劉氏不當立廼顧麾左右執㦸皆仆兵罷有數人不肯去宦者令張釋諭告亦去滕公召乗輿車載少帝出少帝曰欲持我安之乎滕公曰就舍少府廼奉夫子法駕迎皇帝代邸報曰宮謹除皇帝入未央宮有謁者十人持㦸衞端門曰天子在也足下何為者不得入太尉往喻廼引兵去皇帝遂入是夜有司分部誅濟川淮陽常山王及少帝於邸文帝即位以勃為右丞相賜金五千斤邑萬户居十餘月人或説勃曰君既誅諸呂立代王威震天下而君受厚賞處尊位以厭之則禍及身矣勃懼亦自危廼謝請歸相印上許之歲餘陳丞相平卒上復用勃為相十餘月上曰前日吾詔列侯就國或頗未能行丞相朕所重其為朕率列侯之國廼免相就國歲餘每河東守尉行縣至絳絳侯勃自畏恐誅常被甲令家人持兵以見其後人有上書告勃欲反下廷尉逮捕勃治之勃恐不知置辭吏稍侵辱之勃以千金與獄吏獄吏廼書牘背示之曰以公主為證公主者孝文帝女也勃太子勝之尚之故獄吏教引為證初勃之益封盡以予薄昭及繫急薄昭為言薄太后太后亦以為無反事文帝朝太后以冒絮提文帝曰絳侯綰皇帝璽將兵於北軍不以此時反今居一小縣顧欲反邪文帝既見勃獄辭廼謝曰吏方驗而出之於是使使持節赦勃復爵邑勃既出曰吾嘗將百萬軍安知獄吏之貴也勃復就國孝文十一年薨諡曰武侯子勝之嗣尚公主不相中坐殺人死國絶一年弟亞夫復為侯亞夫為河内守時許負相之君後三歲而侯侯八歲為將相持國秉貴重矣於人臣無二後九年而餓死亞夫笑曰臣之兄以代父侯矣有如卒子當代我何説侯乎然既已貴如負言又何説餓死指視我負指其口曰從理入口此餓死法也居三歲兄絳侯勝之有罪文帝擇勃子賢者皆推亞夫廼封為條侯文帝後六年匈奴大入邊以宗正劉禮為將軍軍霸上祝兹侯徐厲為將軍軍棘門以河内守亞夫為將軍軍細柳以備胡上自勞軍至霸上及棘門軍直馳入將以下騎出入送迎已而之細柳軍軍士吏被甲鋭兵刄彀弓弩持滿天子先驅至不得入先驅曰天子且至軍門都尉曰軍中聞將軍之令不聞天子之詔有頃上至又不得入於是上使使持節詔將軍曰吾欲勞軍亞夫廼傳言開壁門壁門士請車騎曰將軍約軍中不得驅馳於是天子廼按轡徐行至中營將軍亞夫揖曰介胄之士不拜請以軍禮見天子為動改容式車使人稱謝皇帝敬勞將軍成禮而去既出軍門羣臣皆驚文帝曰嗟乎此眞將軍矣鄉者霸上棘門如兒戲耳其將固可襲而虜也至於亞夫可得而犯邪稱善者乆之月餘三軍皆罷廼拜亞夫為中尉文帝且崩時戒太子曰即有緩急周亞夫眞可任將兵文帝崩亞夫為車騎將軍孝景帝三年吳楚反亞夫以中尉為太尉東擊吳楚因自請上曰楚兵剽輕難與爭鋒願以梁委之絶其食道乃可制也上許之亞夫既發至霸上趙渉遮説亞夫曰將軍東誅吳楚勝則宗廟安不勝則天下危能用臣之言乎亞夫下車禮而問之渉曰吳王素富懐輯死士乆矣此知將軍且行必置間人於殽黽阸陿之間且兵事上神密將軍何不從此右去走藍田出武關抵雒陽間不過差一二日直入武庫擊鳴鼓諸侯聞之以為將軍從天而下也太尉如其計至雒陽使吏搜殽黽間果得吳伏兵廼請渉為䕶軍亞夫至會兵滎陽吳方攻梁梁急請救亞夫引兵東北走昌邑深壁而守梁王使使請亞夫亞夫守便宜不往梁上書言景帝景帝詔使救梁亞夫不奉詔堅壁不出而使輕騎兵弓髙侯等絶吳楚兵後食道吳楚兵乏糧飢欲退數挑戰終不出夜軍中驚内相攻擊擾亂至於帳下亞夫堅卧不起頃之復定吳奔壁東南陬亞夫使備西北已而其精兵果奔西北不得入吳楚既餓廼引而去亞夫出精兵追擊大破吳王濞吳王濞棄其軍與壯士數千人亡走保於江南丹徒漢兵因乗勝遂盡虜之降其縣購吳王千金月餘越人斬吳王頭以告凡相守攻三月而吳楚破平於是諸將廼以太尉計謀為是由此梁孝王與亞夫有隙歸復置太尉官五歲遷為丞相景帝甚重之上廢栗太子亞夫固爭之不得上由此疏之而梁孝王每朝常與太后言亞夫之短竇太后曰皇后兄王信可侯也上讓曰始南皮及章武先帝不侯及臣即位廼侯之信未得封也竇太后曰人生各以時行耳竇長君在時竟不得侯死後廼其子彭祖顧得侯吾甚恨之帝趣侯信也上曰請得與丞相計之亞夫曰髙帝約非劉氏不得王非有功不得侯不如約天下共擊之今信雖皇后兄無功侯之非約也上黙然而沮其後匈奴王徐盧等五人降漢上欲侯之以勸後亞夫曰彼背其主降陛下陛下侯之即何以責人臣不守節者乎上曰丞相議不可用廼悉封徐盧等為列侯亞夫因謝病免相頃之上居禁中召亞夫賜食獨置大胾無切肉又不置箸亞夫心不平顧謂尚席取箸上視而笑曰此非不足君所乎亞夫免冠謝上上曰起亞夫因趨出上目送之曰此鞅鞅非少主臣也居無何亞夫子為父買工官尚方甲楯五百被可以葬者取庸苦之不與錢庸知其盜買縣官器怨而上變告子事連汙亞夫書既聞上下吏吏簿責亞夫亞夫不對上罵之曰吾不用也召詣廷尉廷尉責問曰君侯欲反何亞夫曰臣所買器廼葬器也何謂反乎吏曰君縱不欲反地上即欲反地下耳吏侵之益急初吏捕亞夫亞夫欲自殺其夫人止之以故不得死遂入廷尉因不食五日歐血而死國絶一歲上廼更封絳侯勃它子堅為平曲侯續絳侯後傳子建德為太子太傅坐酎金免官後有罪國除亞夫果餓死後上廼封王信為蓋侯至平帝元始二年繼絶世復封勃𤣥孫之子恭為絳侯千户贊曰聞張良之智勇以為其貌魁梧竒偉反若婦人女子故孔子稱以貌取人失之子羽學者多疑於鬼神如良受書老父亦異矣髙祖數離困阸良常有力豈可謂非天乎陳平之志見於社下傾側擾攘楚魏之間卒歸於漢而為謀臣及呂后時事多故矣平竟自免以智終王陵廷爭杜門自絶亦各其志也周勃為布衣時鄙樸庸人至登輔佐匡國家難誅諸呂立孝文為漢伊周何其盛也始呂后問宰相髙祖曰陳平智有餘王陵少戇可以佐之安劉氏者必勃也又問其次云過此以後非廼所及終皆如言聖矣夫前漢書卷四十考證張良傳景駒自立為楚假王在留○按留縣名地理志屬楚國即後文良所云始臣起下邳與上㑹留者也良之封留即以此事别本作在陳留非也故遂從不去○按史記作故遂從之不去見景駒此班氏改正史記之失也髙紀明言沛公道得張良遂與俱見景駒請兵以攻豐可見良亦見駒但自此決意從沛公耳項羽後觧語在羽傳○按此直用史記而失者也鴻門之役史記於項羽本紀中詳敘故留侯世家曰語在項羽事中若漢書既移敘其事於髙紀故羽傳從畧但曰語在髙紀不應此文復曰語在羽傳也此史家修改所未及處吕后廼使建成侯吕澤○通鑑考異曰澤當是釋之按考異是也盖澤與釋相近而譌其下文又脱之字耳吕澤封周吕侯吕釋之封建成侯恩澤侯表可据也叔孫通已為太傅良行少傅事○胡三省曰古世子有三師三少至漢惟太傅少傅耳後六歲薨○史記作後八年卒陳平傳里中社○孔穎逹曰祭法大夫以下成羣立社曰置社注云大夫不得特立社與民族居百家以上則共立一社今時里社是也如鄭此言則周之政法百家以上得立社其秦漢以来雖非大夫民二十五家以上則得立社故曰今之里社王陵傳及漢王之還擊項籍廼以兵屬漢○按陵之初從傳與表判然不同据此傳則在漢王還定三秦率五諸侯伐楚之後故下文云陵本無從漢之意也但張蒼傳言陵觧張蒼之厄乃在沛公初定南陽未入武關以前何耶周勃傳攻蘭虞取之○按史記作攻䝉虞是也此承下邑之文曹參傳亦曰攻下邑以西至虞据地理志梁國即秦碭郡也下邑䝉虞三縣俱屬梁國此文蘭應作蒙又按下文追至濮陽下蘄城史記作下甄城鄄阿地近濮陽亦史記是西擊益已軍破之○凌穉隆曰益已史記作盗巴二字筆畫相似未知孰是所將卒斬豨將軍乗馬降○乗馬降史記作乗馬絺又丞相箕肄史記作箕肆將軍博史記作將勲又都尉髙肄史記作髙肆又遼東二十九縣史記作遼西遼東二十九縣惠帝六年置太尉官以勃為太尉○徐廣曰功臣表及將相表皆髙后四年始置太尉按傳此文與公卿表同盖用史記世家而不取史記功臣將相二表也前漢書卷四十考證"}
{"id": "KR2a0007_041", "series": "KR2a0007", "text": "唐正議大夫行祕書少監琅邪縣開國子顔師古注樊噲沛人也以屠狗為事後與高祖俱隱於芒碭山澤間陳勝初起蕭何曹參使噲求迎高祖立為沛公噲以舍人從攻胡陵方與還守豐擊泗水監豐下破之復東定沛破泗守薛西與司馬􁆎戰碭東郤敵斬首十五級賜爵國大夫常從沛公擊章邯軍濮陽攻城先登斬首二十三級賜爵列大夫從攻陽城先登下户牗破李由軍斬首十六級賜上聞爵從攻圉都尉東郡守尉於成武郤敵斬首十四級捕虜十六人賜爵五大夫從攻秦軍出亳南河間守軍於杠里破之擊破趙賁軍開封北以郤敵先登斬候一人首六十八級捕虜二十六人賜爵卿從攻破揚熊於曲遇攻宛陵先登斬首八級捕虜四十四人賜爵封號賢成君從攻長社轘轅絶河津東攻秦軍尸鄉南攻秦軍於犨破南陽守齮於陽城東攻宛城先登西至酈以郤敵斬首十四級捕虜四十人賜重封攻武闗至霸上斬都尉一人首十級捕虜百四十六人降卒二千九百人項羽在戲下欲攻沛公沛公從百餘騎因項伯面見項羽謝無有閉關事項羽既饗軍士中酒亞父謀欲殺沛公令項莊㧞劔舞坐中欲擊沛公項伯常屏蔽之時獨沛公與張良得入坐樊噲居營外聞事急廼持盾入初入營營衞止噲噲直撞入立帳下項羽目之問為誰張良曰沛公參乘樊噲也項羽曰壯士賜之巵酒彘肩噲既飲酒拔劔切肉食之項羽曰能復飲乎噲曰臣死且不辭豈特巵酒乎且沛公先入定咸陽暴師覇上以待大王大王今日至聽小人之言與沛公有隙臣恐天下解心疑大王也項羽黙然沛公如厠麾噲去既出沛公留車騎獨騎馬噲等四人步從從山下走歸覇上軍而使張良謝項羽羽亦因遂已無誅沛公之心是日微樊噲奔入營譙讓項羽沛公幾殆後數日項羽入屠咸陽立沛公為漢王漢王賜噲爵為列侯號臨武侯遷為郎中從入漢中還定三秦别擊西丞白水北擁輕車騎雍南破之從攻雍斄城先登擊章平軍好畤攻城先登陷陣斬縣令丞各一人首十一級虜二十人遷為郎中騎將從擊秦車騎壤東郤敵遷為將軍攻趙賁下郿槐里柳中咸陽灌廢邱最至櫟陽賜食邑杜之樊鄉從攻項籍屠煮棗擊破王武程處軍於外黄攻鄒魯瑕丘薛項羽敗漢王於彭城盡復取魯梁地噲還至滎陽益食平陰二千户以將軍守廣武一歲項羽引東從高祖擊項籍下陽夏虜楚周將軍卒四千人圍項籍陳大破之屠胡陵項籍死漢王即皇帝位以噲有功益食邑八百户其秋燕王臧荼反噲從攻虜荼定燕地楚王韓信反噲從至陳取信定楚更賜爵列侯與剖符世世勿絶食舞陽號為舞陽侯除前所食以將軍從攻反者韓王信於代自霍人以往至雲中與絳侯等共定之益食千五百戸因擊陳豨與曼丘臣軍戰襄國破柏人先登降之定清河常山凡二十七縣殘東垣遷為左丞相破得綦毋卬尹潘軍於無終廣昌破豨别將胡人王黃軍代南因擊韓信軍參合軍所將卒斬韓信擊豨胡騎橫谷斬將軍趙既虜代丞相馮梁守孫奮大將王黃將軍大將一人太僕解福等十人與諸將共定代鄉邑七十三後燕王盧綰反噲以相國擊綰破其丞相抵薊南定燕縣十八鄉邑五十一益食千三百戸定食舞陽五千四百户從斬首百七十六級虜二百八十七人别破軍七下城五定郡六縣五十二得丞相一人將軍十三人二千石以下至三百石十二人噲以呂后弟呂嬃為婦生子伉故其比諸將最親先黥布反時高帝嘗病惡見人卧禁中詔户者無得入羣臣羣臣絳灌等莫敢入十餘日噲廼排闥直入大臣隨之上獨枕一宦者卧噲等見上流涕曰始陛下與臣等起豐沛定天下何其壯也今天下已定又何憊也且陛下病甚大臣震恐不見臣等計事顧獨與一宦者絶乎且陛下獨不見趙高之事乎高帝笑而起其後盧綰反高帝使噲以相國擊燕是時高帝病甚人有惡噲黨於呂氏即上一日宫車晏駕則噲欲以兵盡誅戚氏趙王如意之屬高帝大怒廼使陳平載絳侯代將而即軍中斬噲陳平畏呂后執噲詣長安至則高帝已崩呂后釋噲得復爵邑孝惠六年噲薨諡曰武侯子伉嗣而伉母呂嬃亦為臨光侯高后時用事顓權太臣盡畏之高后崩大臣誅呂嬃等因誅伉舞陽侯中絶數月孝文帝立廼復封噲庻子市人為侯復故邑薨諡曰荒侯子佗廣嗣六歲其舍人上書言荒侯市人病不能為人令其夫人與其弟亂而生佗廣佗廣實非荒侯子下吏免平帝元始二年繼絶世封噲𤣥孫之子章為舞陽侯邑千户酈商高陽人也陳勝起商聚少年得數千人沛公畧地六月餘商以所將四千人屬沛公於岐從攻長社先登賜爵封信成君從攻緱氏絶河津破秦軍雒陽東從下宛穰定十七縣别將攻旬關西定漢中沛公為漢王賜商爵信成君以將軍為隴西都尉别定北地郡破章邯别將於烏氏栒邑泥陽賜食邑武城六千户從擊項籍軍與鍾離昧戰受梁相國印益食四千户從擊項羽二歲攻胡陵漢王即帝位燕王臧荼反商以將軍從擊荼戰龍脱先登陷陣破荼軍易下郤敵遷為右丞相賜爵列侯與剖符世世勿絶食邑涿郡五千户别定上谷因攻代受趙相國印與絳侯等定代郡鴈門得代丞相程縱守相郭同將軍以下至六百石十九人還以將軍將太上皇衞一歲十月以右丞相擊陳豨殘東垣又從擊黥布攻其前垣陷兩陳得以破布軍更封為曲周侯食邑五千一百户除前所食凡别破軍三降定郡六縣七十三得丞相守相大將軍各一人小將軍二人二千石以下至六百石十九人商事孝惠帝呂后呂后崩商疾不治事其子寄字况與呂禄善及高后崩大臣欲誅諸呂呂禄為將軍軍於北軍太尉勃不得入北軍於是廼使人刼商令其子寄紿呂禄呂禄信之與出游而太尉勃廼得入據北軍遂以誅諸呂商是歲薨諡曰景侯子寄嗣天下稱酈況賣友孝景時吳楚齊趙反上以寄為將軍圍趙城七月不能下欒布自平齊來廼滅趙孝景中二年寄欲取平原君為夫人景帝怒下寄吏免上廼封商它子堅為繆侯奉商後傳至𤣥孫終根武帝時為太常坐巫蠱誅國除元始中賜高祖時功臣自酈商以下子孫爵皆關内侯食邑凡百餘人夏侯嬰沛人也為沛厩司御每逄使客還過泗上亭與高祖語未嘗不移日也嬰已而試補縣吏與高祖相愛高祖戲而傷嬰人有告高祖高祖時為亭長重坐傷人告故不傷嬰嬰證之移獄覆嬰坐高祖繫歲餘掠笞數百終脱高祖高祖之初與徒屬欲攻沛也嬰時以縣令史為高祖使上降沛一日高祖為沛公賜爵七大夫以嬰為太僕常奉車從攻胡陵嬰與蕭何降泗水監平平以胡陵降賜嬰爵五大夫從擊秦軍碭東攻濟陽下户牗破李由軍雍丘以兵車趣攻戰疾破之賜爵執帛從擊章邯軍東阿濮陽下以兵車趣攻戰疾破之賜爵執圭從擊趙賁軍開封揚熊軍曲遇嬰從捕虜六十八人降卒八百五十人得印一匱又擊秦軍雒陽東以兵車趣攻戰疾賜爵封轉為滕令因奉車從攻定南陽戰於藍田芷陽至霸上沛公為漢王賜嬰爵列侯號昭平侯復為太僕從入蜀漢還定三秦從擊項籍至彭城項羽大破漢軍漢王不利馳去見孝惠魯元載之漢王急馬罷虜在後常蹳兩兒棄之嬰常收載行面雍樹馳漢王怒欲斬嬰者十餘卒得脱而致孝惠魯元於豐漢王既至滎陽收散兵復振賜嬰食邑沂陽擊項籍下邑追至陳卒定楚至魯益食兹氏漢王即帝位燕王臧荼反嬰從擊荼明年從至陳取楚王信更食汝陰剖符世世勿絶從擊代至武泉雲中益食千户因從擊韓信軍胡騎晉陽旁大破之追北至平城為胡所圍七日不得通高帝使使厚遺閼氏冒頓乃開其圍一角高帝出欲馳嬰固徐行弩皆持滿外鄉卒以得脱益食嬰細陽千户從擊胡騎句注北大破之擊胡騎平城南三陷陳功為多賜所奪邑五百户從擊陳豨黥布軍陷陳郤敵益千户定食汝陰六千九百户除前所食嬰自上初起沛常為太僕從竟高祖崩以太僕事惠帝惠帝及高后德嬰之脱孝惠魯元於下邑間也乃賜嬰北第第一曰近我以尊異之惠帝崩以太僕事高后高后崩代王之來嬰以太僕與東牟侯入清宮廢少帝以天子法駕迎代王代邸與大臣共立文帝復為太僕八歲薨諡曰文侯傳至曽孫頗尚平陽公主坐與父御婢姧自殺國除初嬰為滕令奉車故號滕公及曽孫頗尚主主隨外家姓號孫公主故滕公子孫更為孫氏灌嬰雎陽販繒者也高祖為沛公畧地至雍丘章邯殺項梁而沛公還軍於碭嬰以中涓從擊破東郡尉於成武及秦軍於杠里疾鬭賜爵七大夫又從攻秦軍亳南開封曲遇戰疾力賜爵執帛號宣陵君從攻陽武以西至雒陽破秦軍尸北北絶河津南破南陽守齮陽城東遂定南陽郡西入武關戰於藍田疾力至霸上賜爵執圭號昌文君沛公為漢王拜嬰為郎中從入漢中十月拜為中謁者從還定三秦下櫟陽降塞王還圍章邯廢丘未拔從東出臨晉關擊降殷王定其地擊項羽將龍且魏相項佗軍定陶南疾戰破之賜嬰爵列侯號昌文侯食杜平鄉復以中謁者從降下碭以北至彭城項羽擊破漢王漢王遁而西嬰從還軍於雍丘王武魏公申徒反從擊破之攻下外黃西收軍於滎陽楚騎來衆漢王廼擇軍中可為騎將者皆推故秦騎士重泉人李必駱甲習騎兵今為校尉可為騎將漢王欲拜之必甲曰臣故秦民恐軍不信臣臣願得大王左右善騎者傅之嬰雖少然數力戰廼拜嬰為中大夫令李必駱甲為左右校尉將郎中騎兵擊楚騎於滎陽東大破之受詔别擊楚軍後絶其饟道起陽武至襄邑擊項羽之將項冠於魯下破之所將卒斬右司馬騎將各一人擊破柘公王武軍燕西所將卒斬樓煩將五人連尹一人擊王武别將桓嬰白馬下破之所將卒斬都尉一人以騎度河南送漢王到雒陽從北迎相國韓信軍於邯鄲還至敖倉嬰遷為御史大夫三年以列侯食邑杜平鄉受詔將郎中騎兵東屬相國韓信擊破齊軍於歴下所將卒虜車騎將軍華毋傷及將吏四十六人降下臨淄得相田光追齊相田橫至嬴博擊破其騎所將卒斬騎將一人生得騎將四人攻下嬴博破齊將軍田吸於千乘斬之東從韓信攻龍且留公於假宻卒斬龍且生得右司馬連尹各一人樓煩將十人身生得亞將周蘭齊地已定韓信自立為齊王使嬰别將擊楚將公杲於魯北破之轉南破薛郡長身虜騎將入攻博陽前至下相以東南僮取慮徐度淮盡降其城邑至廣陵項羽使項聲薛公郯公復定淮北嬰度淮擊破項聲郯公下邳斬薛公下下邳壽春擊破楚騎平陽遂降彭城虜柱國項佗降留薛沛酇蕭相攻苦譙復得亞將與漢王㑹頤鄉從擊項籍軍陳下破之所將卒斬樓煩將二人虜將八人賜益食邑二千五百户項籍敗垓下去也嬰以御史大夫將車騎别追項籍至東城破之所將卒五人共斬項籍皆賜爵列侯降左右司馬各一人卒萬二千人盡得其軍將吏下東城歴陽度江破呉郡長吳下得吳守遂定吳豫章會稽郡還定淮北凡五十二縣漢王即帝位賜益嬰邑三千户以車騎將軍從擊燕王荼明年從至陳取楚王信還剖符世世勿絶食潁陰二千五百户從擊韓王信於代至馬邑别降樓煩以北六縣斬代左將破胡騎將於武泉北復從擊信胡騎晉陽下所將卒斬胡白題將一人又受詔并將燕趙齊梁楚車騎擊破胡騎於硰石至平城為胡所困從擊陳豨别攻豨丞相侯敞軍曲逆下破之卒斬敞及特將五人降曲逆盧奴上曲陽安國安平攻下東垣黥布反以車騎將軍先出攻布别將於相破之斬亞將樓煩將三人又進擊破布上柱國及大司馬軍又進破布别將肥銖嬰身生得左司馬一人所將卒斬其小將十人追北至淮上益食邑二千五百戸布已破高帝歸定令嬰食潁陰五千户除前所食邑凡從所得二千石二人别破軍十六降城四十六定國一郡二縣五十二得將軍二人柱國相各一人二千石十人嬰自破布歸高帝崩以列侯事惠帝及呂后呂后崩呂禄等欲為亂齊哀王聞之舉兵西呂禄等以嬰為大將軍徃擊之嬰至滎陽乃與絳侯等謀因屯兵滎陽風齊王以誅呂氏事齊兵止不前絳侯等既誅諸呂齊王罷兵歸嬰自滎陽還與絳侯陳平共立文帝於是益封嬰三千户賜金千斤為太尉三歲絳侯勃免相嬰為丞相罷太尉官是歲匈奴大入北地上令丞相嬰將騎八萬五千擊匈奴匈奴去濟北王反詔罷嬰兵後歲餘以丞相薨諡曰懿侯傳至孫彊有罪絶武帝復封嬰孫賢為臨汝侯奉嬰後後有罪國除傅寛以魏五大夫騎將從為舍人起橫陽從攻安陽杠里趙賁軍於開封及擊楊熊曲遇陽武斬首十二級賜爵卿從至霸上沛公為漢王賜寛封號共德君從入漢中為右騎將定三秦賜食邑雕陰從擊項籍待懷賜爵通德侯從擊項冠周蘭龍且所將卒斬騎將一人敖下益食邑屬淮陰擊破齊歴下軍擊田解屬相國參殘博益食邑因定齊地剖符世世不絶封陽陵侯二千六百户除前所食為齊右丞相備齊五歲為齊相國四月擊陳豨屬太尉勃以相國代丞相噲擊豨一月徙為代相國將屯二歲為丞相將屯孝惠五年薨諡曰景侯傳至曾孫偃謀反誅國除靳歙以中涓從起宛朐攻濟陽破李由軍擊秦軍開封東斬騎千人將一人首五十七級捕虜七十三人賜爵封臨平君又戰藍田北斬車司馬二人騎長一人首二十八級捕虜五十七人至霸上沛公為漢王賜歙爵建武侯遷騎都尉從定三秦别西擊章平軍於隴西破之定隴西六縣所將卒斬車司馬候各四人騎長十二人從東擊楚至彭城漢軍敗還保雍丘擊反者王武等畧梁地别西擊邢説軍葘南破之身得説都尉二人司馬候十二人降吏卒四千六百八十人破楚軍滎陽東食邑四千二百户别之河内擊趙賁軍朝歌破之所將卒得騎將二人車馬二百五十匹從攻安陽以東至棘蒲下十縣别攻破趙軍得其將司馬二人候四人降吏卒二千四百人從降下邯鄲别下平陽身斬守相所將卒斬兵守郡一人降鄴從攻朝歌邯鄲又别擊破趙軍降邯鄲郡六縣還軍敖倉破項籍軍成臯南擊絶楚饟道起滎陽至襄邑破項冠魯下畧地東至鄫郯下邳南至蘄竹邑擊項悍濟陽下還擊項籍軍陳下破之别定江陵降柱國大司馬以下八人身得江陵王致雒陽因定南郡從至陳取楚王信剖符世世勿絶定食四千六百户為信武侯以騎都尉從擊代攻韓信平城下還軍東垣有功遷為車騎將軍并將梁趙齊燕楚車騎别擊陳豨丞相敞破之因降曲逆從擊黥布有功益封定食邑五千三百户凡斬首九十級虜百四十二人别破軍十四降城五十九定郡國各一縣二十三得王柱國各一人二千石以下至五百石三十九人高后五年薨諡曰肅侯子亭嗣有罪國除周緤沛人也以舍人從高祖起沛至霸上西入蜀漢還定三秦常為參乘賜食邑池陽從東擊項羽滎陽絶甬道從出度平陰遇韓信軍襄國戰有利不利終亡離上心上以緤為信武侯食邑三千三百户上欲自擊陳豨緤泣曰始秦攻破天下未曾自行今上常自行是亡人可使者乎上以為愛我賜入殿門不趨十二年更封緤為䣙城侯孝文五年薨諡曰貞侯子昌嗣有罪國除景帝復封緤子應為鄲侯薨諡曰康侯子仲居嗣坐為太常有罪國除贊曰仲尼稱犂牛之子騂且角雖欲勿用山川其舎諸言士不繫於世類也語曰雖有兹基不如逄時信矣樊噲夏侯嬰灌嬰之徒方其鼓刀僕御販繒之時豈自知附驥之尾勒功帝籍慶流子孫哉當孝文時天下以酈寄為賣友夫賣友者謂見利而忘義也若寄父為功臣而又執刼雖摧呂禄以安社稷誼存君親可也前漢書卷四十一考證樊噲傳從攻陽城○按陽城史記作城陽以上下文推之城陽地既太遠陽城亦尚懸隔胡三省謂應作成陽是也二史皆傳冩誤耳項羽既饗軍士中酒注不醉不醒故謂之中○顧炎武曰中酒謂酒半也吕氏春秋謂之中飲凡事之半曰中中酒猶今人言半席相如傳酒中樂酣師古曰酒中飲酒中之半也一人注書前後不同獨騎馬噲等四人步從○按四人噲與靳彊夏侯嬰紀成也見高紀從擊秦車騎壤東注師古曰地名也○按曹參傳曰取壤鄉擊三秦軍壤東然則壤是鄉名壤東壤鄉之東也酈商傳高陽人也○按商即食其弟食其傳曰陳留高陽人是也高陽乃陳留縣之鄉聚名此文似脱陳留二字别定北地郡○按史記作定北地上郡則二郡也此文似脱上字又史記作破雍將軍烏氏周類軍栒邑蘇駔軍于泥陽蓋烏氏守將佚其姓名而栒邑泥陽守將姓名具存也此傳質言但云破章邯别將于烏氏栒邑泥陽耳攻其前垣○前垣史記作前拒裴駰曰拒音矩寄欲娶平原君為夫人注蘇林曰景帝王皇后母臧兒也○按事在孝景中二年臧兒尚未尊稱平原君也史官記事隨後文稱之耳夏侯嬰傳常蹳兩兒棄之○蹳史記作蹶德嬰之脱孝惠魯元于下邑間也○按下邑縣名屬梁國灌嬰傳重泉人李必駱甲○按李必後封戚侯功臣表作季必身虜騎將入攻博陽○按入字係一人兩字傳冩誤并史記作身虜騎將一人攻博陽是也攻博陽上不須入字宋本及各本俱讀入攻博陽為句非是破吳郡長吳下○按後儒以會稽吳郡至東漢順帝始分遂疑二史此文為譌然亦安知楚漢之際不嘗分為二郡而其後復合乎下文又曰遂定吳豫章會稽郡則尤明矣靳歙傳别之河内擊趙賁軍朝歌破之○按史記作擊趙將賁赫軍朝歌則其人姓賁名赫係趙將非姓趙名賁也周緤傳景帝復封緤子應為鄲侯注蘇林曰音多寒反屬沛國○宋祁曰沛國應作陳國○按陳國無鄲縣据志應作沛郡前漢書卷四十一考證"}
{"id": "KR2a0007_042", "series": "KR2a0007", "text": "唐正議大夫行祕書少監琅邪縣開國子顔師古注張蒼陽武人也好書律歴秦時為御史主柱下方書有罪亡歸及沛公畧地過陽武蒼以客從攻南陽蒼當斬解衣伏質身長大肥白如瓠時王陵見而怪其美士乃言沛公赦勿斬遂西入武闗至咸陽沛公立為漢王入漢中還定三秦陳餘擊走常山王張耳耳歸漢漢以蒼為常山守從韓信擊趙蒼得陳餘趙地已平漢王以蒼為代相備邊㓂已而徙為趙相相趙王耳耳卒相其子敖復徙相代燕王臧荼反蒼以代相從攻荼有功封為北平侯食邑千二百户遷為計相一月更以列侯為主計四歲是時蕭何為相國而蒼乃自秦時為柱下御史明習天下圖書計籍又善用算律歴故令蒼以列侯居相府領主郡國上計者黥布反漢立皇子長為淮南王而蒼相之十四年遷為御史大夫周昌者沛人也其從兄苛秦時皆為泗水卒史及高祖起沛擊破泗水守監於是苛昌自卒史從沛公沛公以昌為職志苛為客從入闗破秦沛公立為漢王以苛為御史大夫昌為中尉漢三年楚圍漢王滎陽急漢王出去而使苛守滎陽城楚破滎陽城欲令苛將苛罵曰若趣降漢王不然今為虜矣項羽怒亨苛漢王於是拜昌為御史大夫常從擊破項籍六年與蕭曹等俱封為汾陰侯苛子成以父死事封為高景侯昌為人强力敢直言自蕭曹等皆卑下之昌嘗燕入奏事高帝方擁戚姬昌還走高帝逐得騎昌項上問曰我何如主也昌仰曰陛下即桀紂之主也於是上笑之然尤憚昌及高帝欲廢太子而立戚姬子如意為太子大臣固爭莫能得上以留侯策止而昌庭爭之强上問其説昌為人吃又盛怒曰臣口不能言然臣期期知其不可陛下欲廢太子臣期期不奉詔上欣然而笑即罷呂后側耳於東箱聽見昌為跪謝曰微君太子幾廢是歲戚姬子如意為趙王年十歲高祖憂萬歲之後不全也趙堯為符璽御史趙人方與公謂御史大夫周昌曰君之史趙堯年雖少然奇士君必異之是且代君之位昌笑曰堯年少刀筆吏耳何至是乎居頃之堯侍高祖高祖獨心不樂悲歌羣臣不知上所以然堯進請問曰陛下所為不樂非以趙王年少而戚夫人與呂后有隙備萬歲之後而趙王不能自全乎高祖曰我私憂之不知所出堯曰陛下獨為趙王置貴彊相及呂后太子羣臣素所敬憚者乃可高祖曰然吾念之欲如是而羣臣誰可者堯曰御史大夫昌其人堅忍伉直自呂后太子及大臣皆素嚴憚之獨昌可高祖曰善於是召昌謂曰吾固欲煩公公彊為我相趙昌泣曰臣初起從陛下陛下獨奈何中道而棄之於諸侯乎高祖曰吾極知其左遷然吾私憂趙念非公無可者公不得己彊行於是徙御史大夫昌為趙相既行久之高祖持御史大夫印弄之曰誰可以為御史大夫者孰視堯曰無以易堯遂拜堯為御史大夫堯亦前有軍功食邑及以御史大夫從擊陳豨有功封為江邑侯高祖崩太后使使召趙王其相昌令王稱疾不行使者三反昌曰高帝屬臣趙王王年少竊聞太后怨戚夫人欲召趙王并誅之臣不敢遣王王且亦疾不能奉詔太后怒廼使使召趙相相至謁太后太后罵昌曰爾不知我之怨戚氏乎而不遣趙王昌既被徵高后使使召趙王王果來至長安月餘見鴆殺昌謝病不朝見三歲而薨諡曰悼侯傳子至孫意有罪國除景帝復封昌孫左車為安陽侯有罪國除初趙堯既代周昌為御史大夫高祖崩事惠帝終世高后元年怨堯前定趙王如意之畫乃扺堯罪以廣阿侯任敖為御史大夫任敖沛人也少為獄吏高祖嘗避吏吏繫呂后遇之不謹任敖素善髙祖怒擊傷主呂后吏及高祖初起敖以客從為御史守豐二歲高祖立為漢王東擊項羽敖遷為上黨守陳豨反敖堅守封為廣阿侯食邑千八百户高后時為御史大夫三歲免孝文元年薨諡曰懿侯傳子至曾孫越人坐為太常廟酒酸不敬國除初任敖免平陽侯曹窋代敖為御史大夫高后崩與大臣共誅諸呂後坐事免以淮南相張蒼為御史大夫蒼與絳侯等尊立孝文皇帝四年代灌嬰為丞相漢興二十餘年天下初定公卿皆軍吏蒼為計相時緒正律歴以高祖十月始至霸上故因秦時本十月為歲首不革推五德之運以為漢當水德之時上黑如故吹律調樂入之音聲及以比定律令若百工天下作程品至於為丞相卒就之故漢家言律歴者本張蒼蒼尤好書無所不觀無所不通而尤邃律歴蒼德安國侯王陵及貴父事陵陵死後蒼為丞相洗沐常先朝陵夫人上食然後敢歸家蒼為丞相十餘年魯人公孫臣上書陳終始五德傳言漢土德時其符黄龍見當改正朔易服色事下蒼蒼以為非是罷之其後黃龍見成紀於是文帝召公孫臣以為博士草立土德時歴制度更元年蒼由此自詘謝病稱老蒼任人為中候大為姦利上以為讓蒼遂病免孝景五年薨諡曰文侯傳國至孫類有罪國除初蒼父長不滿五尺蒼長八尺餘蒼子復長八尺及孫類長六尺餘蒼免相後口中無齒食乳女子為乳母妻妾以百數嘗孕者不復幸年百餘歲廼卒著書十八篇言陰陽律歴事申屠嘉梁人也以材官蹶張從高帝擊項籍遷為隊率從擊黥布為都尉孝惠時為淮陽守孝文元年舉故以二千石從高祖者悉以為闗内侯食邑二十四人而嘉食邑五百户十六年遷為御史大夫張蒼免相文帝以皇后弟竇廣國賢有行欲相之曰恐天下以吾私廣國久念不可而高帝時大臣餘見無可者乃以御史大夫嘉為丞相因故邑封為故安侯嘉為人廉直門不受私謁是時太中大夫鄧通方愛幸賞賜累鉅萬文帝常燕飲通家其見寵如是是時嘉入朝而通居上旁有怠慢之禮嘉奏事畢因言曰陛下幸愛羣臣則富貴之至於朝廷之禮不可以不肅上曰君勿言吾私之罷朝坐府中嘉為檄召通詣丞相府不來且斬通通恐入言上上曰汝第往吾今使人召若通至詣丞相府免冠徒跣頓首謝嘉嘉坐自如弗為禮責曰夫朝廷者高皇帝之朝廷也通小臣戲殿上大不敬當斬史今行斬之通頓首首盡出血不解上度丞相已困通使使持節召通而謝丞相此吾弄臣君釋之鄧通既至為上泣曰丞相幾殺臣嘉為丞相五歲文帝崩孝景即位二年鼂錯為内史貴幸用事諸法令多所請變更議以適罰侵削諸侯而丞相嘉自絀所言不用疾錯錯為内史門東出不便更穿一門南出南出者太上皇廟堧垣也嘉聞錯穿宗廟垣為奏請誅錯客有語錯錯恐夜入宮上謁自歸上至朝嘉請誅内史錯上曰錯所穿非真廟垣乃外堧垣故冗官居其中且又我使為之錯無罪罷朝嘉謂長史曰吾悔不先斬錯乃請之為錯所賣至舍因歐血而死諡曰節侯傳子至孫臾有罪國除自嘉死後開封侯陶青桃侯劉舍及武帝時柏至侯許昌平棘侯薛澤武彊侯莊青翟商陵侯趙周皆以列侯繼踵􁗍􁗍廉謹為丞相備員而已無所能發明功名著於世者贊曰張蒼文好律歴為漢名相而專遵用秦之顓頊歴何哉周昌木强人也任敖以舊德用申屠嘉可謂剛毅守節然無術學殆與蕭曹陳平異矣前漢書巻四十二考證張蒼傳秦時為御史主柱下方書注若今侍立御史矣○按柱下史本周制而秦因之老子在周為柱下史是也沈約宋志曰侍御史於周為柱下史師古注若今侍立御史矣立字似衍文唐制侍御史六人周昌傳臣期期不奉詔○劉攽曰楚人謂極為綦○胡三省曰孔穎逹疏釋詁􁀹汔也杜預云汔期也然則期字雖别皆是近義言其近當如此史記周昌云云意亦與汔同任敖傳平陽侯窋至與大臣共誅諸呂後坐事免○按史記作窋不與大臣共誅呂禄等免以高后紀核之窋行御史大夫事郎中令賈壽以灌嬰及齊楚合從告相國産也窋即以其語馳告丞相太尉及呂禄已去北軍相國産欲入未央宮作亂窋復馳語太尉則窋固非不與大臣共謀誅諸呂者也但代邸上議羣臣列名即云御史大夫臣蒼則孝文未立之時窋已罷官矣其後賞功又不及窋意者史記所云固得其實乎不然即不與太尉丞相較功亦當與襄平典客共賞矣申屠嘉傳因故邑封為故安侯○按故安縣屬涿郡漢初丞相俱以功臣已封列侯者為之嘉本功臣而由闗内侯為相則破格之事也後因丞相封侯遂起於此前漢書巻四十二考證"}
{"id": "KR2a0007_043", "series": "KR2a0007", "text": "前漢書巻四十三唐正議大夫行秘書少監琅邪縣開國子顔師古注酈食其陳留高陽人也好讀書家貧落魄無衣食業為里監門然吏縣中賢豪不敢役皆謂之狂生及陳勝項梁等起諸將徇地過高陽者數十人食其聞其將皆握齱好荷禮自用不能聽大度之言食其廼自匿後聞沛公畧地陳留郊沛公麾下騎士適食其里中子沛公時時問邑中賢豪騎士歸食其見謂曰吾聞沛公嫚易人有大畧此真吾所願從游莫為我先若見沛公謂曰臣里中有酈生年六十餘長八尺人皆謂之狂生自謂我非狂騎士曰沛公不喜儒諸客冠儒冠來者沛公輙解其冠溺其中與人言常大罵未可以儒生説也食其曰第言之騎士從容言食其所戒者沛公至高陽傳舍使人召食其食其至入謁沛公方踞牀令兩女子洗而見食其食其入即長揖不拜曰足下欲助秦攻諸侯乎欲率諸侯破秦乎沛公罵曰豎儒夫天下同苦秦久矣故諸侯相率攻秦何謂助秦食其曰必欲聚徒合義兵誅無道秦不宜踞見長者於是沛公輟洗起衣延食其上坐謝之食其因言六國從衡時沛公喜賜食其食問曰計安出食其曰足下起瓦合之卒收散亂之兵不滿萬人欲以徑入彊秦此所謂探虎口者也夫陳留天下之衝四通五逹之郊也今其城中又多積粟臣知其令今請使令下足下即不聽足下舉兵攻之臣為内應於是遣食其徃沛公引兵隨之遂下陳留號食其為廣野君食其言弟商使將數千人從沛公西南畧地食其嘗為説客馳使諸侯漢三年秋項羽擊漢㧞滎陽漢兵遁保鞏楚人聞韓信破趙彭越數反梁地則分兵救之韓信方東擊齊漢王數困滎陽成臯計欲捐成臯以東屯鞏雒以距楚食其因曰臣聞之知天之天者王事可成不知天之天者王事不可成王者以民為天而民以食為天夫敖倉天下轉輸久矣臣聞其下乃有臧粟甚多楚人㧞滎陽不堅守敖倉乃引而東令適卒分守成臯此乃天所以資漢方今楚易取而漢反郤自奪便臣竊以為過矣且兩雄不俱立楚漢久相持不決百姓騷動海内揺蕩農夫釋耒紅女下機天下之心未有所定也願足下急復進兵収取滎陽據敖庾之粟塞成臯之險杜太行之道距飛狐之口守白馬之津以示諸侯形制之勢則天下知所歸矣方今燕趙以定唯齊未下今田廣據千里之齊田間將二十萬之衆軍於歴城諸田宗彊負海岱阻河濟南近楚齊人多變詐足下雖遣數十萬師未可以歲月破也臣請得奉明詔説齊王使為漢而稱東藩上曰善廼從其畫復守敖倉而使食其説齊王曰王知天下之所歸乎曰不知也曰知天下之所歸則齊國可得而有也若不知天下之所歸即齊國未可保也齊王曰天下何歸食其曰天下歸漢齊王曰先生何以言之曰漢王與項王戮力西面擊秦約先入咸陽者王之項王背約不與而王之漢中項王遷殺義帝漢王起蜀漢之兵擊三秦出闗而責義帝之負處收天下之兵立諸侯之後降城即以侯其將得賂則以分其士與天下同其利豪英賢材皆樂為之用諸侯之兵四面而至蜀漢之粟方船而下項王有背約之名殺義帝之負於人之功無所記於人之罪無所忘戰勝而不得其賞㧞城而不得其封非項氏莫得用事為人刻印玩而不能授攻城得賂積財而不能賞天下畔之賢材怨之而莫為之用故天下之士歸於漢王可坐而䇿也夫漢王發蜀漢定三秦涉西河之外援上黨之兵下井陘誅成安君破北魏舉三十二城此黄帝之兵非人之力天之福也今已據敖倉之粟塞成臯之險守白馬之津杜太行之阸距飛狐之口天下後服者先亡矣王疾下漢王齊國社稷可得而保也不下漢王危亡可立而待也田廣以為然廼聽食其罷歴下兵守戰備與食其日縱酒韓信聞食其馮軾下齊七十餘城廼夜度兵平原襲齊齊王田廣聞漢兵至以為食其賣已廼亨食其引兵走漢十二年曲周侯酈商以丞相將兵擊黥布有功高祖舉功臣思食其食其子疥數將兵上以其父故封疥為高梁侯後更食武陽卒子遂嗣三世侯平有罪國除陸賈楚人也以客從高祖定天下名有口辯居左右常使諸侯時中國初定尉佗平南越因王之高祖使賈賜佗印為南越王賈至尉佗魋結箕踞見賈賈因説佗曰足下中國人親戚昆弟墳墓在真定今足下反天性棄冠帶欲以區區之越與天子抗衡為敵國禍且及身矣夫秦失其正諸侯豪桀並起唯漢王先入闗據咸陽項籍背約自立為西楚霸王諸侯皆屬可謂至彊矣然漢王起巴蜀鞭笞天下刧諸侯遂誅項羽五年之間海内平定此非人力天之所建也天子聞君王王南越而不助天下誅暴逆將相欲移兵而誅王天子憐百姓新勞苦且休之遣臣授君王印剖符通使君王宜郊迎北面稱臣乃欲以新造未集之越屈强於此漢誠聞之掘燒君王先人冢墓夷種宗族使一偏將將十萬衆臨越即越殺王降漢如反覆手耳於是佗乃蹶然起坐謝賈曰居蠻夷中久殊失禮義因問賈曰我孰與蕭何曹參韓信賢賈曰王似賢也復問曰我孰與皇帝賢賈曰皇帝起豐沛討暴秦誅彊楚為天下興利除害繼五帝三王之業統天下理中國中國之人以億計地方萬里居天下之膏腴人衆車輿萬物殷富政由一家自天地剖判未始有也今王衆不過數萬皆蠻夷崎嶇山海間譬如漢一郡王何乃比於漢佗大笑曰吾不起中國故王此使我居中國何遽不若漢廼大説賈留與飲數月曰越中無足與語至生來令我日聞所不聞賜賈橐中裝直千金它送亦千金賈卒拜佗為南越王令稱臣奉漢約歸報高帝大説拜賈為太中大夫賈時時前説稱詩書高帝罵之曰乃公居馬上得之安事詩書賈曰馬上得之寧可以馬上治乎且湯武逆取而以順守之文武並用長久之術也昔者吳王夫差智伯極武而亡秦任刑法不變卒滅趙氏鄉使秦以并天下行仁義法先聖陛下安得而有之高帝不懌有慙色謂賈曰試為我著秦所以失天下吾所以得之者及古成敗之國賈凡著十二篇每奏一篇高帝未嘗不稱善左右呼萬歲稱其書曰新語孝惠時呂太后用事欲王諸呂畏大臣及有口者賈自度不能爭之廼病免以好畤田地善徃家焉有五男乃出所使越橐中裝賣千金分其子子二百金令為生産賈常乘安車駟馬從歌鼓瑟侍者十人寶劒直百金謂其子曰與女約過女女給人馬酒食極欲十日而更所死家得寶劒車騎侍從者一歲中以徃來過它客率不過再過數擊鮮毋久溷女為也呂太后時王諸呂諸呂擅權欲刧少主危劉氏右丞相陳平患之力不能爭恐禍及已平常燕居深念賈徃不請直入坐陳平方念不見賈賈曰何念深也平曰生揣我何念賈曰足下位為上相食三萬户侯可謂極富貴無欲矣然有憂念不過患諸呂少主耳陳平曰然為之奈何賈曰天下安注意相天下危注意將將相和則士豫附士豫附天下雖有變則權不分權不分為社稷計在兩君掌握耳臣常欲謂太尉絳侯絳侯與我戲易吾言君何不交驩太尉深相結為陳平畫呂氏數事平用其計乃以五百金為絳侯壽厚具樂飲太尉太尉亦報如之兩人深相結呂氏謀益壞陳平乃以奴婢百人車馬五十乘錢五百萬遺賈為食飲費賈以此遊漢廷公卿間名聲籍甚及誅呂氏立孝文賈頗有力孝文即位欲使人之南越丞相平乃言賈為太中大夫徃使尉佗去黄屋稱制令比諸侯皆如意指語在南越傳陸生竟以壽終朱建楚人也故嘗為淮南王黥布相有罪去後復事布布欲反時問建建諫止之布不聽聽梁父侯遂反漢既誅布聞建諫之高祖賜建號平原君家徙長安為人辯有口刻廉剛直行不茍合義不取容辟陽侯行不正得幸呂太后欲知建建不肯見及建母死貧未有以發喪方假貣服具陸賈素與建善乃見辟陽侯賀曰平原君母死辟陽侯曰平原君母死何乃賀我陸生曰前日君侯欲知平原君平原君義不知君以其母故今其母死君誠厚送喪則彼為君死矣辟陽侯廼奉百金裞列侯貴人以辟陽侯故徃賻凡五百金久之人或毁辟陽侯惠帝大怒下吏欲誅之太后慙不可言大臣多害辟陽侯行欲遂誅之辟陽侯困急使人欲見建建辭曰獄急不敢見君建乃求見孝惠幸臣閎籍孺説曰君所以得幸帝天下莫不聞今辟陽侯幸太后而下吏道路皆言君讒欲殺之今日辟陽侯誅旦日太后含怒亦誅君君何不肉袒為辟陽侯言帝帝聽君出辟陽侯太后大驩兩主俱幸君君富貴益倍矣於是閎籍孺大恐從其計言帝帝果出辟陽侯辟陽侯之囚欲見建建不見辟陽侯以為背之大怒及其成功出之大驚呂太后崩大臣誅諸呂辟陽侯於諸呂至深卒不誅計畫所以全者皆陸生平原君之力也孝文時淮南厲王殺辟陽侯以黨諸呂故孝文聞其客朱建為其䇿使吏捕欲治聞吏至門建欲自殺諸子及吏皆曰事未可知何自殺為建曰我死禍絶不及乃身矣遂自剄文帝聞而惜之曰吾無殺建意也乃召其子拜為中大夫使匈奴單于無禮罵單于遂死匈奴中婁敬齊人也漢五年戍隴西過雒陽高帝在焉敬脱輓輅見齊人虞將軍曰臣願見上言便宜虞將軍欲與鮮衣敬曰臣衣帛衣帛見衣褐衣褐見不敢易衣虞將軍入言上上召見賜食已而問敬敬説曰陛下都雒陽豈欲與周室比隆哉上曰然敬曰陛下王天下與周異周之先自后稷堯封之邰積德絫善十餘世公劉避桀居豳大王以狄伐故去豳杖馬箠去居岐國人爭歸之及文王為西伯斷虞芮訟始受命呂望伯夷自海濱來歸之武王伐紂不期而會孟津上八百諸侯遂滅殷成王即位周公之屬傅相焉廼營成周都雒以為此天下中諸侯四方納貢職道里鈞矣有德則易以王無德則易以亡凡居此者欲令務以德致人不欲阻險令後世驕奢以虐民也及周之衰分而為二天下莫朝周周不能制非德薄形勢弱也今陛下起豐沛收卒三千人以之徑徃卷蜀漢定三秦與項籍戰滎陽大戰七十小戰四十使天下之民肝腦塗地父子暴骸中野不可勝數哭泣之聲不絶傷夷者未起而欲比隆成康之時臣竊以為不侔矣且夫秦地被山帶河四塞以為固卒然有急百萬之衆可具因秦之故資甚美膏腴之地此所謂天府陛下入闗而都之山東雖亂秦故地可全而有也夫與人鬭不搤其亢拊其背未能全勝今陛下入闗而都按秦之故此亦搤天下之亢而拊其背也高帝問羣臣羣臣皆山東人爭言周王數百年秦二世則亡不如都周上疑未能決及留侯明言入闗便即日駕西都闗中於是上曰本言都秦地者婁敬婁者劉也賜姓劉氏拜為郎中號曰奉春君漢七年韓王信反高帝自徃擊至晉陽聞信與匈奴欲擊漢上大怒使人使匈奴匈奴匿其壯士肥牛馬徒見其老弱及羸畜使者十軰來皆言匈奴易擊上使劉敬復徃使匈奴還報曰兩國相擊此宜夸矜見所長今臣徃徒見羸胔老弱此必欲見短伏奇兵以爭利愚以為匈奴不可擊也是時漢兵以踰句注三十餘萬衆兵已業行上怒罵敬曰齊虜以舌得官廼今妄言沮吾軍械繫敬廣武遂徃至平城匈奴果出奇兵圍高帝白登七日然後得解高帝至廣武赦敬曰吾不用公言以困平城吾已斬先使十軰言可擊者矣廼封敬二千户為闗内侯號建信侯高帝罷平城歸韓王信亡入胡當是時冒頓單于兵彊控弦四十萬騎數苦北邊上患之問敬敬曰天下初定士卒罷於兵革未可以武服也冒頓殺父代立妻羣母以力為威未可以仁義説也獨可以計久遠子孫為臣耳然陛下恐不能為上曰誠可何為不能顧為奈何敬曰陛下誠能以適長公主妻單于厚奉遺之彼知漢女送厚蠻夷必慕以為閼氏生子必為太子代單于何者貪漢重幣陛下以歲時漢所餘彼所鮮數問遺使辯士風諭以禮節冐頓在固為子壻死外孫為單于豈曾聞外孫敢與大父亢禮哉可毋戰以漸臣也若陛下不能遣長公主而令宗室及後宮詐稱公主彼亦知不肻貴近無益也高帝曰善欲遣長公主呂后泣曰妾唯以一太子一女柰何棄之匈奴上竟不能遣長公主而取家人子為公主妻單于使敬徃結和親約敬從匈奴來因言匈奴河南白羊樓煩王去長安近者七百里輕騎一日一夕可以至秦中新破少民地肥饒可益實夫諸侯初起時非齊諸田楚昭屈景莫與今陛下雖都關中實少人北近胡宼東有六國彊族一日有變陛下亦未得安枕而卧也臣願陛下徙齊諸田楚昭屈景燕趙韓魏後及豪桀名家且實闗中無事可以備胡諸侯有變亦足率以東伐此彊本弱末之術也上曰善乃使劉敬徙所言闗中十餘萬口叔孫通薛人也秦時以文學徵待詔博士數歲陳勝起二世召博士諸儒生問曰楚戍卒攻蘄入陳於公何如博士諸生三十餘人前曰人臣無將將則反罪死無赦願陛下急發兵擊之二世怒作色通前曰諸生言皆非夫天下為一家毁郡縣城鑠其兵視天下弗復用且明主在上法令具於下吏人人奉職四方輻輳安有反者此特羣盜鼠竊狗盜何足置齒牙間哉郡守尉今捕誅何足憂二世喜盡問諸生諸生或言反或言盜於是二世令御史按諸生言反者下吏非所宜言諸生言盜者皆罷之乃賜通帛二十匹衣一襲拜為博士通已出反舍諸生曰生何言之諛也通曰公不知我幾不免虎口廼亡去之薛薛已降楚矣及項梁之薛通從之敗定陶從懷王懷王為義帝徙長沙通留事項王漢二年漢王從五諸侯入彭城通降漢王通儒服漢王憎之廼變其服服短衣楚製漢王喜通之降漢從弟子百餘人然無所進剸言諸故羣盜壯士進之弟子皆曰事先生數年幸得從降漢今不進臣等剸言大猾何也通乃謂曰漢王方䝉矢石爭天下諸生寧能鬭乎故先言斬將搴旗之士諸生且待我我不忘矣漢王拜通為博士號稷嗣君漢王已并天下諸侯共尊為皇帝於定陶通就其儀號高帝悉去秦儀法為簡易羣臣飲爭功醉或妄呼按劒擊柱上患之通知上益饜之説上曰夫儒者難與進取可與守成臣願徵魯諸生與臣弟子共起朝儀高帝曰得無難乎通曰五帝異樂三王不同禮禮者因時世人情為之節文者也故夏殷周禮所因損益可知者謂不相復也臣願頗采古禮與秦儀雜就之上曰可試為之令易知度吾所能行為之於是通使徵魯諸生三十餘人魯有兩生不肻行曰公所事者且十主皆面諛親貴今天下初定死者未葬傷者未起又欲起禮樂禮樂所由起百年積德而後可興也吾不忍為公所為公所為不合古吾不行公徃矣毋汚我通笑曰若真鄙儒不知時變遂與所徵三十人西及上左右為學者與其弟子百餘人為緜蕞野外習之月餘通曰上可試觀上使行禮曰吾能為此廼令羣臣習肄㑹十月漢七年長樂宮成諸侯羣臣朝十月儀先平明謁者治禮引以次入殿門廷中陳車騎戍卒衞官設兵張旗志傳曰趨殿下郎中俠陛陛數百人功臣列侯諸將軍軍吏以次陳西方東鄉文官丞相以下陳東方西鄉大行設九賓臚句傳於是皇帝輦出房百官執㦸傳警引諸侯王以下至吏六百石以次奉賀自諸侯王以下莫不震恐肅敬至禮畢盡伏置法酒諸侍坐殿上皆伏抑首以尊卑次起上壽觴九行謁者言罷酒御史執法舉不如儀者輙引去竟朝置酒無敢讙譁失禮者於是高帝曰吾廼今日知為皇帝之貴也拜通為奉常賜金五百斤通因進曰諸弟子儒生隨臣久矣與共為儀願陛下官之高帝悉以為郎通出皆以五百金賜諸生諸生乃喜曰叔孫生聖人知當世務九年高帝徙通為太子太傅十二年高帝欲以趙王如意易太子通諫曰昔者晉獻公以驪姬故廢太子立奚齊晉國亂者數十年為天下笑秦以不早定扶蘇胡亥詐立自使滅祀此陛下所親見今太子仁孝天下皆聞之呂后與陛下攻苦食啖其可背哉陛下必欲廢適而立少臣願先伏誅以頸血汙地高帝曰公罷矣吾特戲耳通曰太子天下本本壹揺天下震動奈何以天下戲高帝曰吾聽公及上置酒見留侯所招客從太子入見上遂無易太子志矣高帝崩孝惠即位廼謂通曰先帝園陵寢廟羣臣莫習徙通為奉常定宗廟儀法及稍定漢諸儀法皆通所論著也惠帝為東朝長樂宮及間徃數蹕煩民作復道方築武庫南通奏事因請間曰陛下何自築復道高帝寢衣冠月出游高廟子孫奈何乘宗廟道上行哉惠帝懼曰急壞之通曰人主無過舉今已作百姓皆知之矣願陛下為原廟渭北衣冠月出游之益廣宗廟大孝之本上乃詔有司立原廟惠帝常出游離宮通曰古者有春嘗菓方今櫻桃熟可獻願陛下出因取櫻桃獻宗廟上許之諸菓獻由此興贊曰高祖以征伐定天下而縉紳之徒騁其知辯並成大業語曰廊廟之材非一木之枝帝王之功非一士之畧信哉劉敬脱輓輅而建金城之安叔孫通舍枹鼓而立一王之儀遇其時也酈生自匿監門待主然後出猶不免鼎鑊朱建始名廉直既距辟陽不終其節亦以喪身陸賈位止大夫致仕諸呂不受憂責從容平勃之間附會將相以彊社稷身名俱榮其最優乎前漢書卷四十三考證酈食其傳為里監門然吏縣中賢豪不敢役○按史記吏字在然字上言食其為監門小吏而縣中賢豪不敢役使也班氏當以監門賤役非吏故倒吏字於下守白馬之津○按白馬縣屬東郡大河所經其西岸即黎陽也方今燕趙以定惟齊未下云云○司馬光曰史漢皆以食其勸取敖倉及請説齊為一事獨劉向新序分為二新序是涉西河之外○胡三省曰河自砥柱以上龍門以下為西河破北魏注梁地既有魏名故謂此為北○索隱曰謂魏王豹國於河北故也亦謂之西魏以大梁於安邑為東也封疥為高梁侯後更食武陽○按武陽史記作武遂而二表俱不言後更食邑未知孰是又子遂嗣亦與表異據表疥子勃勃子平疑遂字訛婁敬傳及文王為西伯斷虞芮訟始受命○按始受命應屬上句師古誤斷之婁敬當漢初即有質成受命之説謂文王及身稱王改元彼毛公解詩伏生解書司馬遷撰史記因譌襲謬不足怪也今陛下起豐沛○宋祁曰豐字下當有擊字○按宋説無理是時漢兵以踰句注三十餘萬衆○按三十餘萬衆史記作二十餘萬又下文控弦四十萬騎史記作三十萬叔孫通傳遂與所徵三十人西○史記作三十三人西百官執㦸傳警○執㦸史記作執職徐廣曰職一作幟拜通為奉常○按此文訂史記稱太常之失也下文徙通為奉常亦然漢初因秦官曰奉常至景帝中六年始更名太常前漢書卷四十三考證"}
{"id": "KR2a0007_044", "series": "KR2a0007", "text": "唐正議大夫行秘書少監琅邪縣開國子顔師古注淮南厲王長髙帝少子也其母故趙王張敖美人髙帝八年從東垣過趙趙王獻美人厲王母也幸有身趙王不敢内宫為築外宫舍之及貫高等謀反事覺并逮治王盡捕王母兄弟美人繫之河内厲王母亦繫告吏曰日得幸上有子吏以聞上方怒趙未及理厲王母厲王母弟趙兼因辟陽侯言吕后吕后姤不肯白辟陽侯不强爭厲王母已生厲王恚即自殺吏奉厲王詣上上悔令吕后母之而葬其母真定真定厲王母家縣也十一年淮南王布反上自將擊滅布即立子長為淮南王王早失母常附吕后孝惠吕后時以故得幸無患然常心怨辟陽侯不敢發及孝文初即位自以為最親驕蹇數不奉法上寛赦之三年入朝甚横從上入苑獵與上同輦常謂上大兄厲王有材力力扛鼎乃徃請辟陽侯辟陽侯出見之即自褏金椎椎之命從者刑之馳詣闕下肉袒而謝曰臣母不當坐趙時事辟陽侯力能得之呂后不爭罪一也趙王如意子母無罪呂后殺之辟陽侯不爭罪二也呂后王諸呂欲以危劉氏辟陽侯不爭罪三也臣謹為天下誅賊報母之仇伏闕下請罪文帝傷其志為親故不治赦之當是時自薄太后及太子諸大臣皆憚厲王厲王以此歸國益恣不用漢法出入警蹕稱制自作法令數上書不遜順文帝重自切責之時帝舅薄昭為將軍尊重上令昭予厲王書諫數之曰竊聞大王剛直而勇慈惠而厚貞信多斷是天以聖人之資奉大王也甚盛不可不察今大王所行不稱天資皇帝初即位易侯邑在淮南者大王不肯皇帝卒易之使大王得三縣之實甚厚大王以未嘗與皇帝相見求入朝見未畢昆弟之歡而殺列侯以自為名皇帝不使吏與其間赦大王甚厚法二千石缺輙言漢補大王逐漢所置而請自置相二千石皇帝骫天下正法而許大王甚厚大王欲屬國為布衣守冡真定皇帝不許使大王毋失南面之尊甚厚大王宜日夜奉法度修貢職以稱皇帝之厚德今廼輕言恣行以負謗於天下甚非計也夫大王以千里為宅居以萬民為臣妾此高皇帝之厚德也高帝蒙霜露沬風雨赴矢石野戰攻城身被創痍以為子孫成萬世之業艱難危苦甚矣大王不思先帝之艱苦日夜怵惕脩身正行養犧牲豐潔粢盛奉祭祀以無忘先帝之功德而欲屬國為布衣甚過且夫貪讓國土之名輕廢先帝之業不可以言孝父為之基而不能守不賢不求守長陵而求之真定先母後父不誼數逆天子之令不順言節行以高兄無禮幸臣有罪大者立斷小者肉刑不仁貴布衣一劒之任賤王侯之位不知不好學問大道觸情妄行不祥此八者危亡之路也而大王行之棄南面之位奮諸賁之勇常出入危亡之路臣之所見高皇帝之神必不廟食於大王之手明白昔者周公誅管叔放蔡叔以安周齊桓殺其弟以反國秦始皇殺兩弟遷其母以安秦頃王亡代高帝奪之國以便事濟北舉兵皇帝誅之以安漢故周齊行之於古秦漢用之於今大王不察古今之所以安國便事而欲以親戚之意望於太上不可得也亡之諸侯游宦事人及舍匿者論皆有法其在王所吏主者坐今諸侯子為吏者御史主為軍吏者中尉主客出入殿門者衞尉大行主諸從蠻夷來歸誼及以亡名數自占者内史縣令主相欲委下吏無與其禍不可得也王若不改漢繫大王邸論相以下為之奈何夫墮父大業退為布衣所哀幸臣皆伏法而誅為天下笑以羞先帝之德甚為大王不取也宜急改操易行上書謝罪曰臣不幸早失先帝少孤呂氏之世未嘗忘死陛下即位臣怙恩德驕盈行多不軌追念辠過恐懼伏地待誅不敢起皇帝聞之必喜大王昆弟歡欣於上羣臣皆得延壽於下上下得宜海内常安願孰計而疾行之行之有疑禍如發矢不可追已王得書不説六年令男子但等七十人與棘蒲侯柴武太子奇謀以輦車四十乘反谷口令人使閩越匈奴事覺治之廼使使召淮南王王至長安丞相張蒼典客馮敬行御史大夫事與宗正廷尉雜奏長廢先帝法不聽天子詔居處無度為黄屋蓋儗天子擅為法令不用漢法及所置吏以其郎中春為丞相收聚漢諸侯人及有罪亡者匿與居為治家室賜與財物爵禄田宅爵或至關内侯奉以二千石所不當得大夫但士伍開章等七十人與棘蒲侯太子奇謀反欲以危宗廟社稷謀使閩越及匈奴發其兵事覺長安尉奇等徃捕開章長匿不予與故中尉蕳忌謀殺以閉口為棺椁衣衾葬之肥陵謾吏曰不知安在又陽聚土樹表其上曰開章死葬此下及長身自賊殺無罪者一人令吏論殺無罪者六人為亡命棄市詐捕命者以除罪擅罪人無告劾繫治城旦以上十四人赦免罪人死罪十八人城旦舂以下五十八人賜人爵關内侯以下九十四人前日長病陛下心憂之使使者賜棗脯長不肯見拜使者南海民處廬江界中者反淮南吏卒擊之陛下遣使者齎帛五十匹以賜吏卒勞苦者長不欲受賜謾曰無勞苦者南海王織上書獻璧帛皇帝忌擅燔其書不以聞吏請召治忌長不遣謾曰忌病長所犯不軌當棄市臣請論如法制曰朕不忍置法於王其與列侯吏二千石議列侯吏二千石臣嬰等四十三人議皆曰宜論如法制曰其赦長死罪廢勿王有司奏請處蜀嚴道卭郵遣其子子母從居縣為築蓋家室皆日三食給薪菜鹽炊食器席蓐制曰食長給肉日五斤酒二斗令故美人材人得幸者十人從居於是盡誅所與謀者廼遣長載以輜車令縣次傳爰盎諫曰上素驕淮南王不為置嚴相傅以故至此且淮南王為人剛今暴摧折之臣恐其逄霧露病死陛下有殺弟之名奈何上曰吾特苦之耳令復之淮南王謂侍者曰誰謂乃公勇者吾以驕不聞過故至此廼不食而死縣傳者不敢發車封至雍雍令發之以死聞上悲哭謂爰盎曰吾不從公言卒亡淮南王盎曰淮南王不可奈何願陛下自寛上曰為之奈何曰獨斬丞相御史以謝天下廼可上即令丞相御史逮諸縣傳淮南王不發封餽侍者皆棄市廼以列侯葬淮南王于雍置守冢三十家孝文八年憐淮南王王有子四人年皆七八歲廼封子安為阜陵侯子勃為安陽侯子賜為陽周侯子良為東城侯十二年民有作歌歌淮南王曰一尺布尚可縫一斗粟尚可舂兄弟二人不相容上聞之曰昔堯舜放逐骨肉周公殺管蔡天下稱聖不以私害公天下豈以為我貪淮南地邪廼徙城陽王王淮南故地而追尊諡淮南王為厲王置園如諸侯儀十六年上憐淮南王廢法不軌自使失國早夭廼徙淮南王喜復王故城陽而立厲王三子王淮南故地三分之阜陵侯安為淮南王安陽侯勃為衡山王陽周侯賜為廬江王東城侯良前薨無後孝景三年吳楚七國反吳使者至淮南王欲發兵應之其相曰王必欲應吳臣願為將王廼屬之相巳將兵因城守不聽王而為漢漢亦使曲城侯將兵救淮南淮南以故得完吳使者至廬江廬江王不應而徃來使越至衡山衡山王堅守無二心孝景四年吳楚已破衡山王朝上以為貞信廼勞苦之曰南方卑濕徙王王於濟北以襃之及薨遂賜諡為貞王廬江王以邊越數使使相交徙為衡山王王江北淮南王安為人好書鼓琴不喜弋獵狗馬馳騁亦欲以行陰德拊循百姓流名譽招致賓客方術之士數千人作為内書二十一篇外書甚衆又有中篇八卷言神仙黄白之術亦二十餘萬言時武帝方好藝文以安屬為諸父辯博善為文辭甚尊重之每為報書及賜常召司馬相如等視草廼遣初安入朝獻所作内篇新出上愛秘之使為離騷傳旦受詔日食時上又獻頌德及長安都國頌每宴見談説得失及方技賦頌昬暮然後罷安初入朝雅善太尉武安侯武安侯迎之霸上與語曰方今上無太子王親高皇帝孫行仁義天下莫不聞宮車一日晏駕非王尚誰立者淮南王大喜厚遺武安侯寶賂其羣臣賓客江淮間多輕薄以厲王遷死感激安建元六年彗星見淮南王心怪之或説王曰先吳軍時彗星出長數尺然尚流血千里今彗星竟天天下兵當大起王心以為上無太子天下有變諸侯並爭愈益治攻戰具積金錢賂遺郡國遊士妄作妖言阿諛王王喜多賜予之王有女陵慧有口王愛陵多予金錢為中詗長安約結上左右元朔二年上賜淮南王几杖不朝后荼愛幸生子遷為太子取皇太后外孫修成君女為太子妃王謀為反具畏太子妃知而内泄事廼與太子謀令詐不愛三月不同席王陽怒太子閉使與妃同内終不近妃妃求去王廼上書謝歸之后荼太子遷及女陵擅國權奪民田宅妄致繫人太子學用劒自以為人莫及聞郎中雷被巧召與戲被壹再辭讓誤中太子太子怒被恐此時有欲從軍者輙詣長安被即願奮擊匈奴太子數惡被王使郎中令斥免欲以禁後元朔五年被遂亡之長安上書自明事下廷尉河南河南治逮淮南太子王王后計欲毋遣太子遂發兵計未定猶與十餘日㑹有詔即訊太子淮南相怒壽春丞留太子逮不遣劾不敬王請相相不聽王使人上書告相事下廷尉治從迹連王王使人候司漢公卿請逮捕治王王恐欲發兵太子遷謀曰漢使即逮王令人衣衞士衣持㦸居王旁有非是者即刺殺之臣亦使人刺殺淮南中尉廼舉兵未晚也是時上不許公卿而遣漢中尉宏即訊驗王王視漢中尉顔色和問斥雷被事耳自度無何不發中尉還以聞公卿治者曰淮南王安雍閼求奮擊匈奴者雷被等格明詔當棄市詔不許請廢勿王上不許請削五縣可二縣使中尉宏赦其罪罰以削地中尉入淮南界宣言赦王王初聞公卿請誅之未知得削地聞漢使來恐其捕之廼與太子謀如前計中尉至即賀王王以故不發其後自傷曰吾行仁義見削地寡人甚恥之為反謀益甚諸使者道長安來為妄言言上無男即喜言漢廷治有男即怒以為妄言非也日夜與左吳等按輿地圖部署兵所從入王曰上無太子宮車即晏駕大臣必徵膠東王不即常山王諸侯並爭吾可以無備乎且吾高帝孫親行仁義陛下遇我厚吾能忍之萬世之後吾寧能北面事豎子乎王有孽子不害最長王不愛后太子皆不以為子兄數不害子建材高有氣常怨望太子不省其父時諸侯皆得分子弟為侯淮南王有兩子一子為太子而建父不得為侯陰結交欲害太子以其父代之太子知之數捕繫笞建建具知太子之欲謀殺漢中尉即使所善壽春嚴正上書天子曰毒藥苦口利病忠言逆耳利行今淮南王孫建材能高淮南王后荼荼子遷常疾害建建父不害無罪擅數繫欲殺之今建在可徵問具知淮南王陰事書既聞上以其事下廷尉河南治是歲元朔六年也故辟陽侯孫審卿善丞相公孫𢎞怨淮南厲王殺其大父陰求淮南事而搆之於𢎞𢎞廼疑淮南有畔逆計深探其獄河南治建辭引太子及黨與初王數以舉兵謀問伍被被常諫之以吳楚七國為效王引陳勝吳廣被復言形勢不同必敗亡及建見治王恐國陰事泄欲發復問被被為言發兵權變語在被傳於是王鋭欲發乃令官奴入宮中作皇帝璽丞相御史大夫將軍吏中二千石都官令丞印及旁近郡太守都尉印漢使節法冠欲如伍被計使人為得罪而西事大將軍丞相一日發兵即刺大將軍衞青而説丞相𢎞下之如發䝉耳欲發國中兵恐相二千石不聽王廼與伍被謀為失火宮中相二千石救火因殺之又欲令人衣求盜衣持羽檄從南方來呼言曰南越兵入欲因以發兵廼使人之廬江㑹稽為求盜未决廷尉以建辭連太子遷聞上遣廷尉監與淮南中尉逮捕太子至淮南王聞與太子謀召相二千石欲殺而發兵召相相至内史以出為解中尉曰臣受詔使不得見王王念獨殺相而内史中尉不來無益也即罷相計猶與未决太子念所坐者謀殺漢中尉所與謀殺者已死以為口絶乃謂王曰羣臣可用者皆前繫今無足以舉事者王以非時發恐無功臣願會逮王亦愈欲休即許太子太子自刑不殊伍被自詣吏具告與淮南王謀反吏因捕太子王后圍王宮盡捕王賓客在國中者索得反具以聞上下公卿治所連引與淮南王謀反列侯二千石豪傑數千人皆以罪輕重受誅衡山王賜淮南王弟當坐收有司請逮捕衡山王上曰諸侯各以其國為本不當相坐與諸侯王列侯議趙王彭祖列侯讓等四十三人皆曰淮南王安大逆無道謀反明白當伏誅膠西王端議曰安廢法度行邪辟有詐偽心以亂天下營惑百姓背畔宗廟妄作妖言春秋曰臣毋將將而誅安罪重於將謀反形已定臣端所見其書印圖及它逆亡道事驗明白當伏法論國吏二百石以上及比者宗室近幸臣不在法中者不能相敎皆當免削爵為士伍毋得宦為吏其非吏它贖死金二斤八兩以章安之罪使天下明知臣子之道毋敢復有邪僻背畔之意丞相𢎞廷尉湯等以聞上使宗正以符節治王未至安自刑殺后太子諸所與謀皆收夷國除為九江郡衡山王賜后乘舒生子三人長男爽為太子次女無采少男孝姬徐來生子男女四人美人厥姬生子二人淮南衡山相責望禮節間不相能衡山王聞淮南王作為畔逆具亦心結賓客以應之恐為所并元光六年入朝謁者衞慶有方術欲上書事天子王怒故劾慶死罪强榜服之内史以為非是郤其獄王使人上書告内史内史治言王不直又數侵奪人田壞人冡以為田有司請逮治衡山王上不許為置吏二百石以上衡山王以此恚與奚慈張廣昌謀求能為兵法候星氣者日夜縱臾王謀反事后乘舒死立徐來為后厥姬俱幸兩人相妬厥姬乃惡徐來於太子曰徐來使婢蠱殺太子母太子心怨徐來徐來兄至衡山太子與飲以刃刑傷之后以此怨太子數惡之於王女弟無采嫁棄歸與客姦太子數以數讓之無采怒不與太子通后聞之即善遇無采及孝孝少失母附后后以計愛之與共毁太子王以故數繫笞太子元朔四年中人有賊傷后假母者王疑太子使人傷之笞太子後王病太子時稱病不侍孝無采惡太子實不病自言有喜色王於是大怒欲廢太子而立弟孝后知王决廢太子又欲并廢孝后有侍者善舞王幸之后欲令與孝亂以汚之欲并廢二子而以己子廣代之太子知之念后數惡己無已時欲與亂以止其口后飲太子太子前為壽因據后股求與卧后怒以告王王廼召欲縛笞之太子知王常欲廢已而立孝廼謂王曰孝與王御者姦無采與奴姦王始食請上書即背王去王使人止之莫能禁王廼自追捕太子太子妄惡言王械繫宮中孝日益以親幸王奇孝材能廼佩之王印號曰將軍令居外家多給金錢招致賓客賓客來者微知淮南衡山有逆計皆將養勸之王乃使孝客江都人枚赫陳喜作輣車鍜矢刻天子璽將相軍吏印王日夜求壯士如周丘等數稱引吳楚反時計畫約束衡山王非敢效淮南王求即天子位畏淮南起并其國以為淮南已西發兵定江淮間而有之望如是元朔五年秋當朝六年過淮南淮南王廼昆弟語除前隙約束反具衡山王即上書謝病上賜不朝廼使人上書請廢太子爽立孝為太子爽聞即使所善白嬴之長安上書言衡山王與子謀逆言孝作兵車鍜矢與王御者姦至長安未及上書即吏捕嬴以淮南事繫王聞之恐其言國陰事即上書告太子以為不道事下沛郡治元狩元年冬有司求捕與淮南王謀反者得陳喜於孝家吏劾孝首匿喜孝以為陳喜雅數與王計反恐其發之聞律先自告除其罪又疑太子使白嬴上書發其事即先自告所與謀反者枚赫陳喜等廷尉治事驗請逮捕衡山王治上曰勿捕遣中尉安大行息即問王王具以情實對吏皆圍王宮守之中尉大行還以聞公卿請遣宗正大行與沛郡雜治王王聞即自殺孝先自告反告除其罪孝坐與王御婢姦及后徐來坐蠱前后乘舒及太子爽坐告王父不孝皆棄市諸坐與王謀反者皆誅國除為郡濟北貞王勃者景帝四年徙徙二年因前王衡山凡十四年薨子式王胡嗣五十三年薨子寛嗣十二年寛坐與父式王后光姬孝兒姦誖人倫又祠祭祝詛上有司請誅上遣大鴻臚利召王王以刃自剄死國除為北安縣屬泰山郡贊曰詩云戎狄是膺荆舒是懲信哉是言也淮南衡山親為骨肉疆土千里列在諸侯不務遵蕃臣職以丞輔天子而剸懷邪辟之計謀為畔逆仍父子再亡國各不終其身此非獨王也亦其俗薄臣下漸靡使然夫荆楚剽輕好作亂廼自古記之矣前漢書卷四十四考證淮南厲王長傳命從者刑之○顧炎武曰刑之史記作剄之當從剄音相近而譌下文太子自刑不殊又云王自刑殺史記亦皆作剄也按從者史記孝文本紀及淮南傳並作從者魏敬數上書不遜順云云○按此文以下文帝令薄昭為書責厲王至王得書不悦皆史記所無而班氏増補之者也與宗正廷尉雜奏○按史記作宗正臣逸廷尉臣賀備盜賊中尉臣福所不當得○監本脱不字從史記增陛下遣使者齎帛五十匹○按五十匹史記作五千匹是也此書刋本誤缺筆耳列侯吏二千石臣嬰等○按即汝陰侯夏侯嬰也淮南王反事在孝文六年嬰時尚為太僕至八年薨淮南王安傳招致賓客方術之士云云○按此傳較史記有補有刪詳序招客著書及入朝獻賦頌此補史記之缺畧也下文日夜與左吳等按輿地圗以下史記詳序伍被與王反覆議論班氏以别立伍被傳故此從畧耳外書甚衆○按藝文志雜家淮南内二十一篇外三十三篇又詩賦有淮南王賦二十九篇羣臣賦四十四篇淮南歌詩四篇天文有淮南雜子星十九卷衡山王賜傳作兵車鍜矢○史記作鏃矢是也本書膠東王傳亦作鏃矢孝先自告反告除其罪注師古云云○顧炎武曰按史記無下告字是衍文師古曲為之説前漢書卷四十四考證"}
{"id": "KR2a0007_045", "series": "KR2a0007", "text": "唐正議大夫行秘書少監琅邪縣開國子顔師古注蒯通范陽人也本與武帝同諱楚漢初起武臣畧定趙地號武信君通説范陽令徐公曰臣范陽百姓蒯通也竊閔公之將死故弔之雖然賀公得通而生也徐公再拜曰何以弔之通曰足下為令十餘年矣殺人之父孤人之子斷人之足黥人之首甚衆慈父孝子所以不敢事刃於公之腹者畏秦法也今天下大亂秦政不施然則慈父孝子將爭接刃於公之腹以復其怨而成其名此通之所以弔者也曰何以賀得子而生也曰趙武信君不知通不肖使人候問其死生通且見武信君而説之曰必將戰勝而後畧地攻得而後下城臣竊以為殆矣用臣之計毋戰而畧地不攻而下城傳檄而千里定可乎彼將曰何謂也臣因對曰范陽令宜整頓其士卒以守戰者也怯而畏死貪而好富貴故欲以其城先下君先下君而君不利則邊地之城皆將相告曰范陽令先降而身死必將嬰城固守皆為金城湯池不可攻也為君計者莫若以黃屋朱輪迎范陽令使馳騖於燕趙之郊則邊城皆將相告曰范陽令先下而身富貴必相率而降猶如阪上走丸也此臣所謂傳檄而千里定者也徐公再拜具車馬遣通通遂以此説武臣武臣以車百乘騎二百侯印迎徐公燕趙聞之降者三十餘城如通䇿焉後漢將韓信虜魏王破趙代降燕定三國引兵將東擊齊未度平原聞漢王使酈食其説下齊信欲止通説信曰將軍受詔擊齊而漢獨發閒使下齊寜有詔止將軍乎何以得無行且酈生一士伏軾掉三寸舌下齊七十餘城將軍將數萬之衆廼下趙五十餘城為將數歲反不如一豎儒之功乎於是信然之從其計遂度河齊已聽酈生即留之縱酒罷備漢守禦信因襲歴下軍遂至臨菑齊王以酈生為欺已而亨之因敗走信遂定齊地自立為齊假王漢方困於滎陽遣張良即立信為齊王以安固之項王亦遣武涉説信欲與連和蒯通知天下權在信欲説信令背漢乃先微感信曰僕嘗受相人之術相君之面不過封侯又危而不安相君之背貴而不可言信曰何謂也通因請間曰天下初作難也俊䧺豪桀建號壹呼天下之士雲合霧集魚鱗雜襲飄至風起當此之時憂在亡秦而已今劉項分爭使人肝腦塗地流離中野不可勝數漢王將數十萬衆距鞏雒岨山河一日數戰亡尺寸之功折北不救敗滎陽傷成臯還走宛葉之間此所謂智勇俱困者也楚人起彭城轉鬭逐北至滎陽乘利席勝威震天下然兵困於京索之間廹西山而不能進三年於此矣鋭氣挫於嶮塞糧食盡於内藏百姓罷極無所歸命以臣料之非天下賢聖其埶固不能息天下之禍當今之時兩主縣命足下足下為漢則漢勝與楚則楚勝臣願披心腹墮肝膽效愚忠恐足下不能用也方今為足下計莫若兩利而俱存之參分天下鼎足而立其埶莫敢先動夫以足下之賢聖有甲兵之衆據彊齊從燕趙出空虚之地以制其後因民之欲西鄉為百姓請命天下孰敢不聽足下按齊國之故有淮泗之地懷諸侯以德深拱揖讓則天下君王相率而朝齊矣蓋聞天與弗取反受其咎時至弗行反受其殃願足下孰圖之信曰漢遇我厚吾豈可見利而背恩乎通曰始常山王成安君故相與為刎頸之交及爭張黶陳釋之事常山王奉頭䑕竄以歸漢王借兵東下戰於鄗北成安君死於泜水之南頭足異處此二人相與天下之至驩也而卒相滅亡者何也患生於多欲而人心難測也今足下行忠信以交於漢王必不能固於二君之相與也而事多大於張黶陳釋之事者故臣以為足下必漢王之不危足下過矣大夫種存亡越伯句踐立功名而身死語曰野禽殫走犬亨敵國破謀臣亡故以交友言之則不過張王與成安君以忠臣言之則不過大夫種此二者宜足以觀矣願足下深慮之且臣聞之勇畧震主者身危功蓋天下者不賞足下涉西河虜魏王禽夏説下井陘誅成安君之罪以令於趙脅燕定齊南摧楚人之兵數十萬衆遂斬龍且西鄉以報此所謂功無二於天下畧不世出者也今足下挾不賞之功戴震主之威歸楚楚人不信歸漢漢人震恐足下欲持是安歸乎夫埶在人臣之位而有高天下之名切為足下危之信曰生且休矣吾將念之數日通復説曰聽者事之候也計者存亡之機也夫隨厮養之役者失萬乘之權守儋石之禄者闕卿相之位計誠知之而決弗敢行者百事之禍也故猛虎之猶與不如蠭蠆之致蠚孟賁之狐疑不如童子之必至此言貴能行之也夫功者難成而易敗時者難值而易失時乎時不再來願足下無疑臣之計信猶與不忍背漢又自以功多漢不奪我齊遂謝通通説不聽惶恐乃陽狂為巫天下既定後信以罪廢為淮陰侯謀反被誅臨死歎曰悔不用蒯通之言死於女子之手高帝曰是齊辯士蒯通廼詔齊召蒯通通至上欲亨之曰若教韓信反何也通曰狗各吠非其主當彼時臣獨知齊王韓信非知陛下也且秦失其鹿天下共逐之高材者先得天下匈匈爭欲為陛下所為顧力不能可殫誅邪上廼赦之至齊悼惠王時曹參為相禮下賢人請通為客初齊王田榮怨項羽謀舉兵畔之刼齊士不與者死齊處士東郭先生梁石君在刧中强從及田榮敗二人醜之相與入深山隠居客謂通曰先生之於曹相國拾遺舉過顯賢進能齊國莫若先生者先生知梁石君東郭先生世俗所不及何不進之於相國乎通曰諾臣之里婦與里之諸母相善也里婦夜亡肉姑以為盜怒而逐之婦晨去過所善諸母語以事而謝之里母曰女安行我今令而家追女矣即束縕請火於亡肉家曰昨暮夜犬得肉爭鬭相殺請火治之亡肉家遽追呼其婦故里母非談説之士也束縕乞火非還婦之道也然物有相感事有適可臣請乞火於曹相國廼見相國曰婦人有夫死三日而嫁者有幽居守寡不出門者足下即欲求婦何取曰取不嫁者通曰然則求臣亦猶是也彼東郭先生梁石君齊之俊士也隠居不嫁未嘗卑節下意以求仕也願足下使人禮之曹相國曰敬受命皆以為上賓通論戰國時説士權變亦自序其説凡八十一首號曰雋永初通善齊人安其生安其生嘗干項羽羽不能用其䇿而項羽欲封此兩人兩人卒不肯受伍被楚人也或言其先伍子胥後也被以材能稱為淮南中郎是時淮南王安好術學折節下士招致英雋以百數被為冠首久之淮南王陰有邪謀被數微諫後王坐東宮召被欲與計事呼之曰將軍上被曰王安得亡國之言乎昔子胥諌吳王吳王不用廼曰臣今見麋鹿㳺姑蘇之臺也今臣亦將見宮中生荆棘露霑衣也於是王怒繫被父母囚之三月王復召被曰將軍許寡人乎被曰小臣將為大王畫計耳臣聞聰者聽於無聲明者見於未形故聖人萬舉而萬全文王壹動而功顯萬世列為三王所謂因天心以動作者也王曰方今漢庭治乎亂乎被曰天下治王不説曰公何以言治也被對曰被竊觀朝廷君臣父子夫婦長㓜之序也皆得其理上之舉錯遵古之道風俗紀綱未有所缺重裝富賈周流天下道無不通交易之道行南越賓服羌𤏡貢獻東甌入朝廣長榆開朔方匈奴折傷雖未及古太平時然猶為治王怒被謝死罪王又曰山東即有變漢必使大將軍將而制山東公以為大將軍何如人也被曰臣所善黄義從大將軍擊匈奴言大將軍遇士大夫以禮與士卒有恩衆皆樂為用騎上下山如飛神力絶人如此數將習兵未易當也及謁者曹梁使長安來言大將軍號令明當敵勇常為士卒先湏士卒休乃舍穿井得水廼敢飲軍罷士卒已踰河廼度皇太后所賜金錢盡以賞賜雖古名將不過也王曰夫蓼太子知畧不世出非常人也以為漢廷公卿列侯皆如沐猴而冠耳被曰獨先刺大將軍乃可舉事王復問被曰公以為吳舉兵非邪被曰非也夫吳王賜號為劉氏祭酒受几杖而不朝王四郡之衆地方數千里采山銅以為錢煑海水以為鹽伐江陵之木以為船國富民衆行珍寶賂諸侯與七國合從舉兵而西破大梁敗狐父奔走而還為越所禽死於丹徒頭足異處身滅祀絶為天下戮夫以吳衆不能成功者何也誠逆天違衆而不見時也王曰男子之所死者一言耳且吳何知反漢將一日過成臯者四十餘人今我令緩先要成臯之口周被下潁川兵塞轘轅伊闕之道陳定發南陽兵守武闗河南太守獨有雒陽耳何足憂然此北尚有臨晉闗河東上黨與河内趙國界者通谷數行人言絶成臯之道天下不通據三川之險招天下之兵公以為何如被曰臣見其禍未見其福也後漢逮淮南王孫建繫治之王恐陰事泄謂被曰事至吾欲遂發天下勞苦有間矣諸侯頗有失行皆自疑我舉兵西鄉必有應者無應即還畧衡山勢不得不發被曰畧衡山以擊廬江有尋陽之船守下雉之城結九江之浦絶豫章之口彊弩臨江而守以禁南郡之下東保㑹稽南通勁越屈彊江淮間可以延歲月之壽耳未見其福也王曰左吳趙賢朱驕如皆以為什八九成公獨以為無福何被曰大王之羣臣近幸素能使衆者皆前繫詔獄餘無可用者王曰陳勝吳廣無立錐之地百人之聚起于大澤奮臂大呼天下嚮應西至於戲而兵百二十萬今吾國雖小勝兵可得二十萬公何以言有禍無福被曰臣不敢避子胥之誅願大王無為吳王之聽徃者秦為無道殘賊天下殺術士燔詩書滅聖跡棄禮義任刑法轉海瀕之粟致于西河當是之時男子疾耕不足於糧餽女子紡績不足於蓋形遣䝉恬築長城東西數千里暴兵露師常數十萬死者不可勝數僵尸滿野流血千里於是百姓力屈欲為亂者十室而五又使徐福入海求仙藥多齎珍寶童男女三千人五種百工而行徐福得平原大澤止王不來於是百姓悲痛愁思欲為亂者十室而六又使尉佗踰五嶺攻百越尉佗知中國勞極止王南越行者不還往者莫返於是百姓離心瓦解欲為亂者十室而七興萬乘之駕作阿房之宮收太半之賦發閭左之戍父不寧子兄不安弟政苛刑慘民皆引領而望傾耳而聽悲號仰天叩心怨上欲為亂者十室而八客謂高皇帝曰時可矣高帝曰待之聖人當起東南間不一歲陳吳大呼劉項並和天下嚮應所謂蹈瑕釁因秦之亡時而動百姓願之若枯旱之望雨故起於行陣之中以成帝王之功今大王見高祖得天下之易也獨不觀近世之吳楚乎當今陛下臨制天下一齊海内汜愛蒸庻布德施惠口雖未言聲疾雷震令雖未出化馳如神心有所懷威動千里下之應上猶景嚮也而大將軍材能非直章邯揚熊也王以陳勝吳廣論之被以為過矣且大王之兵衆不能什分吳楚之一天下安寧又萬倍于秦時願王用臣之計臣聞箕子過故國而悲作麥秀之歌痛紂之不用王子比干之言也故孟子曰紂貴為天子死曾不如匹夫是紂先自絶久矣非死之日天去之也今臣亦竊悲大王棄千乘之君將賜絶命之書為羣臣先身死於東宮也被因流涕而起後王復召問被茍如公言不可以徼幸耶被曰必不得已被有愚計王曰柰何被曰當今諸侯無異心百姓無怨氣朔方之郡土地廣美民徙者不足以實其地可為丞相御史請書徙郡國豪桀及耐罪以上以赦令除家産五十萬以上者皆徙其家屬朔方之郡益發甲卒急其㑹日又偽為左右都司空上林中都官詔獄書逮諸侯太子及幸臣如此則民怨諸侯懼即使辯士隨而説之黨可以徼幸王曰此可也雖然吾以不至若此專發而已後事發覺被詣吏自告與淮南王謀反蹤跡如此天子以伍被雅辭多引漢美欲勿誅張湯進曰被首為王畫反計罪無赦遂誅被江充字次倩趙國邯鄲人也充本名齊有女弟善鼓琴歌舞嫁之趙太子丹齊得幸於敬肅王為上客久之太子疑齊以己陰私告王與齊忤使吏逐捕齊不得收繫其父兄按驗皆棄市齊遂絶跡亡西入闗更名充詣闕告太子丹與同産姊及至後宮姦亂交通郡國豪猾攻剽為姦吏不能禁書奏天子怒遣使者詔郡發吏卒圍趙王宮收捕太子丹移繫魏郡詔獄與廷尉雜治法至死趙王彭祖帝異母兄也上書訟太子辠言充逋逃小臣茍為姦譌激怒聖朝欲取必於萬乘以復私怨後雖亨醢計猶不悔臣願選從趙國勇敢士從軍擊匈奴極盡死力以贖丹罪上不許竟敗趙太子初充召見犬臺宮自請願以所常被服冠見上上許之充衣紗縠襌衣曲裾後垂交輸冠襌纚步揺冠飛翮之纓充為人魁岸容貌甚壯帝望見而異之謂左右曰燕趙固多奇士既至前問以當世政事上説之充因自請願使匈奴詔問其狀充對曰因變制宜以敵為師事不可豫圖上以充為謁者使匈奴還拜為直指繡衣使者督三輔盜賊禁察踰侈貴戚近臣多奢僭充皆舉劾奏請没入車馬令身待北軍擊匈奴奏可充即移書光禄勲中黄門逮名近臣侍中諸當詣北軍者移劾門衞禁止無令得出入宮殿於是貴戚子弟惶恐皆見上叩頭求哀願得入錢贖罪上許之令各以秩次輸錢北軍凡數千萬上以充忠直奉法不阿所言中意充出逄館陶長公主行馳道中充呵問之公主曰有太后詔充曰獨公主得行車騎皆不得盡劾没入官後充從上甘泉逄太子家使乘車馬行馳道中充以屬吏太子聞之使人謝充曰非愛車馬誠不欲令上聞之以教敕亡素者唯江君寛之充不聽遂白奏上曰人臣當如是矣大見信用威震京師遷為水衡都尉宗族知友多得其力者久之坐法免會陽陵朱安世告丞相公孫賀子太僕敬聲為巫蠱事連及陽石諸邑公主賀父子皆坐誅語在賀傳後上幸甘泉疾病充見上年老恐晏駕後為太子所誅因是為姦奏言上疾祟在巫蠱於是上以充為使者治巫蠱充將胡巫掘地求偶人捕蠱及夜祠視鬼染汙令有處輙收捕驗治燒鐡鉗灼强服之民轉相誣以巫蠱吏輙劾以大逆亡道坐而死者前後數萬人是時上春秋高疑左右皆為蠱祝詛有與亡莫敢訟其寃者充既知上意因言宮中有蠱氣先治後宮希幸夫人以次及皇后遂掘蠱於太子宮得桐木人太子懼不能自明收充自臨斬之罵曰趙虜前亂乃國王父子不足邪廼復亂吾父子也太子繇是遂敗語在戾園傳後武帝知充有詐夷充三族息夫躬字子微河内河陽人也少為博士弟子受春秋通覽記書容貌壯麗為衆所異哀帝初即位皇后父特進孔鄉侯傅晏與躬同郡相友善躬繇是以為援交㳺日廣先是長安孫寵亦以游説顯名免汝南太守與躬相結俱上書召待詔是時哀帝被疾始即位而人有告中山孝王太后祝詛上太后及弟宜鄉侯馮參皆自殺其罪不明是後無鹽危山有石自立開道躬與寵謀曰上亡繼嗣體久不平闗東諸侯心爭陰謀今無鹽有大石自立聞邪臣託往事以為大山石立而先帝龍興東平王雲以故與其后日夜祠祭祝詛上欲求非望而后舅伍宏反因方術以醫技得幸出入禁門霍顯之謀將行於杯杓荆軻之變必起於帷幄事勢若此告之必成察國姦誅主讎取封侯之計也躬寵廼與中郎右師譚共因中常侍宋宏上變事告焉上惡之下有司案驗東平王雲雲后謁及伍宏等皆坐誅上擢寵為南陽太守譚潁川都尉宏躬皆光禄大夫左曹給事中是時侍中董賢愛幸上欲侯之遂下詔云躬寵因賢以聞封賢為高安侯寵為方陽侯躬為宜陵侯食邑各千戸賜譚爵闗内侯食邑丞相王嘉内疑東平獄事爭不欲侯賢等語在嘉傳嘉固言董賢泰盛寵躬皆傾覆有佞邪材恐必撓亂國家不可任用嘉以此得罪矣躬既親近數進見言事論議亡所避衆畏其口見之庂目躬上疏歴詆公卿大臣曰方今丞相王嘉健而蓄縮不可用御史大夫賈延墮弱不任職左將軍公孫禄司𨽻鮑宣皆外有直項之名内實騃不曉政事諸曹以下僕遫不足數卒有彊弩圍城長㦸指闕陛下誰與備之如使狂夫嘄謼於東崖匈奴飲馬於渭水邊竟雷動四野風起京師雖有武蠭精兵未有能窺左足而先應者也軍書交馳而輻湊羽檄重迹而押至小夫愞臣之徒憒眊不知所為其有犬馬之決者仰藥而伏刃雖加夷滅之誅何益禍敗之至哉躬又言秦開鄭國渠以富國彊兵今京師土地肥饒可度地埶水泉廣溉灌之利天子使躬持節領䕶三輔都水躬立表欲穿長安城引漕注太倉下以省轉輸議不可成廼止董賢貴幸日盛丁傅害其寵孔鄉侯晏與躬謀欲求居位輔政會單于當來朝遣使言病願朝明年躬因是而上奏以為單于當以十一月入塞後以病為解疑有他變烏孫兩昆彌弱卑爰□强盛居彊煌之地擁十萬之衆東結單于遣子往侍如因素彊之威循烏孫就屠之跡舉兵南伐并烏孫之埶也烏孫并則匈奴盛而西域危矣可令降胡詐為卑爰􁂠使者來上書曰曰所以遣子侍單于者非親信之也實畏之耳唯天子哀告單于歸臣侍子願助戊已校尉保惡都奴之界因下其章諸將軍令匈奴客聞焉則是所謂上兵伐謀其次伐交者也書奏上引見躬召公卿將軍大議左將軍公孫禄以為中國常以威信懷伏夷狄躬欲逆詐造不信之謀不可許且匈奴賴先帝之德保塞稱蕃今單于以疾病不任奉朝賀遣使自陳不失臣子之禮臣禄自保没身不見匈奴為邊竟憂也躬掎禄曰臣為國家計幾先謀將然豫圖未形為萬世慮而左將軍公孫禄欲以其犬馬齒保目所見臣與禄異議未可同日語也上曰善乃罷羣臣獨與躬議因建言徃年熒惑守心太白高而芒光又角星茀於河鼓其法為有兵亂是後訛言行詔籌經歴郡國天下騷動恐必有非常之變可遣大將軍行邊兵敕武備斬一郡守以立威震四夷因以厭應變異上然之以問丞相丞相嘉對曰臣聞動民以行不以言應天以實不以文下民微細猶不可詐况於上天神明而可欺哉天之見異所以敕戒人君欲令覺悟反正推誠行善民心説而天意得矣辯士見一端或妄以意傅著星歴虚造匈奴烏孫西羌之難謀動干戈設為權變非應天之道也守相有辠車馳詣闕交臂就死恐懼如此而談説者云動安之危辯口快耳其實未可從夫議政者苦其讇諛傾險辯慧深刻也讇諛則主德毁傾險則下怨恨辯慧則破正道深刻則傷恩惠昔秦繆公不從百里奚蹇叔之言以敗其師悔過自責疾詿誤之臣思黄髪之言名埀於後世唯陛下觀覽古戒反覆參考無以先入之語為主上不聽遂下詔曰間者災變不息盗賊衆多兵革之徵或頗著見未聞將軍惻然深以為意簡練戎士繕脩干戈器用盬惡孰當督之天下雖安忘戰必危將軍與中二千石舉明習兵法有大慮者各一人將軍二人詣公車就拜孔鄉侯傅晏為大司馬衞將軍陽安侯丁明又為大司馬票騎將軍是日日有食之董賢因此沮躬晏之䇿後數日收晏衛將軍印綬而丞相御史奏躬辠過上繇是惡躬等下詔曰南陽太守方陽侯寵素亡亷聲有酷惡之資毒流百姓左曹光禄大夫宜陵侯躬虚造詐諼之䇿欲以詿誤朝廷皆交遊貴戚趨權門為名其免躬寵官遣就國躬歸國未有第宅寄居丘亭姦人以為侯家富常夜守之躬邑人河内掾賈惠徃過躬教以祝盜方以桑東南指枝為匕畫北斗七星其上躬夜自被髪立中庭向北斗持匕招指祝盜人有上書言躬懷怨恨非笑朝廷所進候星宿視天子吉凶與巫同祝詛上遣侍御史廷尉監逮躬繫雒陽詔獄欲掠問躬仰天大謼因僵仆吏就問云咽已絶血從鼻耳出食頃死黨友謀議相連下獄百餘人躬母聖坐祠竈祝詛上大逆不道聖棄市妻充漢與家屬徙合浦躬同族親屬素所厚者皆免廢錮哀帝崩有司奏方陽侯寵及右師譚等皆造作姦謀罪及王者骨肉雖蒙赦令不宜處爵位在中土皆免寵等徙合浦郡初躬待詔數危言高論自恐遭害著絶命辭曰𤣥靈泱鬱將安歸兮鷹隼横厲鸞徘徊兮矰若浮猋動則機兮叢棘􁚌􁚌曷可棲兮發忠忘身自繞罔兮寃頸折翼庸得往兮涕泣流兮萑蘭心結愲兮傷肝虹蜺曜兮日微孽杳冥兮未開痛入天兮鳴謼寃際絶兮誰語仰天光兮自列招上帝兮我察秋風為我唫浮雲為我陰嗟若是兮欲何留撫神龍兮㩜其湏游曠廻兮反亡期雄失據兮世我思後數年乃死如其文贊曰仲尼惡利口之覆邦家蒯通一説而䘮三雋其得不亨者幸也伍被安於危國身為謀主忠不終而詐讎誅夷不亦宜乎書放四罪詩歌青蠅春秋以來禍敗多矣昔子翬謀桓而魯隱危欒書搆郤而晉厲弑豎牛奔仲叔孫卒郈伯毁季昭公逐費忌納女楚建走宰嚭譖胥夫差䘮李園進妹春申斃上官訴屈懷王執趙高敗斯二世縊伊戾坎盟宋痤死江充造蠱太子殺息夫作姦東平誅皆自小覆大繇疎陷親可不懼哉可不懼哉前漢書卷四十五考證蒯通傳孟賁之狐疑不如童子之必至○童子史記作庸夫又孟賁句上史記有騏驥之跼躅不如駑馬之安歩二句伍被傳非直章邯揚熊也○按揚應作楊楊熊秦將見高紀贊欒書搆郤注應劭曰欒書使楚公子茷云云○楚公子茷晉語作楚王子發鉤前漢書卷四十五考證"}
{"id": "KR2a0007_046", "series": "KR2a0007", "text": "唐正議大夫行秘書少監琅邪縣開國子顔師古注萬石君石奮其父趙人也趙亡徙温高祖東擊項籍過河内時奮年十五為小吏侍高祖高祖與語愛其恭敬問曰若何有對曰有毋不幸失明家貧有姊能鼓瑟高祖曰若能從我乎曰願盡力於是高祖召其姊為美人以奮為中涓受書謁徙其家長安中戚里以姊為美人故也奮積功勞孝文時官至大中大夫無文學恭謹舉無與比東陽侯張相如為太子太傅免選可為傅者皆推奮為太子太傅及孝景即位以奮為九卿迫近憚之徙奮為諸侯相奮長子建次甲次乙次慶皆以馴行孝謹官至二千石於是景帝曰石君及四子皆二千石人臣尊寵廼舉集其門凡號奮為萬石君孝景季年萬石君以上大夫禄歸老于家以歲時為朝臣過宮門闕必下車趨見路馬必軾焉子孫為小吏來歸謁萬石君必朝服見之不名子孫有過失不誚讓為便坐對案不食然後諸子相責因長老肉袒固謝罪改之廼許子孫勝冠者在側雖燕必冠申申如也僮僕訢訢如也唯謹上時賜食於家必稽首俯伏而食如在上前其執喪哀戚甚子孫遵教亦如之萬石君家以孝謹聞乎郡國雖齊魯諸儒質行皆自以為不及也建元二年郎中令王臧以文學獲罪皇太后太后以為儒者文多質少今萬石君家不言而躬行廼以長子建為郎中令少子慶為内史建老白首萬石君尚無恙每五日洗沐歸謁親入子舍竊問侍者取親中帬廁牏身自澣洒復與侍者不敢令萬石君知之以為常建奏事於上前即有可言屏人乃言極切至廷見如不能言者上以是親而禮之萬石君徙居陵里内史慶醉歸入外門不下車萬石君聞之不食慶恐肉袒謝請罪不許舉宗及兄建肉袒萬石君讓曰内史貴人入閭里里中長老皆走匿而内史坐車中自如固當廼謝罷慶慶及諸子入里門趨至家萬石君元朔五年卒建哭泣哀思杖廼能行歲餘建亦死諸子孫咸孝然建最甚甚於萬石君建為郎中令奏事下建讀之驚恐曰書馬者與尾而五今乃四不足一獲譴死矣其為謹慎雖他皆如是慶為太僕御出上問車中幾馬慶以策數馬畢舉手曰六馬慶於兄弟最為簡易矣然猶如此出為齊相齊國慕其家行不治而齊國大治為立石相祠元狩元年上立太子選羣臣可傅者慶自沛守為太子太傅七歲遷御史大夫元鼎五年丞相趙周坐酎金免制詔御史萬石君先帝尊之子孫至孝其以御史大夫慶為丞相封牧丘侯是時漢方南誅兩越東擊朝鮮北逐匈奴西伐大宛中國多事天子廵狩海内脩古神祠封禪興禮樂公家用少桑宏羊等致利王溫舒之屬峻法兒寛等推文學九卿更進用事事不闗決於慶慶醇謹而已在位九歲無能有所匡言嘗欲請治上近臣所忠九卿咸宣不能服反受其過贖罪元封四年闗東流民二百萬口無名數者四十萬公卿議欲請徙流民於邊以適之上以為慶老謹不能與其議乃賜丞相告歸而案御史大夫以下議為請者慶慙不任職上書曰臣幸得待罪丞相疲駑無以輔治城郭倉廪空虚民多流亡罪當伏斧質上不忍致法願歸丞相侯印乞骸骨歸避賢者路上報曰間者河水滔陸泛濫十餘郡隄防勤勞弗能陻塞朕甚憂之是故廵方州禮嵩嶽通八神以合宣房濟淮江歴山濱海問百年民所疾苦惟吏多私徵求無已去者便居者擾故為流民法以禁重賦乃者封泰山皇天嘉況神物並見朕方答氣應未能承意是以切比閭里知吏姦邪委任有司然則官曠民愁盜賊公行徃年覲明堂赦殊死無禁錮咸自新與更始今流民愈多計文不改君不繩責長吏而請以興徙四十萬口揺蕩百姓孤兒㓜年未滿十歲無罪而坐率朕失望焉今君上書言倉庫城郭不充實民多貧盜賊衆請入粟為庻人夫懷知民貧而請益賦動危之而辭位欲安歸難乎君其反室慶素質見詔報反室自以為得許欲上印綬掾史以為見責甚深而終以反室者醜惡之辭也或勸慶宜引決慶甚懼不知所出遂復起視事慶為丞相文深審謹無他大畧後三歲餘薨諡曰恬侯中子德慶愛之上以德嗣後為太常坐法免國除慶方為丞相時諸子孫為小吏至二千石者十三人及慶死後稍以罪去孝謹衰矣衞綰代大陵人也以戲車為郎事文帝功次遷中郎將醇謹無它孝景為太子時召上左右飲而綰稱病不行文帝且崩時屬孝景曰綰長者善遇之及景帝立歲餘不孰何綰綰日以謹力景帝幸上林詔中郎將參乘還而問曰君知所以得參乘乎綰曰臣代戲車士幸得功次遷待罪中郎將不知也上問曰吾為太子時召君君不肯來何也對曰死罪病上賜之劒綰曰先帝賜臣劒凡六不敢奉詔上曰劒人之所施易獨至今乎綰曰具在上使取六劒劒常盛未嘗服也郎官有譴常蒙其罪不與它將爭有功常讓它將上以為亷忠實無它腸乃拜綰為河間王太傅吳楚反詔綰為將將河間兵擊吳楚有功拜為中尉三歲以軍功封綰為建陵侯明年上廢太子誅栗卿之屬上以綰為長者不忍乃賜綰告歸而使郅都治捕栗氏既已上立膠東王為太子召綰拜為太子太傅遷為御史大夫五歲代桃侯舎為丞相朝奏事如職所奏然自初宦以至相終無可言上以為敦厚可相少主尊寵之賞賜甚多為丞相三歲景帝崩武帝立建元中丞相以景帝病時諸官囚多坐不辜者而君不任職免之後薨諡曰哀侯子信嗣坐酎金國除直不疑南陽人也為郎事文帝其同舎有告歸誤持其同舍郎金去已而同舍郎覺亡意不疑不疑謝有之買金償後告歸者至而歸金亡金郎大慙以此稱為長者稍遷至中大夫朝廷見人或毁不疑曰不疑狀貌甚美然特無奈其善盜嫂何也不疑聞曰我乃無兄然終不自明也吳楚反時不疑以二千石將擊之景帝後元年拜為御史大夫天子脩吳楚時功封不疑為塞侯武帝即位與丞相綰俱以過免不疑學老子言其所臨為官如故唯恐人之知其為吏迹也不好立名稱為長者薨諡曰信侯傳子至孫彭祖坐酎金國除周仁其先任城人也以毉見景帝為太子時為舎人積功遷至大中大夫景帝初立拜仁為郎中令仁為人陰重不泄常衣弊補衣溺袴故為不絜清以是得幸入卧内於後宮祕戲仁常在旁終無所言上時問人仁曰上自察之然亦無所毁如此景帝再自幸其家家徙陽陵上所賜甚多然終常讓不敢受也諸侯羣臣賂遺終無所受武帝立為先帝臣重之仁乃病免以二千石禄歸老子孫咸至大官張敺字叔高祖功臣安丘侯説少子也敺孝文時以治刑名侍太子然其人長者景帝時尊重常為九卿至武帝元朔中代韓安國為御史大夫歐為吏未嘗言按人剸以誠長者處官官屬以為長者亦不敢大欺上具獄事有可郤郤之不可者不得已為涕泣面而封之其愛人如此老篤請免天子亦寵以上大夫禄歸老于家家陽陵子孫咸至大官贊曰仲尼有言君子欲訥於言而敏於行其萬石君建陵侯塞侯張叔之謂與是以其教不肅而成不嚴而治至石建之澣衣周仁為垢汙君子譏之前漢書卷四十六考證石奮傳而内史坐車中自如固當注云云○顧炎武曰反言之也言貴而驕人當如此乎顔注未是萬石君元朔五年卒○按前文云高祖東擊項籍過河内時奮年十五為小吏則漢之二年也至元朔五年凡八十五載萬石君蓋一百歲建以哀毁歲餘卒蓋亦八十歲矣九卿更進用事○按史記作兒寛等推文學至九卿則九卿屬上句讀漢書既刪去至字則九卿屬下句讀言當時九卿更互用事不專倚丞相也衞綰傳不孰何綰○按史記作不譙呵綰疑譙呵是誰何之譌綰曰臣代戲車士○史記作臣從車士直不疑傳至孫彭祖坐酎金國除○按史記不疑子相如相如子望坐酎金失侯而本書功臣表作侯堅坐酎金免望堅兩字相似未知孰正但俱不云名彭祖也張敺傳張敺字叔注孟康曰敺音驅○按注音驅則各本作歐誤也又安邱侯説少子也史記作庻子也前漢書卷四十六考證"}
{"id": "KR2a0007_047", "series": "KR2a0007", "text": "唐正議大夫行秘書少監琅邪縣開國子顏師古注孝文皇帝四男竇皇后生孝景帝梁孝王武諸姬生代孝王參梁懐王揖梁孝王武以孝文二年與太原王參梁王揖同日立武爲代王四年徙爲淮陽王十二年徙梁自初王通歴已十一年矣孝王十四年入朝十七年十八年比年入朝留其明年乃之國二十一年入朝二十二年文帝崩二十四年入朝二十五年復入朝是時上未置太子與孝王宴飲從容言曰千秋萬歲後傳於王王辭謝雖知非至言然心内喜太后亦然其春吳楚齊趙七國反先擊梁棘壁殺數萬人梁王城守雎陽而使韓安國張羽等爲將軍以距吳楚吳楚以梁爲限不敢過而西與太尉亞夫等相距三月吳楚破而梁所殺虜畧與漢中分明年漢立太子梁最親有功又爲大國居天下膏腴地北界泰山西至髙陽四十餘城多大縣孝王太后少子愛之賞賜不可勝道於是孝王築東苑方三百餘里廣雎陽城七十里大治宫室爲復道自宫連屬於平臺三十餘里得賜天子旌旗從千乗萬騎出稱警入言䟆儗於天子招延四方豪桀自山東游士莫不至齊人羊勝公孫詭鄒陽之屬公孫詭多竒邪計初見日王賜千金官至中尉號曰公孫將軍多作兵弩弓數千萬而府庫金錢且百鉅萬珠玉寳器多於京師二十九年十月孝王入朝景帝使使持乗輿駟迎梁王於闗下既朝上疏因留以太后故入則侍帝同輦出則同車遊獵上林中梁之侍中郎謁者著引籍出入天子殿門與漢宦官亡異十一月上廢栗太子太后心欲以梁王爲嗣大臣及爰盎等有所闗說於帝太后議格孝王不敢復言太后以嗣事事祕世莫知廼辭歸國其夏上立膠東王爲太子梁王怨爰盎及議臣廼與羊勝分孫詭之屬謀隂使人刺殺爰盎及他議臣十餘人賊未得也於是天子意梁逐賊果梁使之遣使冠蓋相望於道覆案梁事捕公孫詭羊勝皆匿王後宫使者責二千石急梁相軒丘豹及内史安國皆泣諫王王廼令勝詭皆自殺出之上由此怨望於梁王梁王恐廼使韓安國因長公主謝罪太后然後得釋上怒稍解因上書請朝既至關茅蘭說王使乗布車從兩騎入匿於長公主園漢使迎王王已入關車騎盡居外外不知王處太后泣曰帝殺吾子帝憂恐於是梁王伏斧質之闕下謝罪然後太后帝皆大喜相與泣復如故悉召王從官入關然帝益踈王不與同車輦矣三十五年冬復入朝上疏欲留上弗許歸國意忽忽不樂北獵梁山有獻牛足上出背上孝王惡之六月中病熱六日薨孝王慈孝每聞太后病口不能食常欲留長安侍太后太后亦愛之及聞孝王死竇太后泣極哀不食曰帝果殺吾子帝哀懼不知所爲與長公主計之廼分梁爲五國盡立孝王男五人爲王女五人皆令食湯沐邑奏之太后太后廼說爲帝壹餐孝王未死時財以鉅萬計不可勝數及死藏府餘黄金尚四十餘萬斤他財物稱是代孝王參初立爲太原王四年代王武徙爲淮陽王而參徙爲代王復并得太原都晉陽如故五年一朝凡三朝十七年薨子共王登嗣二十九年薨子義嗣元鼎中漢廣關以常山爲阻徙代王於清河是爲剛王并前在代凡立四十年薨子頃王湯嗣二十四年薨子年嗣地節中冀州刺史林奏年爲太子時與女弟子私通及年立爲王後則懐年子其壻使勿舉則曰自来殺之壻怒曰爲王生子自令王家養之則送兒頃太后所相聞知禁止則令不得入宫年使從季父往來送迎則連年不絶有司奏年淫亂年坐廢爲庶人徙房陵與湯沐邑百户立三年國除元始二年新都侯王莽興滅繼絶白太皇太后立年弟子如意爲廣宗王奉代孝王後莽簒位國絶梁懐王揖文帝少子也好詩書帝愛之異於他子五年一朝凡再入朝因墮馬死立十年薨無子國除明年梁孝王武徙王梁梁孝王子五人爲王太子買爲梁共王次子明爲濟川王彭離爲濟東王定爲山陽王不識爲濟隂王皆以孝景中六年同日立梁共王買立十年薨子平王襄嗣濟川王明以垣邑侯立七年坐射殺其中尉有司請誅武帝弗忍廢爲庶人徙房陵國除濟東王彭離立二十九年彭離驕悍昬暮私與其奴亡命少年數十人行剽殺人取財物以爲好所殺發覺者百餘人國皆知之莫敢夜行所殺者子上書告言有司請誅武帝弗忍廢爲庶人徙上庸國除爲大河郡山陽哀王定立九年薨亡子國除濟隂哀王不識立一年薨亡子國除孝王支子四王皆絶於身梁平王襄母曰陳太后共王母曰李太后李太后親平王之大母也而平王之后曰任后任后甚有寵於襄初孝王有􁉭尊直千金戒後世善寶之毋得以與人任后聞而欲得之李太后曰先王有命毋得以尊與人他物雖百鉅萬猶自恣任后絶欲得之王襄直使人開府取尊賜任后又王及母陳太后事於太后多不順有漢使者來李太后欲自言王使謁者中郎胡等遮止閉門李太后與争門措指太后啼謼不得見漢使者李太后亦私與食官長及郎尹霸等姦亂王與任后以此使人風止李太后李太后亦已後病薨病時任后未嘗請疾薨又不侍喪元朔中雎陽人犴反人辱其父而與雎陽太守客俱出同車犴反殺其仇車上亡去雎陽太守怒以讓梁二千石二千石以下求反急執反親戚反知國隂事廼上變告梁王與大母争尊狀時相以下具知之欲以傷梁長史書聞天子下吏驗問有之公卿治奏以爲不孝請誅王及太后天子曰首惡失道任后也朕置相吏不逮無以輔王故陷不誼不忍致法削梁王五縣奪王太后湯沐成陽邑梟任后首于市中郎胡等皆伏誅梁餘尚有八城襄立四十年薨子頃王無傷嗣十一年薨子敬王定國嗣四十年薨子夷王遂嗣六年薨子荒王嘉嗣十五年薨子立嗣鴻嘉中太傅輔奏立一日至十一犯法臣下愁苦莫敢親近不可諌止願令王非耕祠法駕毋得出宫盡出馬置外苑收兵杖藏私府毋得以金錢財物假賜人事下丞相御史請許奏可後數復敺傷郎夜私出宫傅相連奏坐削或千户或五百户如是者數焉荒王女弟園子爲立舅任寳妻寳兄子昭爲立后數過寳飲食報寳曰我好翁主欲得之寳曰翁主姑也法重立曰何能爲遂與園子姦積數歲永始中相禹奏立對外家怨望有惡言有司案驗因發滛亂事奏立禽獸行請誅太中大夫谷永上疏曰臣聞禮天子外屏不欲見外也是故帝王之意不窺人閨門之私聽聞中冓之言春秋爲親者諱詩云戚戚兄弟莫逺具爾今梁王年少頗有狂病始以惡言按驗既亡事實而發閨門之私非本章所指王辭又不服猥强劾立傅致難明之事獨以偏辭成辠斷獄亡益於治道汙衊宗室以内亂之惡披布宣揚於天下非所以爲公族隱諱増朝廷之榮華昭聖徳之風化也臣愚以爲王少而父同産長年齒不倫梁國之富足以厚聘美女招致妖麗父同産亦有耻辱之心案事者廼驗問惡言何故猥自發舒以三者揆之殆非人情疑有所迫切過誤失言文吏躡尋不得轉移萌牙之時加恩勿治上也既已案驗舉憲宜及王辭不服詔廷尉選上徳通理之吏更審考清問著不然之效定失誤之法而反命於下吏以廣公族附疏之徳爲宗室刷汙亂之耻甚得治親之誼天子由是寝而不治居數歲元延中立復以公事怨相掾及雎陽丞使奴殺之殺奴以滅口凡殺三人傷五人手敺郎吏二十餘人上書不拜奏謀簒死罪囚有司請誅上不忍削立五縣哀帝建平中立復殺人天子遣廷尉賞大鴻臚由持節即訊至移書傅相中尉曰王背䇿戒誖暴妄行連犯大辟毒流吏民比比蒙恩不伏重誅不思改過復賊殺人幸得蒙恩丞相長史大鴻臚丞即問王陽病抵讕置辭驕嫚不首主令與背畔亡異丞相御史請收王璽綬送陳留獄明詔加恩復遣廷尉大鴻臚雜問今王當受詔置辭恐復不首實對書曰至于再三有不用我降爾命傅相中尉皆以輔正爲職虎兕出於匣龜玉毁於匵中是誰之過也書到明以誼曉王敢復懐詐罪過益深傅相以下不能輔導有正法立惶恐免冠對曰立少失父母孤弱處深宫中獨與宦者婢妾居漸漬小國之俗加以質性下愚有不可移之姿往者傅相亦不純以仁誼輔翌立大臣皆尚苛刻刺求微密讒臣在其間左右弄口積使上下不和更相眄伺宫殿之裏毛氂過失亡不暴陳當伏重誅以視海内數蒙聖恩得見貰赦今立自知賊殺中郎曹將冬月廹促貪生畏死即詐僵仆陽病徼幸得踰於須臾謹以實對伏須重誅時冬月盡其春大赦不治元始中立坐與平帝外家中山衞氏交通新都侯王莽奏廢立爲庶人徙漢中立自殺二十七年國除後二歲莽白太皇太后立孝王𤣥孫之曾孫沛郡卒史音爲梁王奉孝王後莽簒國絶贊曰梁孝王雖以愛親故王膏腴之地然㑹漢家隆盛百姓殷富故能殖其貨財廣其宫室車服然亦僣矣怙親亡厭牛禍告罰卒用憂死悲夫前漢書卷四十七考證梁孝王武傳西至髙陽注蘇林曰陳留北縣○按高陽鄉聚名非縣也酈食其傳云陳留高陽人又云諸將狥地過高陽者數十人即此高陽矣大臣及爰盎等有所關說于帝○按褚先生具言其事見梁孝王世家後北獵梁山○梁山史記作良山太后廼說爲帝壹餐○史記作爲帝加壹餐梁懐王揖傳揖○按梁懐王名史記表及世家作勝而孝文本紀作揖漢書賈誼傳作勝而紀及本傳作揖李竒謂懐王必有兩名理或然也梁共王買傳十年薨○按諸侯王表作七年薨是也七十字相似傳寫誤耳買以孝景後元年嗣以建元五年薨是七年也梁平王襄傳雎陽人犴反○按此文則其人姓犴名反史記作類犴反則其人姓類犴漢書脫一字耳梁餘尚有八城○按史記作削梁八城梁餘尚有十城以地理志証之梁國統八縣則此文是也頃王無傷嗣○諸侯王表作貞王毋傷前漢書卷四十七考證"}
{"id": "KR2a0007_048", "series": "KR2a0007", "text": "唐正議大夫行秘書少監琅邪縣開國子顔師古注賈誼雒陽人也年十八以能誦詩書屬文稱於郡中河南守吳公聞其秀材召置門下甚幸愛文帝初立聞河南守吳公治平為天下第一故與李斯同邑而嘗學事焉徵以為廷尉廷尉廼言誼年少頗通諸家之書文帝召以為博士是時誼年二十餘最為少每詔令議下諸老先生未能言誼盡為之對人人各如其意所出諸生於是以為能文帝說之超遷歳中至太中大夫誼以為漢興二十餘年天下和洽宜當改正朔易服色制度定官名興禮樂廼草具其儀法色上黄數用五為官名悉更奏之文帝謙讓未皇也然諸法令所更定及列侯就國其說皆誼發之于是天子議以誼任公卿之位絳灌東陽侯馮敬之屬盡害之廼毁誼曰雒陽之人年少初學専欲擅權紛亂諸事于是天子後亦疎之不用其議以誼為長沙王太傅誼既以適去意不自得及渡湘水為賦以弔屈原屈原楚賢臣也被讒放逐作離騷賦其終篇曰已矣國亡人莫我知也遂自投江而死誼追傷之因以自諭其辭曰恭承嘉惠兮竢罪長沙仄聞屈原兮自湛汩羅造託湘流兮敬弔先生遭世罔極兮廼隕厥身烏虖哀哉兮逢時不祥鸞鳯伏竄兮鴟鴞翺翔闒茸尊顯兮讒䛕得志賢聖逆曳兮方正倒植謂隨夷溷兮謂跖蹻廉莫邪為鈍兮鈆刀為銛于嗟默默生之亡故兮斡棄周鼎寳康瓠兮騰駕罷牛驂蹇驢兮驥垂兩耳服鹽車兮章父薦屨漸不可久兮嗟若先生獨離此咎兮誶曰已矣國其莫吾知兮子獨壹鬱其誰語鳳縹縹其高逝兮夫固自引而逺去襲九淵之神龍兮沕淵潛以自珍偭蟂獺以隱處兮夫豈從蝦與蛭螾所貴聖之神德兮逺濁世而自臧使麒麟可係而羈兮豈云異夫犬羊般紛紛其離此郵兮亦夫子之故也歴九州而相其君兮何必懐此都也鳳皇翔于千仞兮覽徳煇而下之見細徳之險微兮遙增擊而去之彼尋常之汙瀆兮豈容吞舟之魚横江湖之鱣鯨兮固將制於螻螘誼為長沙傅三年有服飛入誼舍止於坐隅服似鴞不祥鳥也誼既以適居長沙長沙卑濕誼自傷悼以為壽不得長廼為賦以自廣其辭曰單閼之歳四月孟夏庚子日斜服集余舍止于坐隅貌甚閒暇異物來崪私怪其故發書占之䜟言其度曰野鳥入室主人將去問于子服余去何之吉虖告我凶言其災淹速之度語余其期服乃太息舉首奮翼口不能言請對以意萬物變化固亡休息斡流而遷或推而還形氣轉續變化而嬗沕穆亡間胡可勝言禍兮福所倚福兮禍所伏憂喜聚門吉凶同域彼吳彊大夫差以敗粤棲會稽勾踐伯世斯遊遂成卒被五刑傅說胥靡廼相武丁夫禍之與福何異紏纆命不可說孰知其極水激則旱矢激則逺萬物回薄震蕩相轉雲蒸雨降糾錯相紛大鈞播物坱圠無垠天不可與慮道不可與謀遲速有命烏識其時且夫天地為鑪造化為工隂陽為炭萬物為銅合散消息安有常則千變萬化未始有極忽然為人何足控揣化為異物又何足患小智自私賤彼貴我達人大觀物亡不可貪夫徇財列士徇名夸者死權品庶每生怵廹之徒或趨西東大人不曲意變齊同愚士繫俗僒若囚拘至人遺物獨與道俱衆人惑惑好惡積意眞人恬漠獨與道息釋智遺形超然自喪寥廓忽荒與道翺翔乗流則逝遇坎則止縱軀委命不私與已其生兮若浮其死兮若休澹虖若深淵之靚汜虖若不繫之舟不以生故自保養空而浮徳人無累知命不憂細故蔕芥何足以疑後歳餘文帝思誼徵之至入見上方受釐坐宣室上因感鬼神事而問鬼神之本誼具道所以然之故至夜半文帝前席既罷曰吾久不見賈生自以為過之今不及也廼拜誼為梁懐王太傅懐王上少子愛而好書故令誼傅之數問以得失是時匈奴彊侵邊天下初定制度疏闊諸侯王僭儗地過古制淮南濟北王皆為逆誅誼數上疏陳政事多所欲匡建其大略曰臣竊惟事埶可為痛哭者一可為流涕者二可為長太息者六若其它背理而傷道者難徧以疏舉進言者皆曰天下已安已治矣臣獨以為未也曰安且治者非愚則䛕皆非事實知治亂之體者也夫抱火厝之積薪之下而寢其上火未及燃因謂之安方今之埶何以異此本末舛逆首尾衡决國制搶攘非甚有紀胡可謂治陛下何不壹令臣得孰數之于前因陳治安之策試詳擇焉夫射獵之娛與安危之機孰急使為治勞智慮苦身體乏鍾鼓之樂勿為可也樂與今同而加之諸侯軌道兵革不動民保首領匈奴賔服四荒鄉風百姓素朴獄訟衰息大數既得則天下順治海内之氣清和咸理生為明帝没為明神名譽之羙垂於無窮禮祖有功而宗有徳使顧成之廟稱為太宗上配太祖與漢亡極建久安之埶成長治之業以承祖廟以奉六親至孝也以幸天下以育羣生至仁也立經陳紀輕重同得後可以為萬世法程雖有愚㓜不肖之嗣猶得䝉業而安至明也以陛下之明達因使少知治體者得佐下風致此非難也其具可素陳于前願幸無忽臣謹稽之天地驗之往古按之當今之務日夜念此至孰也雖使禹舜復生為陛下計亡以易此夫樹國固必相疑之埶下數被其殃上數爽其憂甚非所以安上而全下也今或親弟謀為東帝親兄之子西鄉而擊今吳又見告矣天子春秋鼎盛行義未過德澤有加焉猶尚如是况莫大諸侯權力且十此者虖然而天下少安何也大國之王㓜弱未壯漢之所置傅相方握其事數年之後諸侯之王大抵皆冠血氣方剛漢之傅相稱病而賜罷彼自丞尉以上徧置私人如此有異淮南濟北之為邪此時而欲為治安雖堯舜不治黄帝曰日中必􁦋操刀必割今命此道順而全安甚易不肯早為已廼墮骨肉之屬而抗剄之豈有異秦之季世虖夫以天子之位乘今之時因天之助尚憚以危為安以亂為治假設陛下居齊桓之處將不合諸侯而匡天下乎臣又知陛下有所必不能矣假設天下如曩時淮隂侯尚王楚黥布王淮南彭越王梁韓信王韓張敖王趙貫高為相盧綰王燕陳豨在代令此六七公者皆亡恙當是時而陛下即天子位能自安乎臣有以知陛下之不能也天下殽亂高皇帝與諸公併起非有仄室之埶以豫席之也諸公幸者廼為中涓其次廑得舍人材之不逮至遠也高皇帝以明聖威武即天子位割膏腴之地以王諸公多者百餘城少者乃三四十縣悳至渥也然其後十年之間反者九起陛下之與諸公非親角材而臣之也又非身封王之也自高皇帝不能以是一歳為安故臣知陛下之不能也然尚有可諉者曰疏臣請試言其親者假令悼惠王王齊元王王楚中子王趙幽王王淮陽共王王梁靈王王燕厲王王淮南六七貴人皆亡恙當是時陛下即位能為治虖臣又知陛下之不能也若此諸王雖名為臣實皆有布衣昆弟之心慮亡不帝制而天子自為者擅爵人赦死辠甚者或戴黄屋漢法令非行也雖行不軌如厲王者令之不肯聽召之安可致乎幸而來至法安可得加動一親戚天下圜視而起陛下之臣雖有悍如馮敬者適啓其口匕首已陷其匈矣陛下雖賢誰與領此故疏者必危親者必亂已然之效也其異姓負彊而動者漢已幸勝之矣又不易其所以然同姓襲是跡而動既有徵矣其埶盡又復然殃旤之變未知所移明帝處之尚不能以安後世將如之何屠牛坦一朝解十二牛而芒刃不頓者所排擊剝割皆衆理解也至於髖髀之所非斤則斧夫仁義恩厚人主之芒刃也權埶法制人主之斤斧也今諸侯王皆衆髖髀也釋斤斧之用而欲嬰以芒刃臣以為不缺則折胡不用之淮南濟北埶不可也臣竊跡前事大抵彊者先反淮隂王楚最彊則最先反韓信倚胡則又反貫高因趙資則又反陳豨兵精則又反彭越用梁則又反黥布用淮南則又反盧綰最弱最後反長沙廼在二萬五千戸耳功少而最完埶疏而最忠非獨性異人也亦形埶然也曩令樊酈絳灌據數十城而王今雖以殘亡可也令信越之倫列為徹侯而居雖至今存可也然則天下之大計可知已欲諸王之皆忠附則莫若令如長沙王欲臣子之勿葅醢則莫若令如樊酈等欲天下之治安莫若衆建諸侯而少其力力少則易使以義國小則亡邪心令海内之埶如身之使臂臂之使指莫不制從諸侯之君不敢有異心輻湊並進而歸命天子雖在細民且知其安故天下咸知陛下之明割地定制令齊趙楚各為若干國使悼惠王幽王元王之子孫畢以次各受祖之分地地盡而止及燕梁它國皆然其分地衆而子孫少者建以為國空而置之須其子孫生者舉使君之諸侯之地其削頗入漢者為徙其侯國及封其子孫也所以數償之一寸之地一人之衆天子亡所利焉誠以定治而已故天下咸知陛下之廉地制壹定宗室子孫莫慮不王下無倍畔之心上無誅伐之志故天下咸知陛下之仁法立而不犯令行而不逆貫高利幾之謀不生柴竒開章之計不萌細民鄉善大臣致順故天下咸知陛下之義臥赤子天下之上而安植遺腹朝委裘而天下不亂當時大治後世誦聖壹動而五業附陛下誰憚而久不為此天下之埶方病大瘇一脛之大幾如要一指之大幾如股平居不可屈信一二指搐身慮亡聊失今不治必為錮疾後雖有扁鵲不能為已病非徒瘇也又苦􁀰盭元王之子帝之從弟也今之王者從弟之子也惠王親兄子也今之王者兄子之子也親者或亡分地以安天下疏者或制大權以偪天子臣故曰非徒病瘇也又苦􁀰盭可痛哭者此病是也天下之埶方倒縣凡天子者天下之首何也上也蠻夷者天下之足何也下也今匈奴嫚娒侵掠至不敬也為天下患至亡已也而漢歳致金絮采繒以奉之夷狄徵令是主上之操也天子共貢是臣下之禮也足反居上首顧居下倒縣如此莫之能解猶為國有人乎非亶倒縣而已又類辟且病痱夫辟者一靣病痱者一方痛今西邊北邊之郡雖有長爵不輕得復五尺以上不輕得息斥候望烽燧不得臥將吏被介胄而睡臣故曰一方病矣醫能治之而上不使可為流涕者此也陛下何忍以帝皇之號為戎人諸侯埶既卑辱而旤不息長此安窮進謀者率以為是固不可解也亡具甚矣臣竊料匈奴之衆不過漢一大縣以天下之大困於一縣之衆甚為執事者羞之陛下何不試以臣為屬國之官以主匈奴行臣之計請必係單于之頸而制其命伏中行說而笞其背舉匈奴之衆唯上之令今不獵猛敵而獵田彘不搏反寇而搏畜莵翫細娛而不圖大患非所以為安也徳可逺施威可逺加而直數百里外威令不信可為流涕者此也今民賣僮者為之繡衣絲履偏諸緣内之閑中是古天子后服所以廟而不宴者也而庶人得以衣婢妾白縠之表薄紈之裏緁以偏諸美者黼繡是古天子之服今富人大賈嘉會召客者以被牆古者以奉一帝一后而節適今庶人屋壁得為帝服倡優下賤得為后飾然而天下不屈者殆未有也且帝之身自衣皁綈而富民牆屋被文繡天子之后以緣其領庶人㜸妾緣其履此臣所謂舛也夫百人作之不能衣一人欲天下亡寒胡可得也一人耕之十人聚而食之欲天下亡飢不可得也飢寒切于民之肌膚欲其亡為姦邪不可得也國已屈矣盜賊直須時耳然而獻計者曰毋動為大耳夫俗至大不敬也至亡等也至冒上也進計者猶曰毋為可為長太息者此也商君遺禮義棄仁恩并心于進取行之二歳秦俗日敗故秦人家富子壯則出分家貧子壯則出贅借父耰鉏慮有徳色母取箕箒立而誶語抱哺其子與公併倨婦姑不相說則反脣而相稽其慈子耆利不同禽獸者亡幾耳然并心而赴時猶曰蹷六國兼天下功成求得矣終不知反廉愧之節仁義之厚信并兼之法遂進取之業天下大敗衆掩寡智欺愚勇威怯壯陵衰其亂至矣是以大賢起之威震海内徳從天下曩之為秦者今轉而為漢矣然其遺風餘俗猶尚未改今世以侈靡相競而上亡制度棄禮誼捐廉耻日甚可謂月異而歳不同矣逐利不耳慮非顧行也今其甚者殺父兄矣盜者剟寢户之簾搴兩廟之器白晝大都之中剽吏而奪之金矯偽者出幾十萬石粟賦六百餘萬錢乗傳而行郡國此其亡行義之尤至者也而大臣特以簿書不報期會之間以為大故至於俗流失世壊敗因恬而不知怪慮不動于耳目以為是適然耳夫移風易俗使天下回心而鄉道類非俗吏之所能為也俗吏之所務在於刀筆筐篋而不知大體陛下又不自憂竊為陛下惜之夫立君臣等上下使父子有禮六親有紀此非天之所為人之所設也夫人之所設不為不立不植則僵不修則壊筦子曰禮義廉耻是謂四維四維不張國乃滅亡使筦子愚人也則可筦子而少知治體則是豈可不為寒心哉秦滅四維而不張故君臣乖亂六親殃戮姦人並起萬民離叛凡十三歳而社稷為虚今四維猶未備也故姦人幾幸而衆心疑惑豈如今定經制令君君臣臣上下有差父子六親各得其宜姦人亡所幾幸而羣臣衆信上不疑惑此業壹定世世常安而後有所持循矣若夫經制不定是猶度江河亡維楫中流而遇風波舩必覆矣可為長太息者此也夏為天子十有餘世而殷受之殷為天子二十餘世而周受之周為天子三十餘世而秦受之秦為天子二世而亡人性不甚相逺也何三代之君有道之長而秦無道之暴也其故可知也古之王者太子廼生固舉以禮使士負之有司齊肅端冕見之南郊見于天也過闕則下過廟則趨孝子之道也故自為赤子而教固已行矣昔者成王㓜在繦抱之中召公為太保周公為太傅太公為太師保保其身體傅傅之徳義師道之教訓此三公之職也于是為置三少皆上大夫也曰少保少傅少師是與太子宴者也故廼孩提有識三公三少固明孝仁禮義以道習之逐去邪人不使見惡行于是皆選天下之端士孝悌博聞有道術者以衛翼之使與太子居處出入故太子廼生而見正事聞正言行正道左右前後皆正人也夫習與正人居之不能毋正猶生長于齊不能不齊言也習與不正人居之不能毋不正猶生長于楚之地不能不楚言也故擇其所耆必先受業廼得嘗之擇其所樂必先有習廼得為之孔子曰少成若天性習貫如自然及太子少長知妃色則入于學學者所學之官也學禮曰帝入東學上親而貴仁則親疎有序而恩相及矣帝入南學上齒而貴信則長㓜有差而民不誣矣帝入西學上賢而貴徳則聖智在位而功不遺矣帝入北學上貴而尊爵則貴賤有等而下不隃矣帝入太學承師問道退習而考於太傅太傅罰其不則而匡其不及則徳智長而治道得矣此五學者既成于上則百姓黎民化輯于下矣及太子既冠成人免于保傅之嚴則有記過之史徹膳之宰進善之旌誹謗之木敢諫之鼓瞽史誦詩工誦箴諫大夫進謀士傳民語習與智長故切而不媿化與心成故中道若性三代之禮春朝朝日秋暮夕月所以明有敬也春秋入學坐國老執醬而親餽之所以明有孝也行以鸞和歩中采齊趣中肆夏所以明有度也其于禽獸見其生不食其死聞其聲不食其肉故逺庖厨所以長恩且明有仁也夫三代之所以長久者以其輔翼太子有此具也及秦而不然其俗固非貴辭讓也所上者告訐也固非貴禮義也所上者刑罰也使趙高傅胡亥而教之獄所習者非斬劓人則夷人之三族也故胡亥今日即位而明日射人忠諫者謂之誹謗深計者謂之妖言其視殺人若艾草菅然豈惟胡亥之性惡哉彼其所以道之者非其理故也鄙諺曰不習為吏視已成事又曰前車覆後車誡夫三代之所以長久者其已事可知也然而不能從者是不法聖智也秦世之所以亟絶者其轍跡可見也然而不避是後車又將覆也夫存亡之變治亂之機其要在是矣天下之命縣于太子太子之善在于早諭教與選左右夫心未濫而先諭教則化易成也開于道術智誼之指則教之力也若其服習積貫則左右而已夫胡粤之人生而同聲耆欲不異及其長而成俗累數譯而不能相通行有雖死而不相為者則教習然也臣故曰選左右早諭教最急夫教得而左右正則太子正矣太子正而天下定矣書曰一人有慶兆民賴之此時務也凡人之智能見已然不能見將然夫禮者禁於將然之前而法者禁於已然之後是故法之所用易見而禮之所為生難知也若夫慶賞以勸善刑罰以懲惡先王執此之政堅如金石行此之令信如四時據此之公無私如天地耳豈顧不用哉然而曰禮云禮云者貴絶惡于未萌而起教于微眇使民日遷善逺辠而不自知也孔子曰聽訟吾猶人也必也使毋訟乎為人主計者莫如先審取舍取舍之極定於内而安危之萌應於外矣安者非一日而安也危者非一日而危也皆以積漸然不可不察也人主之所積在其取舍以禮義治之者積禮義以刑罰治之者積刑罰刑罰積而民怨背禮義積而民和親故世主欲民之善同而所以使民善者或異或道之以徳教或敺之以法令道之以徳教者徳教洽而民氣樂敺之以法令者法令極而民風哀哀樂之感禍福之應也秦王之欲尊宗廟而安子孫與湯武同然而湯武廣大其徳行六七百歳而弗失秦王治天下十餘歳則大敗此亡它故矣湯武之定取舍審而秦王之定取舍不審矣夫天下大器也今人之置器置諸安處則安置諸危處則危天下之情與器亡以異在天子之所置之湯武置天下于仁義禮樂而徳澤洽禽獸草木廣裕徳被蠻貊四夷累子孫數十世此天下所共聞也秦王置天下于法令刑罰徳澤亡一有而怨毒盈于世下憎惡之如仇讐旤幾及身子孫誅絶此天下之所共見也是非其明效大驗邪人之言曰聽言之道必以其事觀之則言者莫敢妄言今或言禮誼之不如法令教化之不如刑罰人主胡不引殷周秦事以觀之也人主之尊譬如堂羣臣如陛衆庶如地故陛九級上廉逺地則堂高陛亡級廉近地則堂卑高者難攀卑者易陵理埶然也故古者聖王制為等列内有公卿大夫士外有公侯伯子男然後有官師小吏延及庶人等級分明而天子加焉故其尊不可及也里諺曰欲投䑕而忌器此善諭也鼠近于器尚憚不投恐傷其器况于貴臣之近主乎廉耻節禮以治君子故有賜死而亡戮辱是以黥劓之辠不及大夫以其離主上不逺也禮不敢齒君之路馬蹵其芻者有罰見君之几杖則起遭君之乘車則下入正門則趨君之寵臣雖或有過刑戮之辠不加其身者尊君之故也此所以為主上豫逺不敬也所以體貌大臣而厲其節也今自王侯三公之貴皆天子之所改容而禮之也古天子之所謂伯父伯舅也而今與衆庶同黥劓髠刖笞傌棄市之法然則堂不亡陛虖被戮辱者不泰迫虖廉耻不行大臣無廼握重權大官而有徒隸亡耻之心虖夫望夷之事二世見當以重法者投鼠而不忌器之習也臣聞之履雖鮮不加于枕冠雖敝不以苴履夫嘗已在貴寵之位天子改容而體貌之矣吏民嘗俯伏以敬畏之矣今而有過帝令廢之可也退之可也賜之死可也滅之可也若夫束縛之係緤之輸之司㓂編之徒官司寇小吏詈罵而榜笞之殆非所以令衆庶見也夫卑賤者習知尊貴者之一旦吾亦廼可以加此也非所以習天下也非尊尊貴貴之化也夫天子之所嘗敬衆庶之所嘗寵死而死耳賤人安宜得如此而頓辱之哉豫讓事中行之君智伯伐而滅之移事智伯及趙滅智伯豫讓釁靣吞炭必報襄子五起而不中人問豫子豫子曰中行衆人畜我我故衆人事之智伯國士遇我我故國士報之故此一豫讓也反君事讐行若狗彘已而抗節致忠行出虖列士人主使然也故主上遇其大臣如遇犬馬彼將犬馬自為也如遇官徒彼將官徒自為也頑頓亡耻奊詬亡節廉耻不立且不自好茍若而可故見利則逝見便則奪主上有敗則因而挻之矣主上有患則吾茍免而已立而觀之耳有便吾身者則欺賣而利之耳人主將何便于此羣下至衆而主上至少也所託財器職業者粹于羣下也俱亡耻俱茍妄則主上最病故古者禮不及庶人刑不至大夫所以厲寵臣之節也古者大臣有坐不廉而廢者不謂不廉曰簠簋不飾坐汙穢淫亂男女亡别者不曰汙穢曰帷薄不脩坐罷軟不勝任者不謂罷軟曰下官不職故貴大臣定有其辠矣猶未斥然正以謼之也尚遷就而為之諱也故其在大譴大何之域者聞譴何則白冠氂纓盤水加劒造請室而請辠耳上不執縛係引而行也其有中罪者聞命而自弛上不使人頸盭而加也其有大辠者聞命則北面再拜跪而自裁上不使捽抑而刑之也曰子大夫自有過耳吾遇子有禮矣遇之有禮故羣臣自憙嬰以廉耻故人矜節行上設廉耻禮義以遇其臣而臣不以節行報其上者則非人類也故化成俗定則為人臣者主耳忘身國耳忘家公耳忘私利不茍就害不茍去唯義所在上之化也故父兄之臣誠死宗廟法度之臣誠死社稷輔翼之臣誠死君上守圄扞敵之臣誠死城郭封疆故曰聖人有金城者比物比志也彼且為我死故吾得與之俱生彼且為我亡故吾得與之俱存夫將為我危故吾得與之皆安顧行而忘利守節而仗義故可以託不御之權可以寄六尺之孤此厲廉耻行禮誼之所致也主上何喪焉此之不為而顧彼之久行故曰可為長太息者此也是時丞相絳侯周勃免就國人有告勃謀反逮繫長安獄治卒亡事復爵邑故賈誼以此譏上上深納其言養臣下有節是後大臣有罪皆自殺不受刑至武帝時稍復入獄自甯成始初文帝以代王入即位後分代為兩國立皇子武為代王參為太原王小子勝則梁王矣後又徙代王武為淮陽王而太原王參為代王盡得故地居數年梁王勝死亡子誼復上疏曰陛下即不定制如今之埶不過一傳再傳諸侯猶且人恣而不制豪植而大強漢法不得行矣陛下所以為蕃扞及皇太子之所恃者唯淮陽代二國耳代北邊匈奴與强敵為鄰能自完則足矣而淮陽之比大諸侯厪如黑子之著面適足以餌大國耳不足以有所禁禦方今制在陛下制國而令子適足以為餌豈可謂工哉人主之行異布衣布衣者飾小行競小廉以自託于鄉黨人主唯天下安社稷固不耳高皇帝𤓰分天下以王功臣反者如蝟毛而起以為不可故蔪去不義諸侯而虚其國擇良日立諸子雒陽上東門之外畢以為王而天下安故大人者不牽小行以成大功今淮南地逺者或數千里越兩諸侯而縣屬於漢其吏民繇役往來長安者自悉而補中道衣敝錢用諸費稱此其苦屬漢而欲得王至甚逋逃而歸諸侯者已不少矣其埶不可久臣之愚計願舉淮南地以益淮陽而為梁王立後割淮陽北邊二三列城與東郡以益梁不可者可徙代王而都雎陽梁起于新郪以北著之河淮陽包陳以南揵之江則大諸侯之有異心者破膽而不敢謀梁足以扞齊趙淮陽足以禁吳楚陛下髙枕終亡山東之憂矣此二世之利也當今恬然適遇諸侯之皆少數歳之後陛下且見之矣夫秦日夜苦心勞力以除六國之禍今陛下力制天下頤指如意高拱以成六國之旤難以言智茍身亡事畜亂宿旤熟視而不定萬年之後傳之老母弱子將使不寧不可謂仁臣聞聖主言問其臣而不自造事故使人臣得畢其愚忠唯陛下財幸文帝于是從誼計廼徙淮陽王武為梁王北界泰山西至高陽得大縣四十餘城徙城陽王喜為淮南王撫其民時又封淮南厲王四子皆為列侯誼知上必將復王之也上疏諫曰竊恐陛下接王淮南諸子曾不與如臣者孰計之也淮南王之悖逆亡道天下孰不知其辠陛下幸而赦遷之自疾而死天下孰以王死之不當今奉尊罪人之子適足以負謗于天下耳此人少壯豈能忘其父哉白公勝所為父報仇者大父與伯父叔父也白公為亂非欲取國代主也發忿快志剡手以衝仇人之匈固為俱靡而已淮南雖小黥布常用之矣漢存特幸耳夫擅仇人足以危漢之資于策不便雖割而為四四子一心也予之衆積之財此非有子胥白公報于廣都之中即疑有剸諸荆軻起于兩柱之間所謂假賊兵為虎翼者也願陛下少留計梁王勝墜馬死誼自傷為傅無狀常哭泣後歳餘亦死賈生之死年三十三矣後四歳齊文王薨亡子文帝思賈生之言廼分齊為六國盡立悼惠王子六人為王又遷淮南王喜于城陽而分淮南為三國盡立厲王三子以王之後十年文帝崩景帝立三年而吳楚趙與四齊王合從舉兵西鄉京師梁王扞之卒破七國至武帝時淮南厲王子為王者兩國亦反誅孝武初立舉賈生之孫二人至郡守賈嘉最好學世其家贊曰劉向稱賈誼言三代與秦治亂之意其論甚美通達國體雖古之伊管未能逺過也使時見用功化必盛為庸臣所害甚可悼痛追觀孝文𤣥默躬行以移風俗誼之所陳略施行矣及欲改定制度以漢為土德色上黄數用五及欲試屬國施五餌三表以係單于其術固以疏矣誼亦天年早終雖不至公卿未為不遇也凡所著述五十八篇掇其切于世事者著于傅云前漢書卷四十八考證賈誼傳謂隨夷溷兮謂跖蹻廉○按史記作世謂隨夷溷兮謂盜跖廉文選作謂隨夷為溷兮謂跖蹻為廉其他字句俱有同異今但據本書校正誶曰○按史記作訊曰文選從之又如偭蟂獺史記作彌融爚遥增撃而去之史記作搖增翮文選作遙矰繳服似鴞○按史記云楚人命鴞曰服是一物二名漢書云似鴞則二物矣單閼之嵗四月孟夏○按史記作單閼之嵗兮以下凡起句俱有兮字此班氏所刪也又按文選注文帝六年嵗在丁卯是時匈奴强云云○按自此以下並漢書所詮叙也史記賈生與屈原同傳于經國之才救時之論㮣未及錄故特詳補之其治安策及上書並賈子新書文刪節以入傳可為流涕者二○王應麟曰其一謂匈奴有可制之策而不用也其二論足食勸農班氏不載于傳而載之食貨志可為長太息者六○王應麟曰新書言庶人上僭班氏取為太息之一秦俗經制二篇不以為太息而班氏取為太息之二諭教太子是為太息之三體貌大臣是為太息之四又等齊篇論名分不正又銅布篇論收銅鑄錢此二者皆太息之說班氏削等齊篇不取而載銅布篇于食貨志故六太息止載三篇夫樹國固必相疑之埶注鄭氏臣瓚云云師古曰鄭說是也○按如鄭說則本文固字應倒在必字之下于義不順如瓚說則樹國固當一讀于義甚長師古取鄭說似誤上數爽其憂○顧炎武曰謂秦之所憂在孤立而漢之所憂在諸侯漢初之所憂在異姓而今之所憂在同姓貫高利幾之謀不生○按利幾事見高紀幾本楚將降而封于潁川疑懼遂反高帝撃破之陛下何不試以臣為屬國之官○眞德秀曰此文下新書言三表五餌而史削之又威令不信可為流涕者此也下新書言天子之相號為丞相諸侯之臣號為丞相云云是臣主非有相臨之分尊卑之經也可為長太息者此也而史削之擇良日立諸子雒陽上東門之外注師古曰諸侯國皆在關東云云○按諸侯並在關東固不必言此文謂雒陽上東門也考高紀帝雖自雒陽入都關中而六年封子肥齊王七年立子如意代王九年徙王趙十一年立子恒代王子恢梁王子友淮陽王帝實在雒陽行封册也惟立子長淮南王十二年立子建燕王則帝在長安耳賈生從其最多者言之雒陽亦有上東門與長安門同名以地勢言之燕趙代在雒陽東北齊梁在其東吳楚淮南則在其東南也前漢書卷四十八考證"}
{"id": "KR2a0007_049", "series": "KR2a0007", "text": "唐正議大夫行祕書少監琅邪縣開國子顔師古注爰盎字絲其父楚人也故爲羣盗徙安陵高后時盎爲呂禄舍人孝文即位盎兄噲任盎爲郎中絳侯爲丞相朝罷趨出意得甚上禮之恭常目送之盎進曰丞相何如人也上曰社稷臣盎曰絳侯所謂功臣非社稷臣社稷臣主在與在主亡與亡方呂后時諸呂用事擅相王劉氏不絶如帶是時絳侯爲太尉本兵柄弗能正呂后崩大臣相與共誅諸呂太尉主兵適會其成功所謂功臣非社稷臣丞相如有驕主色陛下謙譲臣主失禮竊為陛下弗取也後朝上益莊丞相益畏已而絳侯望盎曰吾與汝兄善今兒廼毁我盎遂不謝及絳侯就國人上書告以為反徴繋請室諸公莫敢為言唯盎眀絳侯無罪絳侯得釋盎頗有力絳侯廼大與盎結交淮南厲王朝殺辟陽侯居處驕甚盎諫曰諸侯太驕必生患可適削地上弗許淮南王益横謀反發覺上徴淮南王遷之蜀檻車傳送盎時為中郎将諫曰陛下素驕之弗稍禁以至此今又暴摧折之淮南王為人剛有如遇霜露行道死陛下竟為以天下大弗能容有殺弟名奈何上不聽遂行之淮南王至雍病死聞上輟食哭甚哀盎入頓首請辠上曰以不用公言至此盎曰上自寛此往事豈可悔哉且陛下有高世行三此不足以毁名上曰吾高世三者何事盎曰陛下居代時太后嘗病三年陛下不交睫解衣湯藥非陛下口所嘗弗進夫曾參以布衣猶難之今陛下親以王者脩之過曾參逺矣諸呂用事大臣顓制然陛下從代乗六乗傳馳不測淵雖賁育之勇不及陛下陛下至代邸西鄉譲天子者三南鄉譲天子者再夫許由一譲陛下五以天下譲過許由四矣且陛下遷淮南王欲以苦其志使改過有司宿衞不謹故病死於是上廼解盎繇此名重朝廷盎常引大體忼慨宦者趙談以數幸常害盎盎患之盎兄子種為常侍騎諫盎曰君衆辱之後雖惡君上不復信於是上朝東宮趙談驂乗盎伏車前曰臣聞天子所與共六尺輿者皆天下豪英今漢雖乏人陛下獨奈何與刀鋸之餘共載於是上笑下趙談談泣下車上從覇陵上欲西馳下峻阪盎㩜轡上曰將軍怯邪盎言曰臣聞千金之子不埀堂百金之子不騎衡聖主不乗危不徼幸今陛下騁六飛馳不測山有如馬驚車敗陛下縱自輕奈高廟太后何上乃止上幸上林皇后愼夫人從其在禁中常同坐及坐郎署長布席盎引郤愼夫人坐愼夫人怒不肯坐上亦怒起盎因前說曰臣聞尊卑有序則上下和今陛下既以立后愼夫人廼妾妾主豈可以同坐哉且陛下幸之則厚賜之陛下所以為愼夫人適所以禍之也獨不見人豕乎於是上廼說入語愼夫人愼夫人賜盎金五十斤然盎亦以數直諌不得乆居中調為隴西都尉仁愛士卒士卒皆爭為死遷齊相徙為呉相辭行種謂盎曰吳王驕日乆國多姦今絲欲刻治彼不上書告君則利劒刺君矣南方卑溼絲能日飲亡何說王母反而已如此幸得脱盎用種之計呉王厚遇盎盎告歸道逢丞相申屠嘉下車拜謁丞相從車上謝盎還媿其吏乃之丞相舍上謁求見丞相丞相良久乃見因跪曰願請間丞相曰使君所言公事之曹與長史掾議之吾且奏之則私吾不受私語盎即起說曰君為相自度孰與陳平絳侯丞相曰不如盎曰善君自謂弗如夫陳平絳侯輔翼髙帝定天下為将相而誅諸呂存劉氏君廼為材官蹶張遷為隊帥積功至淮陽守非有竒計攻城野戰之功且陛下從代來每朝郎官者上書疏未嘗不止輦受其言不可用置之言可采未嘗不稱善何也欲以致天下賢英士大夫日聞所不聞以益聖而君自閉箝天下之口而日益愚夫以聖主責愚相君受禍不久矣丞相乃再拜曰嘉鄙人廼不知将軍幸教引與入坐為上客盎素不好鼂錯錯所居坐盎輙避盎所居坐錯亦避兩人未嘗同堂語及孝景即位鼂錯為御史大夫使吏案盎受呉王財物抵辠詔赦以為庻人呉楚反聞錯謂丞史曰爰盎多受呉王金錢專為蔽匿言不反今果反欲請治盎宜知其計謀丞史曰事未發治之有絶今兵西向治之何益且盎不宜有謀錯猶與未決人有告盎盎恐夜見竇嬰為言呉所以反願至前口對狀嬰入言上廼召盎盎入見竟言呉所以反獨急斬錯以謝呉呉可罷上拜盎為泰常竇嬰為大将軍兩人素相善是時諸陵長安中賢大夫爭附兩人車騎隨者日數百乗及鼂錯已誅盎以泰常使呉呉王欲使将不肯欲殺之使一都尉以五百人圍守盎軍中初盎為吳相時從史盜私盎侍兒盎知之弗泄遇之如故人有告從史君知女與侍者通廼亡去盎驅自追之遂以侍者賜之復為從史及盎使呉見守從史適在守盎校為司馬廼悉以其装齎買二石醇醪會天寒士卒飢渴飲醉西南陬卒卒皆臥司馬夜引盎起曰君可以去矣呉王期旦日斬君盎弗信曰何為者司馬曰臣故為君從史盜侍兒者也盎乃驚謝曰公幸有親吾不足絫公司馬曰君弟去臣亦且亡辟吾親君何患迺以刀決帳道從醉卒直出司馬與分背盎解節旄懐之屐歩行七十里眀見梁騎馳去遂歸報呉楚已破上更以元王子平陸侯禮為楚王以盎為楚相嘗上書不用盎病免家居與閭里浮湛相隨行鬭雞走狗雒陽劇孟嘗過盎盎善待之安陵富人有謂盎曰吾聞劇孟博徒将軍何自通之盎曰劇孟雖博徒然母死客送喪車千餘乗此亦有過人者且緩急人所有夫一旦叩門不以親為解不以在亡為辭天下所望者獨季心劇孟今公陽從數騎一旦有緩急寧足恃乎遂罵富人弗與通諸公聞之皆多盎盎雖居家景帝時時使人問籌䇿梁王欲求為嗣盎進說其後語塞梁王以此怨盎使人刺盎刺者至闗中問盎稱之皆不容口迺見盎曰臣受梁王金刺君君長者不忍刺君然後刺者十餘曹備之盎心不樂家多怪廼之棓生所問占還梁刺客後曹果遮刺殺盎安陵郭門外鼂錯潁川人也學申商刑名於軹張恢生所與雒陽宋孟及劉帶同師以文學為太常掌故錯為人陗直刻深孝文時天下亡治尚書者獨聞齊有伏生故秦博士治尚書年九十餘老不可徴廼詔太常使人受之太常遣錯受尚書伏生所還因上書稱說詔以為太子舍人門大夫遷博士又上書言人主所以尊顯功名揚於萬世之後者以知術數也故人主知所以臨制臣下而治其衆則羣臣畏服矣知所以聽言受事則不欺蔽矣知所以安利萬民則海内必從矣知所以忠孝事上則臣子之行備矣此四者臣竊為皇太子急之人臣之議或曰皇太子亡以知事為也臣之愚誠以為不然竊觀上世之君不能奉其宗廟而刼殺於其臣者皆不知術數者也皇太子所讀書多矣而未深知術數者不問書說也夫多誦而不知其說所謂勞苦而不為功臣竊觀皇太子材智髙竒馭射伎蓺過人絶逺然於術數未有所守者以陛下為心也竊願陛下幸擇聖人之術可用今世者以賜皇太子因時使太子陳明於前唯陛下裁察上善之於是拜錯為太子家令以其辯得幸太子太子家號曰智嚢是時匈奴彊數寇邊上發兵以禦之錯上言兵事曰臣聞漢興以來胡虜數入邊地小入則小利大入則大利髙后時再入隴西攻城屠邑敺畧畜産其後復入隴西殺吏卒大寇盜竊聞戰勝之威民氣百倍敗兵之卒没世不復自髙后以來隴西三困於匈奴矣民氣破傷亡有勝意今茲隴西之吏頼社稷之神靈奉陛下之明詔和輯士卒底厲其節起破傷之民以當乗勝之匈奴用少撃衆殺一王敗其衆而法曰大有利非隴西之民有勇怯廼将吏之制巧拙異也故兵法曰有必勝之将無必勝之民繇此觀之安邊境立功名在於良将不可不擇也臣又聞用兵臨戰合刃之急者三一曰得地形二曰卒服習三曰噐用利兵法曰丈五之溝漸車之水山林積石經川丘阜屮木所在此歩兵之地也車騎二不當一土山丘陵曼衍相屬平原廣野此車騎之地歩兵十不當一平陵相逺川谷居閒仰髙臨下此弓弩之地也短兵百不當一兩陳相近平地淺屮可前可後此長㦸之地也劒楯三不當一萑葦竹蕭􁁈木蒙蘢支葉茂接此矛鋋之地也長㦸二不當一曲道相伏險阸相薄此劒楯之地也弓弩三不當一士不選練卒不服習起居不精動靜不集趨利弗及避難不畢前擊後解與金鼓之音相失此不習勒卒之過也百不當十兵不完利與空手同甲不堅密與袒裼同弩不可以及遠與短兵同射不能中與亡矢同中不能入與亡鏃同此将不省兵之禍也五不當一故兵法曰器械不利以其卒予敵也卒不可用以其將與敵也將不知兵以其主予敵也君不擇将以其國予敵也四者兵之至要也臣又聞小大異形彊弱異埶險易異備夫卑身以事彊小國之形也合小以攻大敵國之形也以蠻夷攻蠻夷中國之形也今匈奴地形技蓺與中國異上下山阪出入溪澗中國之馬弗與也險道傾仄且馳且射中國之騎弗與也風雨罷勞飢渴不困中國之人弗與也此匈奴之長技也若夫平原易地輕車突騎則匈奴之衆易撓亂也勁弩長㦸射疏及逺則匈奴之弓弗能格也堅甲利刃長短相雜遊弩徃來什伍俱前則匈奴之兵弗能當也材官騶發矢道同的則匈奴之革笥木薦弗能支也下馬地鬭劒㦸相接去就相薄則匈奴之足弗能給也此中國之長技也以此觀之匈奴之長技三中國之長技五陛下又興數十萬之衆以誅數萬之匈奴衆寡之計以一擊十之術也雖然兵凶器戰危事也以大為小以彊為弱在俛卬之間耳夫以人之死爭勝跌而不振則悔之亡及也帝王之道出於萬全今降胡義渠蠻夷之屬來歸誼者其衆數千飲食長技與匈奴同可賜之堅甲絮衣勁弓利矢益以邊郡之良騎令明将能知其習俗和輯其心者以陛下之明約将之即有險阻以此當之平地通道則以輕車材官制之兩軍相為表裏各用其長技衡加之以衆此萬全之術也傳曰狂夫之言而明主擇焉臣錯愚陋昧死上狂言唯陛下財擇文帝嘉之乃賜錯璽書寵荅焉曰皇帝問太子家令上書言兵體三章聞之書言狂夫之言而明主擇焉今則不然言者不狂而擇者不明國之大患故在於此使夫不明擇於不狂是以萬聽而萬不當也錯復言守邉備塞勸農立本當世急務二事曰臣聞秦時北攻胡貉築塞河上南攻揚粤置戍卒焉其起兵而攻胡粤者非以衞邉地而救民死也貪戾而欲廣大也故功未立而天下亂且夫起兵而不知其埶戰則為人禽屯則卒積死夫胡貉之地積隂之處也木皮三寸氷厚六尺食肉而飲酪其人宻理鳥獸毳毛其性能寒揚粤之地少隂多陽其人疏理鳥獸希毛其性能暑秦之戍卒不能其水土戍者死於邊輸者僨於道秦民見行如徃棄市因以讁發之名曰讁戍先發吏有讁及贅婿賈人後以嘗有市籍者又後以大父母父母嘗有市籍者後入閭取其左發之不順行者深恐有背畔之心凡民守戰至死而不降北者以計為之也故戰勝守固則有拜爵之賞攻城屠邑則得其財鹵以富家室故能使其衆蒙矢石赴湯火視死如生今秦之發卒也有萬死之害而亡銖兩之報死事之後不得一算之復天下明知禍烈及已也陳勝行戍至於大澤為天下先倡天下從之如流水者秦以威劫而行之之敝也胡人衣食之業不著於地其埶易以擾亂邉竟何以明之胡人食肉飲酪衣皮毛非有城郭田宅之歸居如飛鳥走獸於廣壄羙草甘水則止草盡水竭則移以是觀之往來轉徙時至時去此胡人之生業而中國之所以離南畮也今使胡人數處轉牧行獵於塞下或當燕代或當上郡北地隴西以猴備塞之卒卒少則入陛下不救則邉民絶望而有降敵之心救之少發則不足多發遠縣纔至則胡又已去聚而不罷為費甚大罷之則胡復入如此連年則中國貧苦而民不安矣陛下幸憂邉境遣将吏發卒以治塞甚大恵也然令逺方之卒守塞一歲而更不知胡人之能不如選常居者家室田作且以備之以便為之髙城深塹具藺石布渠荅復為一城其内城閒百五十歩要害之處通川之道調立城邑母下千家為中周虎落先為室屋具田器廼募辠人及免徒復作令居之不足募以丁奴婢贖辠及輸奴婢欲以拜爵者不足廼募民之欲往者皆賜髙爵復其家予冬夏衣廪食能自給而止郡縣之民得買其爵以自増至卿其亡夫若妻者縣官買予之人情非有匹敵不能久安其處塞下之民禄利不厚不可使久居危難之地胡人入驅而能止其所驅者以其半予之縣官為贖其民如是則邑里相救助赴胡不避死非以徳上也欲全親戚而利其財也此與東方之戍卒不習地埶而心畏胡者功相萬也以陛下之時徙民實邊使逺方亡屯戍之事塞下之民父子相保亡係虜之患利施後世名稱聖明其與秦之行怨民相去逺矣上從其言募民徙塞下錯復言陛下幸募民相徙以實塞下使屯戍之事益省輸将之費益寡甚大恵也下吏誠能稱厚恵奉明法存恤所徙之老弱善遇其壮士和輯其心而勿侵刻使先至者安樂而不思故鄉則貧民相募而勸往矣臣聞古之徙逺方以實廣虛也相其隂陽之和嘗其水泉之味審其土地之宜觀其屮木之饒然後營邑立城製里割宅通田作之道正阡陌之界先為築室家有一堂二内門户之閉置器物焉民至有所居作有所用此民所以輕去故鄉而勸之新邑也為置醫巫以救疾病以脩祭祀男女有昬生死相䘏墳墓相從種樹畜長室屋完安此所以使民樂其處而有長居之心也臣又聞古之制邉縣以備敵也使五家為伍伍有長十長一里里有假士四里一連連有假五百十連一邑邑有假候皆擇其邑之賢材有護習地形知民心者居則習民於射法出則教民於應敵故卒伍成於内則軍正定於外服習以成勿令遷徙幼則同遊長則共事夜戰聲相知則足以相救晝戰目相見則足以相識驩愛之心足以相死如此而勸以厚賞威以重罰則前死不還踵矣所徙之民非壮有材力但費衣糧不可用也雖有材力不得良吏猶亡功也陛下絶匈奴不與和親臣竊意其冬來南也壹大治則終身創矣欲立威者始於折膠來而不能困使得氣去後未易服也愚臣亡識唯陛下財察後詔有司舉賢良文學士錯在選中上親䇿詔之曰惟十有五年九月壬子皇帝曰昔者大禹勤求賢士施及方外四極之内舟車所至人迹所及靡不聞命以輔其不逮近者獻其明逺者通厥聰比善戮力以翼天子是以大禹能亡失德夏以長楙高皇帝親除大害去亂從並建豪英以為官師為諫爭輔天子之闕而翼戴漢宗也頼天之靈宗廟之福方内以安澤及四夷今朕獲執天下之正以承宗廟之祀朕旣不徳又不敏明弗能燭而智不能治此大夫之所著聞也故詔有司諸侯王三公九卿及主郡吏各帥其志以選賢良明於國家之大體通於人事之終始及能直言極諫者各有人數将以匡朕之不逮二三大夫之行當此三道朕甚嘉之故登大夫於朝親諭朕志大夫其上三道之要及永惟朕之不徳吏之不平政之不宣民之不寜四者之闕悉陳其志毋有所隠上以薦先帝之宗廟下以興愚民之休利著之於篇朕親覽焉觀大夫所以佐朕至與不至書之周之宻之重之閉之興自朕躬大夫其正論毋枉執事烏虖戒之二三大夫其帥志毋怠錯對曰平陽侯臣窋汝隂侯臣竈潁隂侯臣何廷尉臣宜昌隴西太守臣昆邪所選賢良太子家令臣錯昧死再拜言臣竊聞古之賢主莫不求賢以為輔翼故黄帝得力牧而為五帝先大禹得咎繇而為三王祖齊桓得筦子而為五伯長今陛下講於大禹及高皇帝之建豪英也退託於不明以求賢良譲之至也臣竊觀上世之傳若高皇帝之建功業陛下之徳厚而得賢佐皆有司之所覽刻於玉版藏於金匱歴之春秋紀之後世為帝者祖宗與天地相終今臣窋等廼以臣錯充賦甚不稱明詔求賢之意臣錯􁁈茅臣亡識知昧死上愚對曰詔䇿曰明於國家大體愚臣竊以古之五帝明之臣聞五帝神聖其臣莫能及故自親事處于法宮之中明堂之上動静上配天下順地中得人故衆生之類亡不覆也根著之徒亡不載也燭以光明無偏異也德上及飛鳥下至水蟲草木諸産皆被其澤然後隂陽調四時節日月光風雨時膏露降五穀熟祅孽㓕賊氣息民不疾疫河出圖洛出書神龍至鳯鳥翔徳澤滿天下靈光施四海此謂配天地治國大體之功也詔䇿曰通於人事終始愚臣竊以古之三王明之臣聞三王臣主俱賢故合謀相輔計安天下莫不本於人情人情莫不欲夀三王生而不傷也人情莫不欲富三王厚而不困也人情莫不欲安三王扶而不危也人情莫不欲逸三王節其力而不盡也其為法令也合於人情而後行之其動衆使民也本於人事然後為之取人以已内恕及人情之所惡不以彊人情之所欲不以禁民是以天下樂其政歸其德望之若父母從之若流水百姓和親國家安寜名位不失施及後世此明於人情終始之功也詔䇿曰直言極諫愚臣竊以五伯之臣明之臣聞五伯不及其臣故屬之以國任之以事五伯之佐之為人臣也察身而不敢誣奉法令不容私盡心力不敢矜遭患難不避死見賢不居其上受禄不過其量不以亡能居尊顯之位自行若此可謂方正之士矣其立法也非以苦民傷衆而為之機陷也以之興利除害尊主安民而救暴亂也其行賞也非虚取民財妄予人也以勸天下之忠孝而明其功也故功多者賞厚功少者賞薄如此歛民財以顧其功而民不恨者知與而安已也其行罰也非以忿怒妄誅而從暴心也以禁天下不忠不孝而害國者也故辠大者罰重辠小者罰輕如此民雖伏罪至死而不怨者知罪罰之至自取之也立法若此可謂平正之吏矣法之逆者請而更之不以傷民主行之暴者逆而復之不以傷國救主之失補主之過揚主之羙明主之功使主内亡邪辟之行外亡騫汙之名事君若此可謂直言極諌之士矣此五伯之所以徳匡天下威正諸侯功業甚羙名聲章明舉天下之賢主五伯與焉此身不及其臣而使得直言極諫補其不逮之功也今陛下人民之衆威武之重德恵之厚令行禁止之埶萬萬於五伯而賜愚臣䇿曰匡朕之不逮愚臣何足以識陛下之高明而奉承之詔䇿曰吏之不平政之不宣民之不寜愚臣竊以秦事明之臣聞秦始并天下之時其主不及三王而臣不及其佐然功力不遲者何也地形便山川利財用足民利戰其所與並者六國六國者臣主皆不肖謀不輯民不用故當此之時秦最富彊夫國富彊而鄰國亂者帝王之資也故秦能兼六國立為天子當此之時三王之功不能進焉及其末塗之衰也任不肖而信讒賊宮室過度耆慾亡極民力罷盡賦歛不節矜奮自賢羣臣恐諛驕溢縱恣不顧患禍妄賞以隨喜意妄誅以快怒心法令煩憯刑罰暴酷輕絶人命身自射殺天下寒心莫安其處姦邪之吏乗其亂法以成其威獄官主斷生殺自恣上下瓦解各自為制秦始亂之時吏之所先侵者貧人賤民也至其中節所侵者富人吏家也及其末塗所侵者宗室大臣也是故親疏皆危外内咸怨離散逋逃人有走心陳勝先倡天下大潰絶祀亡世為異姓福此吏不平政不宣民不寜之禍也今陛下配天象地覆露萬民絶秦之迹除其亂法躬親本事廢去滛末除苛解嬈寛大愛人肉刑不用辠人亡帑非謗不治鑄錢者除通闗去塞不孽諸侯賔禮長老愛䘏少孤辠人有期後宮出嫁尊賜孝悌農民不租明詔軍師愛士大夫求進方正廢退姦邪除去陰刑害民者誅憂勞百姓列侯就都親耕節用視民不奢所為天下興利除害變法易故以安海内者大功數十皆上世之所難及陛下行之道純徳厚元元之民幸矣詔䇿曰永惟朕之不徳愚臣不足以當之詔䇿曰悉陳其志毋有所隠愚臣竊以五帝之賢臣明之臣聞五帝其臣莫能及則自親之三王臣主俱賢則共憂之五伯不及其臣則任使之此所以神明不遺而賢聖不廢也故各當其世而立功德焉傳曰往者不可及來者猶可待能明其世者謂之天子此之謂也竊聞戰不勝者易其地民貧窮者變其業今以陛下神明徳厚資財不下五帝臨制天下至今十有六年民不益富盗賊不衰邉竟未安其所以然意者陛下未之躬親而待羣臣也今執事之臣皆天下之選已然莫能望陛下清光譬之猶五帝之佐也陛下不自躬親而待不望清光之臣臣竊恐神明之遺也日損一日歲亡一歲日月益暮盛德不及究於天下以傳萬世愚臣不自度量竊為陛下惜之昧死上狂惑屮茅之愚臣言唯陛下財擇時賈誼已死對䇿者百餘人唯錯為高第繇是遷中大夫錯又言宜削諸侯事及法令可更定者書凡三十篇孝文雖不盡聽然竒其材當是時太子善錯計䇿爰盎諸大功臣多不好錯景帝即位以錯為内史錯數請間言事輙聽幸傾九卿法令多所更定丞相申屠嘉心弗便力未有以傷内史府居太上廟堧中門東出不便錯廼穿門南出鑿廟堧垣丞相大怒欲因此過為奏請誅錯錯聞之即請閒為上言之丞相奏事因言錯擅鑿廟垣為門請下廷尉誅上曰此非廟垣迺堧中垣不致於法丞相謝罷朝因怒謂長史曰吾當先斬以聞迺先請固誤丞相遂發病死錯以此愈貴遷為御史大夫請諸侯之罪過削其支郡奏上上令公卿列侯宗室雜議莫敢難獨竇嬰爭之繇此與錯有隙錯所更令三十章諸侯讙譁錯父聞之從潁川來謂錯曰上初即位公為政用事侵削諸侯疏人骨肉口譲多怨公何為也錯曰固也不如此天子不尊宗廟不安父曰劉氏安矣而鼂氏危吾去公歸矣遂飲藥死曰吾不忍見禍逮身後十餘日呉楚七國俱反以誅錯為名上與錯議出軍事錯欲令上自将兵而身居守會竇嬰言爰盎詔召入見上方與錯調兵食上問盎曰君嘗為呉相知呉臣田禄伯為人虖今呉楚反於公意何如對曰不足憂也今破矣上曰呉王即山鑄錢煑海為鹽誘天下豪桀白頭舉事此其計不百全豈發虖何以言其無能為也盎對曰呉銅鹽之利則有之安得豪桀而誘之誠令呉得豪桀亦且輔而為誼不反矣呉所誘皆亡頼子弟亡命鑄錢姦人故相誘以亂錯曰盎䇿之善上問曰計安出盎對曰願屏左右上屏人獨錯在盎曰臣所言人臣不得知廼屏錯錯趨避東箱甚恨上卒問盎對曰呉楚相遺書言髙皇帝王子弟各有分地今賊臣鼂錯擅適諸侯削奪之地以故反名為西共誅錯復故地而罷方今計獨有斬錯發使赦呉楚七國復其故地則兵可毋血刃而俱罷於是上黙然良久曰顧誠何如吾不愛一人謝天下盎曰愚計出此唯上孰計之迺拜盎為泰常宻装治行後十餘日丞相青翟中尉嘉廷尉敺劾奏錯曰呉王反逆亡道欲危宗廟天下所當共誅今御史大夫錯議曰兵數百萬獨屬羣臣不可信陛下不如自出臨兵使錯居守徐僮之旁呉所未下者可以予呉錯不稱陛下徳信欲疏羣臣百姓又欲以城邑予呉亡臣子禮大逆無道錯當要斬父母妻子同産無少長皆棄市臣請論如法制曰可錯殊不知迺使中尉召錯紿載行市錯衣朝衣斬東市錯已死謁者僕射鄧公為校尉撃呉楚為将還上書言軍事見上上問曰道軍所來聞鼂錯死呉楚罷不鄧公曰呉為反數十嵗矣發怒削地以誅錯為名其意不在錯也且臣恐天下之士拑口不敢復言矣上曰何哉鄧公曰夫鼂錯患諸侯彊大不可制故請削之以尊京師萬世之利也計畫始行卒受大戮内杜忠臣之口外為諸侯報仇臣竊為陛下不取也於是景帝喟然長息曰公言善吾亦恨之迺拜鄧公為城陽中尉鄧公成固人也多竒計建元年中上招賢良公卿言鄧先鄧先時免起家為九卿一年復謝病免歸其子章以脩黄老言顯諸公閒贊曰爰盎雖不好學亦善傅會仁心為質引義忼慨遭孝文初立資適逢世時已變易及呉壹說果於用辯身亦不遂鼂錯銳於為國逺慮而不見身害其父睹之經於溝瀆亡益救敗不如趙母指括以全其宗悲夫錯雖不終世哀其忠故論其施行之語著于篇前漢書卷四十九考證爰盎傳爰盎○史記作袁按爰與袁轅通史游急就章云爰展世師古注曰陳申公後世孫爰諸生爰濤塗因而命氏其後或為轅字又作袁字本一族也按爰濤塗左傳作轅公穀作袁袁盎史記作袁漢書作爰實係通用任盎為郎中○郎中史記作中郎是時絳侯為太尉本兵柄○史記作主兵柄今絲欲刻治○按從子呼叔父字僅見此文史記作茍欲劾治下文絲能日飲史記作君能日飲似為得之盎入見竟言呉所以反云云○按此文刪去史記鼂錯在前一叚以詳序于錯傳中也鼂錯傳及劉帶同師○劉帶史記作劉禮為太常掌故注應劭曰掌故六百石○林駉曰史記注應劭曰掌故百石此注六字衍文也勁弩長㦸射疏及逺○劉奉世曰長㦸恐訛○胡三省曰文意各有所屬勁弩所以射疏長㦸所以及逺也復為一城○眞徳秀曰謂大城中復立一小城也連有假五百○劉奉世曰謂假司馬之類○胡三省曰五百即後所謂伍伯也賈公彦曰伍伯者漢制五人為伍伯長也沈約曰舊説古者君行師從卿行旅從旅者五百人也今諸官府及郡各置五百四以象卿行旅從依古義也上與錯議出軍○按此二句補史記之缺竇嬰言盎以下云云則裁取史記呉王濞傳中語丞相青翟等劾錯云云又補史記之缺但丞相青翟不當有翟字此陶青也訛與景紀同贊亡益救敗不如趙母指括以全其宗○李觀曰史臣責錯父不逮趙括母何其鄙也鼂錯用至忠之畧與趙括必敗之勢異也使錯父為之是沮其子為忠也孰可擬議前漢書卷四十九考證"}
{"id": "KR2a0007_050", "series": "KR2a0007", "text": "唐正議大夫行秘書少監琅邪縣開國子顔師古注張釋之字季南陽堵陽人也與兄仲同居以貲為騎郎事文帝十年不得調亡所知名釋之曰久宦减仲之産不遂欲免歸中郎将爰盎知其賢惜其去乃請徙釋之補謁者釋之既朝畢因前言便宜事文帝曰卑之毋甚髙論令今可行也於是釋之言秦漢之間事秦所以失漢所以興者文帝稱善拜釋之為謁者僕射從行上登虎圏問上林尉禽獸簿十餘問尉左右視盡不能對虎圏嗇夫從旁代尉對上所問禽獸簿甚悉欲以觀其能口對嚮應亡窮者文帝曰吏不當如此邪尉亡頼詔釋之拜嗇夫為上林令釋之前曰陛下以絳侯周勃何如人也上曰長者又復問東陽侯張相如何如人也上復曰長者釋之曰夫絳侯東陽侯稱為長者此兩人言事曾不能出口豈效此嗇夫喋喋利口㨗給哉且秦以任刀筆之吏爭以亟疾苛察相高其敝徒文具亡惻隠之實以故不聞其過陵夷至於二世天下土崩今陛下以嗇夫口辯而超遷之臣恐天下隨風靡爭口辯亡其實且下之化上疾於景嚮舉錯不可不察也文帝曰善迺止不拜嗇夫就車召釋之驂乗徐行行問釋之秦之敝具以質言至宮上拜釋之為公車令頃之太子與梁王共車入朝不下司馬門於是釋之追止太子梁王毋入殿門遂劾不下公門不敬奏之薄太后聞之文帝免冠謝曰教兒子不謹薄太后使使承詔赦太子梁王然後得入文帝繇是奇釋之拜為中大夫頃之至中郎将從行至霸陵上居外臨厠時愼夫人從上指視愼夫人新豐道曰此走邯鄲道也使愼夫人鼓瑟上自倚瑟而歌意悽愴悲懐顧謂羣臣曰嗟乎以北山石為椁用紵絮斮陳漆其間豈可動哉左右皆曰善釋之前曰使其中有可欲雖錮南山猶有隙使其中亡可欲雖亡石椁又何戚焉文帝稱善其後拜釋之為廷尉頃之上行出中渭橋有一人從橋下走乗輿馬驚於是使騎捕之屬廷尉釋之治問曰縣人來聞蹕匿橋下久以為行過既出見車騎即走耳釋之奏當此人犯蹕當罰金上怒曰此人親驚吾馬馬頼和柔令它馬固不敗傷我乎而廷尉迺當之罰金釋之曰法者天子所與天下公共也今法如是更重之是法不信於民也且方其時上使使誅之則已今已下廷尉廷尉天下之平也壹傾天下用法皆為之輕重民安所錯其手足唯陛下察之上良久曰廷尉當是也其後人有盜高廟座前玉環得文帝怒下廷尉治案盜宗廟服御物者為奏當棄市上大怒曰人亡道迺盜先帝器吾屬廷尉者欲致之族而君以法奏之非吾所以共承宗廟意也釋之免冠頓首謝曰法如是足也且罪等然以逆順為基今盜宗廟器而族之有如萬分一假令愚民取長陵一抔土陛下且何以加其法虖文帝與太后言之乃許廷尉當是時中尉條侯周亞夫與梁相山都侯王恬啓見釋之持議平迺結為親友張廷尉繇此天下稱之文帝崩景帝立釋之恐稱疾欲免去懼大誅至欲見則未知何如用王生計卒見謝景帝不過也王生者善為黄老言處士嘗召居廷中公卿盡會立王生老人曰吾韤解顧謂釋之為我結韤釋之跪而結之既已人或譲王生獨奈何廷辱張廷尉如此王生曰吾老且賤自度終亡益於張廷尉廷尉方天下名臣吾故聊使結韤欲以重之諸公聞之賢王生而重釋之釋之事景帝歲餘為淮南相猶尚以前過也年老病卒其子摯字長公官至大夫免以不能取容當世故終身不仕馮唐祖父趙人也父徙代漢興徙安陵唐以孝著為郎中署長事文帝帝輦過問唐曰父老何自為郎家安在具以實言文帝曰吾居代時吾尚食監高袪數為我言趙将李齊之賢戰於鉅鹿下吾每飯食意未甞不在鉅鹿也父老知之乎唐對曰齊尚不如廉頗李牧之為将也上曰何已唐曰臣大父在趙時為官帥将善李牧臣父故為代相善李齊知其為人也上既聞廉頗李牧為人良説迺拊髀曰嗟乎吾獨不得廉頗李牧為将豈憂匈奴哉唐曰主臣陛下雖有廉頗李牧不能用也上怒起入禁中良久召唐譲曰公衆辱我獨亡閒處虖唐謝曰鄙人不知忌諱當是時匈奴新大入朝那殺北地都尉卬上以胡寇為意迺卒復問唐曰公何以言吾不能用頗牧也唐對曰臣聞上古王者遣将也跪而推轂曰闑以内寡人制之闑以外将軍制之軍功爵賞皆決於外歸而奏之此非空言也臣大父言李牧之為趙将居邉軍市之租皆自用饗士賞賜決於外不從中覆也委任而責成功故李牧乃得盡其知能選車千三百乗彀騎萬三千匹百金之士十萬是以北逐單于破東胡滅澹林西抑彊秦南支韓魏當是時趙幾伯後會趙王遷立其母倡也用郭開讒而誅李牧令顔聚代之是以為秦所滅今臣竊聞魏尚為雲中守軍市租盡以給士卒出私養錢五日壹殺牛以饗賔客軍吏舍人是以匈奴逺避不近雲中之塞虜嘗一入尚帥車騎擊之所殺甚衆夫士卒盡家人子起田中從軍安知尺籍伍符終日力戰斬首捕虜上功莫府一言不相應文吏以法繩之其賞不行吏奉法必用愚以為陛下法太明賞太輕罰太重且雲中守尚坐上功首虜差六級陛下下之吏削其爵罰作之繇此言之陛下雖得李牧不能用也臣誠愚觸忌諱死罪文帝説是日令唐持節赦魏尚復以為雲中守而拜唐為車騎都尉主中尉及郡國車士十年景帝立以唐為楚相武帝即位求賢良舉唐唐時年九十餘不能為官迺以子遂為郎遂字王孫亦奇士魏尚槐里人也汲黯字長孺濮陽人也其先有寵於古之衞君也至黯十世世為卿大夫以父任孝景時為太子洗馬以嚴見憚武帝即位黯為謁者東粤相攻上使黯徃視之至呉而還報曰粤人相攻固其俗不足以辱天子使者河内失火燒千餘家上使黯往視之還報曰家人失火屋比延燒不足憂臣過河内河内貧人傷水旱萬餘家或父子相食臣謹以便宜持節發河内倉粟以振貧民請歸節伏矯制辠上賢而釋之遷為滎陽令黯耻為令稱疾歸田里上聞迺召為中大夫以數切諫不得久留内遷為東海太守黯學黄老言治官民好清靜擇丞史任之責大指而已不細苛黯多病臥閤内不出嵗餘東海大治稱之上聞召為主爵都尉列於九卿治務在無為而已引大體不拘文法為人性倨少禮靣折不能容人之過合已者善待之不合者弗能忍見士亦以此不附焉然好游俠任氣節行修絜其諫犯主之顔色常慕傅伯爰盎之為人善灌夫鄭當時及宗正劉棄疾亦以數直諫不得久居位是時太后弟武安侯田蚡為丞相中二千石拜謁蚡弗為禮黯見蚡未甞拜揖之上方招文學儒者上曰吾欲云云黯對曰陛下内多欲而外施仁義柰何欲效唐虞之治虖上怒變色而罷朝公卿皆為黯懼上退謂人曰甚矣汲黯之戇也羣臣或數黯黯曰天子置公卿輔弼之臣寜令從諛承意䧟主於不誼虖且已在其位縱愛身柰辱朝廷何黯多病病且滿三月上常賜告者數終不瘉最後嚴助為請告上曰汲黯何如人也曰使黯任職居官亡以瘉人然至其輔少主守成雖自謂賁育弗能奪也上曰然古有社稷之臣至如汲黯近之矣大将軍青侍中上踞厠視之丞相𢎞宴見上或時不冠至如見黯不冠不見也上甞坐武帳黯前奏事上不冠望見黯避帷中使人可其奏其見敬禮如此張湯以更定律令為廷尉黯質責湯於上前曰公為正卿上不能襃先帝之功業下不能化天下之邪心安國富民使囹圄空虚何空取高皇帝約束紛更之為而公以此無種矣黯時與湯論議湯辯常在文深小苛黯憤發罵曰天下謂刀筆吏不可為公卿果然必湯也令天下重足而立仄目而視矣是時漢方征匈奴招懐四夷黯務少事間常言與胡和親毋起兵上方鄉儒術尊公孫𢎞及事益多吏民巧上分别文法湯等數決讞以幸而黯常毁儒而觸𢎞等徒懐詐飾智以阿人主取容而刀筆之吏專深文巧詆䧟人於罔以自為功上愈益貴𢎞湯𢎞湯心疾黯雖上亦不説也欲誅之以事𢎞為丞相廼言上曰右内史界部中多貴人宗室難治非素重臣弗能任請徙黯為右内史數歳官事不廢大将軍青既益尊姊為皇后然黯與亢禮或説黯曰自天子欲令羣臣下大将軍大将軍尊貴誠重君不可以不拜黯曰夫以大将軍有揖客反不重耶大将軍聞愈賢黯數請問以朝廷所疑遇黯加於平日淮南王謀反憚黯曰黯好直諫守節死義至説公孫𢎞等如發䝉耳上既數征匈奴有功黯言益不用始黯列九卿矣而公孫𢎞張湯為小吏及𢎞湯稍貴與黯同位黯又非毁𢎞湯已而𢎞至丞相封侯湯御史大夫黯時丞史皆與同列或尊用過之黯褊心不能無少望見上言曰陛下用羣臣如積薪耳後來者居上黯罷上曰人果不可以無學觀汲黯之言日益甚矣居無何匈奴渾邪王帥衆來降漢發車三萬乗縣官亡錢從民貰馬民或匿馬馬不具上怒欲斬長安令黯曰長安令亡罪獨斬臣黯民迺肯出馬且匈奴畔其主而降漢徐以縣次傳之何至令天下騷動罷中國甘心夷狄之人乎上黙然後渾邪王至賈人與市者坐當死五百餘人黯入請間見高門曰夫匈奴攻當路塞絶和親中國舉兵誅之死傷不可勝計而費以鉅萬百數臣愚以為陛下得胡人皆以為奴婢賜從軍死者家鹵獲因與之以謝天下塞百姓之心今縱不能渾邪帥數萬之衆來虚府庫賞賜發良民侍養若奉驕子愚民安知市買長安中而文吏繩以為䦨出財物如邉關乎陛下縱不能得匈奴之贏以謝天下又以微文殺無知者五百餘人臣竊為陛下弗取也上弗許曰吾久不聞汲黯之言今又復妄發矣後數月黯坐小法會赦免官於是黯隠於田園者數年會更立五銖錢民多盜鑄錢者楚地尤甚上以為淮陽楚地之郊也召黯拜為淮陽太守黯伏謝不受印綬詔數強予然後奉詔召上殿黯泣曰臣自以為填溝壑不復見陛下不意陛下復收之臣常有狗馬之心今病力不能任郡事臣願為中郎出入禁闥補過拾遺臣之願也上曰君薄淮陽邪吾今召君矣顧淮陽吏民不相得吾徒得君重臥而治之黯既辭過大行李息曰黯棄逐居郡不得與朝廷議矣然御史大夫湯智足以距諫詐足以飾非非肯正為天下言專阿主意主意所不欲因而毁之主意所欲因而譽之好興事舞文法内懐詐以御主心外挾賊吏以為重公列九卿不早言之何公與之俱受其戮矣息畏湯終不敢言黯居郡如其故治淮陽政清後張湯敗上聞黯與息言抵息罪令黯以諸侯相秩居淮陽居淮陽十歳而卒卒後上以黯故官其弟仁至九卿子偃至諸侯相黯姊子司馬安亦少與黯為太子洗馬安文深巧善宦四至九卿以河南太守卒昆弟以安故同時至二千石十人濮陽段宏始事蓋侯信信任宏官亦再至九卿然衞人仕者皆嚴憚汲黯出其下鄭當時字荘陳人也其先鄭君嘗事項籍籍死而屬漢髙祖令諸故項籍臣名籍鄭君獨不奉詔詔盡拜名籍者為大夫而逐鄭君鄭君死孝文時當時以任侠自喜脫張羽於阸聲聞梁楚間孝景時為太子舍人每五日洗沬常置驛馬長安諸郊請謝賔客夜以繼日至明旦常恐不徧當時好黄老言其慕長者如恐不稱自見年少官薄然其知友皆大父行天下有名之士也武帝即位當時稍遷為魯中尉濟南太守江都相至九卿為右内史以武安魏其時議貶秩為詹事遷為大司農當時為大吏戒門下客至亡貴賤亡留門下者執賔主之禮以其貴下人性廉又不治産卬奉賜給諸公然其餽遺人不過具器食每朝候上間説未嘗不言天下長者其推轂士及官屬丞史誠有味其言也常引以為賢於已未嘗名吏與官屬言若恐傷之聞人之善言進之上唯恐後山東諸公以此翕然稱鄭荘使視決河自請治行五日上曰吾聞鄭荘行千里不齎糧治行者何也然當時在朝常趨和承意不敢甚斥臧否漢征匈奴招四夷天下費多財用益屈當時為大司農任人賔客僦入多逋負司馬安為淮陽太守發其事當時以此陷罪贖為庻人頃之守長史遷汝南太守數嵗以官卒昆弟以當時故至二千石者六七人當時始與汲黯列為九卿内行修兩人中廢賔客益落當時死家亡餘財先是下邽翟公為廷尉賔客亦塡門及廢門外可設爵羅後復為廷尉客欲往翟公大署其門曰一死一生迺知交情一貧一富迺知交態一貴一賤交情迺見贊曰張釋之之守法馮唐之論将汲黯之正直鄭當時之推士不如是亦何以成名哉揚子以為孝文親詘帝尊以信亞夫之軍曷為不能用頗牧彼将有激云爾前漢書卷五十考證張釋之傳尉左右視盡不能對注視其屬官盡不能對○胡三省曰蓋帝問之而不能對故倉皇失措而左右視也顔注非然以順逆為基○按基字史記作差文義甚明與梁相山都侯王恬啟○宋祁曰啟作咸○按如宋説則咸字屬下文為句也但山都侯自名恬啟史無截去人名一字之理史記以避景帝諱作王恬開注徐廣曰漢書作啟即知本文作王恬啟矣宋説無謂馮唐傳為即中署長○史記作為中郎署長又父老何自為郎父老知之乎史記並無老字趙将李齊○胡三省曰鉅鹿之戰當是秦将王離圍鉅鹿時軍市之租○索隠曰軍中立市市有稅即租也汲黯傳至黯十世○按史記作七世又治官民史記作治官理民此傳於史記本文字句多所刪節處如嚴助言黯輔少主守城深堅招之不來麾之不去雖自謂賁育弗能奪也漢書改守城為守成又删深堅以下二句黯言以微文殺無知者五百餘人是所謂庇其葉而傷其枝者也漢書删去是所謂一句皆不如本文逺甚召為主爵都尉○按公卿表黯以建元六年為主爵都尉十一年徙為右内史元朔五年也主爵都尉掌列侯居淮陽十嵗而卒○史記作七嵗鄭當時傳遷為大司農○按史記作遷為大農令是也當時為大農令在元光中至太初元年始改曰大司農此史文偶然失檢處也下邽翟公為廷尉○按公卿表翟公為廷尉在元光五年前漢書卷五十考證"}
{"id": "KR2a0007_051", "series": "KR2a0007", "text": "唐正議大夫行秘書少監琅邪縣開國子顔師古注賈山潁川人也祖父袪故魏王時博士弟子也山受學祛所言渉獵書記不能為醇儒嘗給事潁隂侯為騎孝文時言治亂之道借秦為諭名曰至言其辭曰臣聞為人臣者盡忠竭愚以直諫主不避死亡之誅者臣山是也臣不敢以久逺諭願借秦以為諭唯陛下少加意焉夫布衣韋帶之士修身於内成名於外而使後世不絶息至秦則不然貴為天子富有天下賦歛重數百姓任罷赭衣半道羣盗滿山使天下之人戴目而視傾耳而聽一夫大謼天下嚮應者陳勝是也秦非徒如此也起咸陽而西至雍離宮三百鍾鼓帷帳不移而具又為阿房之殿殿髙數十仞東西五里南北千歩從車羅騎四馬騖馳旌旗不橈為宫室之麗至於此使其後世曾不得聚廬而託處焉為馳道於天下東窮燕齊南極呉楚江湖之上瀕海之觀畢至道廣五十歩三文而樹厚築其外隠以金椎樹以青松為馳道之麗至於此使其後世曾不得邪徑而託足焉死葬乎驪山吏徒數十萬人曠日十年下徹三泉合采金石冶銅錮其内桼塗其外被以珠玉飾以翡翠中成觀游上成山林為葬薶之侈至於此使其後世曾不得蓬顆蔽冢而託葬焉秦以熊羆之力虎狼之心蠶食諸侯并吞海内而不篤禮義故天殃已加矣臣昧死以聞願陛下少留意而詳擇其中臣聞忠臣之事君也言切直則不用而身危不切直則不可以眀道故切直之言眀主所欲急聞忠臣之所以蒙死而竭知也地之磽者雖有善種不能生焉江臯河瀕雖有惡種無不猥大昔者夏商之季世雖闗龍逄箕子比干之賢身死亡而道不用文王之時豪俊之士皆得竭其智芻蕘採薪之人皆得盡其力此周之所以興也故地之羙者善養禾君之仁者善養士雷霆之所擊無不摧折者萬鈞之所壓無不糜滅者今人主之威非特雷霆也埶重非特萬鈞也開道而求諫和顔色而受之用其言而顯其身士猶恐懼而不敢自盡又廼况於縱欲恣行暴虐惡聞其過乎震之以威壓之以重則雖有堯舜之智孟賁之勇豈有不摧折者哉如此則人主不得聞其過失矣弗聞則社稷危矣古者聖王之制史在前書過失工誦箴諫瞽誦詩諫公卿比諫士傳言諫過庶人謗於道商旅議於市然後君得聞其過失也聞其過失而改之見義而從之所以永有天下也天子之尊四海之内其義莫不為臣然而養三老於太學親執醬而餽執爵而酳祝䭇在前祝鯁在後公卿奉杖大夫進履舉賢以自輔弼求修正之士使直諫故以天子之尊尊養三老視孝也立輔弼之臣者恐驕也置直諫之士者恐不得聞其過也學問至於芻蕘者求善無饜也商人庶人誹謗已而改之從善無不聽也昔者秦政力并萬國富有天下破六國以為郡縣築長城以為闗塞秦地之固大小之埶輕重之權其與一家之富一夫之彊胡可勝計也然而兵破於陳渉地奪於劉氏者何也秦王貪狼暴虐殘賊天下窮困萬民以適其欲也昔者周蓋千八百國以九州之民養千八百國之君用民之力不過嵗三日什一而籍君有餘財民有餘力而頌聲作秦皇帝以千八百國之民自養力罷不能勝其役財盡不能勝其求一君之身耳所以自養者馳騁弋獵之娯天下弗能供也勞罷者不得休息飢寒者不得衣食亡罪而死刑者無所告訴人與之為怨家與之為讎故天下壞也秦皇帝身在之時天下已壞矣而弗自知也秦皇帝東廵狩至㑹稽琅邪刻石著其功自以為過堯舜統縣石鑄鍾虡篩土築阿房之宮自以為萬世有天下也古者聖王作諡三四十世耳雖堯舜禹湯文武絫世廣徳以為子孫基業無過二三十世者也秦皇帝曰死而以諡法是父子名號有時相襲也以一至萬則世世不相復也故死而號曰始皇帝其次曰二世皇帝者欲以一至萬也秦皇帝計其功徳度其後嗣世世無窮然身死纔數月耳天下四靣而攻之宗廟滅絶矣秦皇帝居滅絶之中而不自知者何也天下莫敢告也其所以莫敢告者何也亡養老之義亡輔弼之臣亡進諫之士縱恣行誅退誹謗之人殺直諫之士是以道諛媮合茍容比其徳則賢於堯舜課其功則賢於湯武天下已潰而莫之告也詩曰匪言不能胡此畏忌聽言則對譛言則退此之謂也又曰濟濟多士文王以寧天下未嘗亡士也然而文王獨言以寧者何也文王好仁則仁興得士而敬之則士用用之有禮義故不致其愛敬則不能盡其心不能盡其心則不能盡其力不能盡其力則不能成其功故古之賢君於其臣也尊其爵祿而親之疾則臨視之亡數死則往弔哭之臨其小歛大斂已棺塗而後為之服錫衰麻絰而三臨其喪未斂不飲酒食肉未葬不舉樂當宗廟之祭而死為之廢樂故古之君人者於其臣也可謂盡禮矣服法服端容貌正顔色然後見之故臣下莫敢不竭力盡死以報其上功德立於後世而令聞不亡也今陛下念思祖考術追厥功圖所以昭光洪業休徳使天下舉賢良方正之士天下皆訢訢焉曰將興堯舜之道三王之功矣天下之士莫不精白以承休德今方正之士皆在朝廷矣又選其賢者使為常侍諸吏與之馳敺射獵一日再三出臣恐朝廷之解弛百官之墮於事也諸侯聞之又必怠於政矣陛下即位親自勉以厚天下損食膳不聽樂減外徭衛卒止嵗貢省廏馬以賦縣傳去諸苑以賦農夫出帛十萬餘匹以振貧民禮髙年九十者一子不事八十者二算不事賜天下男子爵大臣皆至公卿發御府金賜大臣宗族亡不被澤者赦罪人憐其亡髪賜之巾憐其衣赭書其背父子兄弟相見也而賜之衣平獄緩刑天下莫不説喜是以元年膏雨降五穀登此天之所以相陛下也刑輕於它時而犯法者寡衣食多於前年而盗賊少此天下之所以順陛下也臣聞山東吏布詔令民雖老羸􁒦疾扶杖而往聼之願少須臾母死思見徳化之成也今功業方就名聞方昭四方鄉風今從豪俊之臣方正之士直與之日日獵射擊兔伐狐以傷大業絶天下之望臣竊悼之詩曰靡不有初鮮克有終臣不勝大願願少衰射獵以夏嵗二月定明堂造太學修先王之道風行俗成萬世之基定然後唯陛下所幸耳古者大臣不媟故君子不常見其齊嚴之色肅敬之容大臣不得與宴游方正修絜之士不得從射獵使皆務其方以髙其節則羣臣莫敢不正身修行盡心以稱大禮如此則陛下之道尊敬功業施於四海垂於萬世子孫矣誠不如此則行日壞而榮日滅矣夫士修之於家而壞之於天子之廷臣竊愍之陛下與衆臣宴游與大臣方正朝廷論議夫游不失樂朝不失禮議不失計軌事之大者也其後文帝除鑄錢令山復上書諫以為變先帝法非是又誦淮南王無大罪宜急令反國又言柴唐子為不善足以戒章下詰責對以為錢者亡用器也而可以易富貴富貴者人主之操柄也令民為之是與人主共操柄不可長也其言多激切善指事意然終不加罰所以廣諫爭之路也其後復禁鑄錢云鄒陽齊人也漢興諸侯王皆自治民聘賢呉王濞招致四方游士陽與呉嚴忌枚乘等俱仕呉皆以文辯著名久之呉王以太子事怨望稱疾不朝隂有邪謀陽奏書諫為其事尙隱惡指斥言故先引秦為諭因道胡越齊趙淮南之難然後廼致其意其辭曰臣聞秦倚曲臺之宫懸衡天下畫地而不犯兵加胡越至其晩節末路張耳陳勝連從兵之據以叩函谷咸陽遂危何則列郡不相親萬室不相救也今胡數渉北河之外上覆飛鳥下不見伏菟鬭城不休救兵不止死者相隨輦車相屬轉粟流輸千里不絕何則彊趙責於河間六齊望於惠后城陽顧於盧博三淮南之心思墳墓大王不憂臣恐救兵之不專胡馬遂進窺於邯鄲越水長沙還舟青陽雖使梁并淮陽之兵下淮東越廣陵以遏越人之糧漢亦折西河而下北守漳水以輔大國胡亦益進越亦益深此臣之所為大王患也臣聞交龍襄首奮翼則浮雲出流霧雨咸集聖王底節修徳則游談之士歸義思名今臣盡智畢議易精極慮則無國不可奸飾固陋之心則何王之門不可曵長裾乎然臣所以歴數王之朝背淮千里而自致者非惡臣國而樂吳民也竊髙下風之行尤説大王之義故願大王之無忽察聼其志臣聞鷙鳥絫百不如一鶚夫全趙之時武力鼎士祇服叢臺之下者一旦成市而不能止幽王之湛患淮南連山東之俠死士盈朝不能還厲王之西也然而計議不得雖諸賁不能安其位亦明矣故願大王審畫而已始孝文皇帝據闗入立寒心銷志不眀求衣自立天子之後使東牟朱虛東褒義父之後深割嬰兒王之壤子王梁代益以淮陽卒仆濟北囚弟於雍者豈非象新垣平等哉今天子新據先帝之遺業左規山東右制闗中變權易埶大臣難知大王弗察臣恐周鼎復起於漢新垣過計於朝則我呉遺嗣不可期於世矣髙皇帝燒棧道水章邯兵不留行收弊民之倦東馳函谷西楚大破水攻則章邯以亡其城陸擊則荆王以失其地此皆國家之不㡬者也願大王孰察之呉王不内其言是時景帝少弟梁孝王貴盛亦待士於是鄒陽枚乘嚴忌知吳不可説皆去之梁從孝王㳺陽為人有智畧忼慨不茍合介於羊勝公孫詭之間勝等疾陽惡之孝王孝王怒下陽吏將殺之陽客游以讒見禽恐死而負絫廼從獄中上書曰臣聞忠無不報信不見疑臣常以為然徒虛語耳昔荆軻慕燕丹之義白虹貫日太子畏之衛先生為秦畫長平之事太白食昴昭王疑之夫精變天地而信不諭兩主豈不哀哉今臣盡忠竭誠畢議願知左右不明卒從吏訊為世所疑是使荆軻衛先生復起而燕秦不寤也願大王孰察之昔玉人獻寳楚王誅之李斯竭忠胡亥極刑是以箕子陽狂接輿避世恐遭此患也願大王察玉人李斯之意而後楚王胡亥之聽毋使臣為箕子接輿所笑臣聞比干剖心子胥鴟夷臣始不信廼今知之願大王孰察少加憐焉語曰有白頭如新傾盖如故何則知與不知也故樊於期逃秦之燕藉荆軻首以奉丹事王奢去齊之魏臨城自剄以郤齊而存魏夫王奢樊於期非新於齊秦而故於燕魏也所以去二國死兩君者行合於志慕義無窮也是以蘇秦不信於天下為燕尾生白圭戰亡六城為魏取中山何則誠有以相知也蘇秦相燕人惡之燕王燕王按劒而怒食以駃騠白圭顯於中山人惡之於魏文侯文侯賜以夜光之璧何則兩主二臣剖心析肝相信豈移於浮辭哉故女無羙惡入宮見妒士無賢不肖入朝見嫉昔司馬喜臏腳於宋卒相中山范雎拉脅折齒於魏卒為應侯此二人者皆信必然之畫捐朋黨之私挾孤獨之交故不能自免於嫉妒之人也是以申徒狄蹈雍之河徐衍負石入海不容於世義不茍取比周於朝以移主上之心故百里奚乞食於道路繆公委之以政甯戚飯牛車下桓公任之以國此二人者豈素宦於朝借譽於左右然後二主用之哉感於心合於行堅如膠桼昆弟不能離豈惑於衆口哉故偏聼生姦獨任成亂昔魯聼季孫之說逐孔子宋任子冉之計囚墨翟夫以孔墨之辯不能自免於讒諛而二國以危何則衆口鑠金積毁銷骨也秦用戎人由余而伯中國齊用越人子臧而彊威宣此二國豈係於俗牽於世繫竒偏之浮辭哉公聼竝觀埀明當世故意合則胡越為兄弟由余子臧是矣不合則骨肉為讎敵朱象管蔡是矣今人主誠能用齊秦之明後宋魯之聼則五伯不足侔而三王易為也是以聖王覺寤捐子之之心而不說田常之賢封比干之後修孕婦之墓故功業覆於天下何則欲善亡厭也夫晉文親其讎彊伯諸侯齊桓用其仇而一匡天下何則慈仁殷勤誠加於心不可以虛辭借也至夫秦用商鞅之法東弱韓魏立彊天下卒車裂之越用大夫種之謀禽勁吳而伯中國遂誅其身是以孫叔敖三去相而不悔於陵子仲辭三公為人灌園今人主誠能去驕傲之心懐可報之意披心腹見情素墮肝膽施徳厚終與之窮達無愛於士則桀之犬可使吠堯跖之客可使刺由何况因萬乘之權假聖王之資乎然則軻湛七族要離燔妻子豈足為大王道哉臣聞明月之珠夜光之璧以闇投人於道衆莫不按劒相眄者何則無因而至前也蟠木根柢輪囷離竒而為萬乘器者以左右先為之容也故無因而至前雖出隨珠和璧秪怨結而不見德有人先游則枯木朽株樹功而不忘今夫天下布衣窮居之士身在貧羸雖蒙堯舜之術挾伊管之辯懐龍逄比干之意而素無根柢之容雖竭精神欲開忠於當世之君則人主必襲按劒相眄之迹矣是使布衣之士不得為枯木朽株之資也是以聖王制世御俗獨化於陶鈞之上而不牽乎卑辭之語不奪乎衆多之口故秦皇帝任中庶子蒙之言以信荆軻而匕首竊發周文王獵涇渭載呂尙歸以王天下秦信左右而亡周用烏集而王何則以其能越攣拘之語馳域外之議獨觀乎昭曠之道也今人主沈謟諛之辭牽帷廧之制使不覊之士與牛驥同皁此鮑焦所以憤於世也臣聞盛飾入朝者不以私汙義底厲名號者不以利傷行故里名勝母曾子不入邑號朝歌墨子回車今欲使天下寥廓之士籠於威重之權脅於位埶之貴回面汙行以事謟諛之人而求親近於左右則士有伏死堀穴巖藪之中耳安有盡忠信而趨闕下者哉書奏孝王孝王立出之卒為上客初勝詭欲使王求為漢嗣王又嘗上書願賜容車之地徑至長樂宫自使梁國士衆築作甬道朝太后爰盎等皆建以為不可天子不許梁王怒令人刺殺盎上疑梁殺之使者冠盖相望責梁王梁王始與勝詭有謀陽爭以為不可故見讒枚先生嚴夫子皆不敢諫及梁事敗勝詭死孝王恐誅廼思陽言深辭謝之齎以千金令求方畧解罪於上者陽素知齊人王先生年八十餘多奇計即往見語以其事王先生曰難哉人主有私怨深怒欲施必行之誅誠難解也以太后之尊骨肉之親猶不能止况臣下乎昔秦始皇有伏怒於太后羣臣諫而死者以十數得茅焦為廓大義始皇非能說其言也廼自强從之耳茅焦亦厪脫死如毛氂耳故事所以難者也今子欲安之乎陽曰鄒魯守經學齊楚多辯知韓魏時有竒莭吾將歴問之王先生曰子行矣還過我而西鄒陽行月餘莫能為謀還過王先生曰臣將西矣為如何王先生曰吾先日欲獻愚計以為衆不可盖竊自薄陋不敢道也若子行必往見王長君士無過此者矣鄒陽發寤於心曰敬諾辭去不過梁徑至長安因客見王長君長君者王羙人兄也後封為盖侯鄒陽留數日乘間而請曰臣非為長君無使令於前故來侍也愚戇竊不自料願有謁也長君跪曰幸甚陽曰竊聞長君弟得幸後宮天下無有而長君行迹多不循道理者今爰盎事即窮竟梁王恐誅如此則太后怫鬰泣血無所發怒切齒側目於貴臣矣臣恐長君危於絫卵竊為足下憂之長君懼然曰將為之奈何陽曰長君誠能精為上言之得毋竟梁事長君必固自結於太后太后厚德長君入於骨髓而長君之弟幸於兩宫金城之固也又有存亡繼絶之功德布天下名施無窮願長君深自計之昔者舜之弟象日以殺舜為事及舜立為天子封之於有卑夫仁人之於兄弟無臧怒無宿怨厚親愛而已是以後世稱之魯公子慶父使僕人殺子般獄有所歸季友不探其情而誅焉慶父親殺閔公季子緩追免賊春秋以為親親之道也魯哀姜薨于夷孔子曰齊桓公法而不譎以為過也以是說天子徼幸梁事不奏長君曰諾乘閒入而言之及韓安國亦見長公主事果得不治初吳王濞與七國謀反及發齊濟北兩國城守不行漢既破吳齊王自殺不得立嗣濟北王亦欲自殺幸全其妻子齊人公孫玃謂濟北王曰臣請試為大王眀說梁王通意天子說而不用死未晩也公孫玃遂見梁王曰夫濟北之地東接彊齊南牽吳越北脅燕趙此四分五裂之國權不足以自守勁不足以扞宼又非有竒怪云以待難也雖墜言於吳非其正計也昔者鄭祭仲許宋人立公子突以活其君非義也春秋記之為其以生易死以存易亡也鄉使濟北見情實示不從之端則吳必先歴齊畢濟北招燕趙而總之如此則山東之從結而無隙矣今吳楚之王練諸侯之兵敺白徒之衆西與天子爭衡濟北獨底節堅守不下使吳失與而無助跬歩獨進瓦解土崩破敗而不救者未必非濟北之力也夫以區區之濟北而與諸侯爭彊是以羔犢之弱而扞虎狼之敵也守職不橈可謂誠一矣功義如此尙見疑於上脅肩低首絫足撫衿使有自悔不前之心非社稷之利也臣恐藩臣守職者疑之臣竊料之能歴西山徑長樂抵未央攘𬒮而正議者獨大王耳上有全亡之功下有安百姓之名德淪於骨髓恩加於無窮願大王留意詳惟之孝王大說使人馳以聞濟北王得不坐徙封於淄川也枚乘字叔淮隂人也為吳王濞郎中吳王之初怨望謀為逆也乘奏書諫曰臣聞得全者全昌失全者全亡舜無立錐之地以有天下禹無十户之聚以王諸侯湯武之土不過百里上不絶三光之明下不傷百姓之心者有王術也故父子之道天性也忠臣不避重誅以直諫則事無遺策功流萬世臣乘願披腹心而效愚忠唯大王少加意念惻怛之心於臣乘言夫以一縷之任係千鈞之重上縣無極之髙下埀不測之淵雖甚愚之人猶知哀其將絶也馬方駭鼓而驚之係方絶又重鎮之係絶於天不可復結隊入深淵難以復出其出不出間不容髮能聼忠臣之言百舉必脱必若所欲為危於絫卵難於上天變所欲為易於反掌安於泰山今欲極天命之夀敝無窮之樂究萬乘之埶不出反掌之易以居泰山之安而欲乘絫卵之危走上天之難此愚臣之所以為大王惑也人性有畏其景而惡其跡者郤背而走迹愈多景愈疾不知就隂而止景滅迹絶欲人勿聞莫若勿言欲人勿知莫若勿為欲湯之凔一人炊之百人揚之無益也不如絶薪止火而已不絶之於彼而救之於此譬猶抱薪而救火也養由基楚之善射者也去楊葉百歩百發百中楊葉之大加百中焉可謂善射矣然其所止廼百歩之内耳比於臣乘未知操弓持矢也福生有基禍生有胎納其基絶其胎禍何自來泰山之霤穿石單極之䋁斷幹水非石之鑽索非木之鋸漸靡使之然也夫銖銖而稱之至石必差寸寸而度之至文必過石稱丈量徑而寡失夫十圍之木始生如蘖足可搔而絶手可擢而㧞據其未生先其未形也磨礱底厲不見其損有時而盡種樹畜養不見其益有時而大積德絫行不知其善有時而用棄義背理不知其惡有時而亡臣願大王孰計而身行之此百世不易之道也吳王不納乘等去而之梁從孝王游景帝即位御史大夫鼂錯為漢定制度損削諸侯吳王遂與六國謀反舉兵西鄉以誅錯為名漢聞之斬錯以謝諸侯枚乘復說吳王曰昔者秦西舉胡戎之難北備榆中之闗南距𦍑筰之塞東當六國之從六國乘信陵之籍明蘇秦之約厲荆軻之威并力一心以備秦然秦卒禽六國滅其社稷而并天下是何也則地利不同而民輕重不等也今漢據全秦之地兼六國之衆修戎狄之義而南朝𦍑筰此其與秦地相什而民相百大王之所明知也今夫讒䛕之臣為大王計者不論骨肉之義民之輕重國之大小以為吳禍此臣所以為大王患也夫舉吳兵以訾於漢譬猶蠅蚋之附羣牛腐肉之齒利劒鋒接必無事矣天子聞吳率失職諸侯願責先帝之遺約今漢親誅其三公以謝前過是大王之威加於天下而功越於湯武也夫吳有諸侯之位而實富於天子有隱匿之名而居過於中國夫漢并二十四郡十七諸侯方輸錯出運行數千里不絶於道其珍怪不如東山之府轉粟西鄉陸行不絶水行滿河不如海陵之倉修治上林雜以離宮積聚玩好圈守禽獸不如長洲之苑游曲臺臨上路不如朝夕之池深壁髙壘副以闗城不如江淮之險此臣之所以為大王樂也今大王還兵疾歸尙得十半不然漢知吳之有吞天下之心也赫然加怒遣羽林黄頭循江而下襲大王之都魯東海絶呉之饟道梁王飭車騎習戰射積粟固守以備滎陽待吳之飢大王雖欲反都亦不得已夫三淮南之計不負其約齊王殺身以滅其跡四國不得出兵其郡趙囚邯鄲此不可掩亦已明矣大王已去千里之國而制於十里之内矣張韓將北地弓馬宿左右兵不得下壁軍不得大息臣竊哀之願大王孰察焉吳王不用乘䇿卒見禽滅漢既平七國乘由是知名景帝召拜乘為𢎞農都尉乘久為大國上賔與英俊並游得其所好不樂郡吏以病去官復游梁梁客皆善屬辭賦乘尤髙孝王薨乘歸淮隂武帝自為太子聞乘名及即位乘年老廼以安車蒲輪徴乘道死詔問乘子無能為文者後廼得其孽子臯臯字少孺乘在梁時取臯母為小妻乘之東歸也臯母不肯隨乘乘怒分臯數千錢留與母居年十七上書梁共王得召為郎三年為王使與冗從爭見讒惡遇罪家室没入臯亡至長安㑹赦上書北闕自陳枚乘之子上得之大喜召入見待詔臯因賦殿中詔使賦平樂館善之拜為郎使匈奴臯不通經術詼笑類俳倡為賦頌好嫚戱以故得媟黷貴幸比東方朔郭舍人等而不得比嚴助等得尊官武帝春秋二十九廼得皇子羣臣喜故臯與東方朔作皇太子生賦及立皇子禖祝受詔所為皆不從故事重皇子也初衛皇后立臯奏賦以戒終臯為賦善於朔也從行至甘泉雍河東東廵狩封泰山塞決河宣房游觀三輔離宫館臨山澤弋獵射馭狗馬蹵鞠刻鏤上有所感輙使賦之為文疾受詔輙成故所賦者多司馬相如善為文而遲故所作少而善於臯臯賦辭中自言為賦不如相如又言為賦廼俳見視如倡自悔類倡也故其賦有詆娸東方朔又自詆娸其文骫骳曲隨其事皆得其意頗詼笑不甚閑靡凡可讀者百二十篇其尤嫚戱不可讀者尚數十篇路温舒字長君鉅鹿東里人也父為里監門使温舒牧羊温舒取澤中蒲截以為牒編用寫書稍習善求為獄小吏因學律令轉為獄史縣中疑事皆問焉太守行縣見而異之署决曹史又受春秋通大義舉孝亷為山邑丞坐法免復為郡吏元鳯中廷尉光以治詔獄請温舒署奏曹掾守廷尉史㑹昭帝崩昌邑王賀廢宣帝初即位温舒上書言宜尚徳緩刑其辭曰臣聞齊有無知之禍而桓公以興晉有驪姬之難而文公用伯近世趙王不終諸呂作亂而孝文為太宗繇是觀之禍亂之作將以開聖人也故桓文扶㣲興壊尊文武之業澤加百姓功潤諸侯雖不及三王天下歸仁焉文帝永思至悳以承天心崇仁義省刑罰通闗梁一逺近敬賢如大賔愛民如赤子内恕情之所安而施之於海内是以囹圄空虛天下太平夫繼變化之後必有異舊之恩此賢聖所以昭天命也往者昭帝即世而無嗣大臣憂戚焦心合謀皆以昌邑尊親援而立之然天不授命滛亂其心遂以自亡深察禍變之故廼皇天之所以開至聖也故大將軍受命武帝股肱漢國披肝膽决大計黜亡義立有徳輔天而行然後宗廟以安天下咸寧臣聞春秋正即位大一統而慎始也陛下初登至尊與天合符宜改前世之失正始受命之統滌煩文除民疾存亡繼絶以應天意臣聞秦有十失其一尚存治獄之吏是也秦之時羞文學好武勇賤仁義之士貴治獄之吏正言者謂之誹謗遏過者謂之妖言故盛服先生不用於世忠良切言皆鬰於胷譽䛕之聲日滿於耳虛美熏心實禍蔽塞此乃秦之所以亡天下也方今天下賴陛下恩厚亡金革之危飢寒之患父子夫妻勠力安家然太平未洽者獄亂之也夫獄者天下之大命也死者不可復生􁃎者不可復屬書曰與其殺不辜寧失不經今治獄吏則不然上下相敺以刻為明深者獲公名平者多後患故治獄之吏皆欲人死非憎人也自安之道在人之死是以死人之血流離於市被刑之徒比肩而立大辟之計嵗以萬數此仁聖之所以傷也太平之未洽凡以此也夫人情安則樂生痛則思死棰楚之下何求而不得故囚人不勝痛則飾辭以視之吏治者利其然則指道以眀之上奏畏郤則鍜鍊而周内之盖奏當之成雖咎繇聼之猶以為死有餘辜何則成練者衆文致之罪明也是以獄吏專為深刻殘賊而亡極媮為一切不顧國患此世之大賊也故俗語曰畫地為獄議不入刻木為吏期不對此皆疾吏之風悲痛之辭也故天下之患莫深於獄敗法亂正離親塞道莫甚乎治獄之吏此所謂一尚存者也臣聞烏鳶之卵不毁而後鳳皇集誹謗之罪不誅而後良言進故古人有言山藪臧疾川澤納汙瑾瑜匿惡國君含詬唯陛下除誹謗以招切言開天下之口廣箴諫之路掃亡秦之失尊文武之悳省法制寛刑罰以廢治獄則太平之風可興於世永履和樂與天亡極天下幸甚上善其言遷廣陽私府長内史舉温舒文學髙第遷右扶風丞時詔書令公卿選可使匈奴者温舒上書願給厮養暴骨方外以盡臣節事下度遼將軍范明友太僕杜延年問狀罷歸故官久之遷臨淮太守治有異迹卒於官温舒從祖父受歴數天文以為漢厄三七之間上封事以豫戒成帝時谷永亦言如此及王莾簒位欲章代漢之符著其語焉温舒子及孫皆至牧守大官贊曰春秋魯臧孫逹以禮諫君君子以為有後賈山自下劘上鄒陽枚乘游於危國然卒免刑戮者以其言正也路温舒辭順而意篤遂為世家宜哉前漢書卷五十一考證賈山傳嘗給事潁隂侯為騎○胡三省曰潁隂侯灌嬰也騎者在侯家為騎士又言柴唐子為不善足以戒○按棘蒲侯柴武太子竒謀反見淮南王傳此文應云柴武子疑唐字訛鄒陽傳城陽顧于盧博注濟北王治處○按地理志盧縣濟北王都博縣則濟北屬縣耳注當云盧博濟北地宋任子冉之計囚墨翟注文潁曰子冉子罕也○按子冉史記作子罕故文頴以為一人顧炎武曰子罕是魯襄公時人墨翟在孔子之後子冉當另是一人文潁注非也又齊用越人子臧而强威宣史記作齊用越人蒙故秦皇帝任中庶子蒙之言注蒙者庶子名也○顧炎武曰史記秦王寵臣中庶子蒙嘉為先言於秦王非蒙恬亦非蒙名傳文脱嘉字耳枚乘傳枚乘復説吳王○顧炎武曰上云吳王不納乘等去而之梁此云復説吳王盖吳王舉兵之時乘已家居而復與之書不然無緣復説也四國不得出兵其郡注晉灼曰膠東膠西濟北淄川王也○按濟北係濟南之譌路温舒傳元鳯中廷尉光注師古曰光解光○按此李光也公卿表李光以元鳯六年為廷尉四年免師古以成哀間解光當之非是前漢書卷五十一考證"}
{"id": "KR2a0007_052", "series": "KR2a0007", "text": "唐正議大夫行秘書少監琅邪縣開國子顔師古注竇嬰字王孫孝文皇后從兄子也父世觀津人也喜賓客孝文時為吳相病免孝景即位為詹事帝弟梁孝王母竇太后愛之孝王朝因燕昆弟飲是時上未立太子酒酣上從容曰千秋萬歲後傳王太后驩嬰引巵酒進上曰天下者髙祖天下父子相傳漢之約也上何以得傳梁王太后由此憎嬰嬰亦薄其官因病免太后除嬰門籍不得朝請孝景三年吳楚反上察宗室諸竇無如嬰賢召入見固讓謝稱病不足任太后亦慙於是上曰天下方有急王孫寧可以讓邪廼拜嬰為大將軍賜金千斤嬰言爰盎欒布諸名將賢士在家者進之所賜金陳廊廡下軍吏過輙令財取為用金無入家者嬰守滎陽監齊趙兵七國破封為魏其侯游士賔客争歸之毎朝議大事條侯魏其列侯莫敢與亢禮四年立栗太子以嬰為傅七年栗太子廢嬰争弗能得謝病屏居藍田南山下數月諸竇賔客辯士説莫能來梁人髙遂廼説嬰曰能富貴將軍者上也能親將軍者太后也今將軍傅太子太子廢争不能拔又不能死自引謝病擁趙女屏閒處而不朝袛加懟自明揚主之過有如兩宫奭將軍則妻子無類矣嬰然之廼起朝請如故桃侯免相竇太后數言魏其景帝曰太后豈以臣有愛相魏其者魏其沾沾自喜耳多易難以為相持重遂不用用建陵侯衛綰為丞相田蚡孝景王皇后同母弟也生長陵竇嬰已為大將軍方盛蚡為諸曹郎未貴徃來侍酒嬰所跪起如子姓及孝景晚節蚡益貴幸為中大夫辯有口學盤盂諸書王皇后賢之孝景崩武帝初即位蚡以舅封為武安侯弟勝為周陽侯蚡新用事卑下賔客進名士家居者貴之欲以傾諸將相上所填撫多蚡賔客計䇿㑹丞相綰病免上議置丞相太尉藉福説蚡曰魏其侯貴久矣素天下士歸之今將軍初興未如即上以將軍為相必讓魏其魏其為相將軍必為太尉太尉相尊等耳有讓賢名蚡乃微言太后風上於是廼以嬰為丞相蚡為太尉藉福賀嬰因弔曰君侯資性喜善疾惡方今善人譽君侯故至丞相然惡人衆亦且毁君侯君侯能兼容則幸乆不能今以毁去矣嬰不聴嬰蚡俱好儒術推轂趙綰為御史大夫王臧為郎中令迎魯申公欲設明堂令列侯就國除闗以禮為服制以興太平舉謫諸竇宗室無行者除其屬籍諸外家為列侯列侯多尚公主皆不欲就國以故毁日至竇太后太后好黄老言而嬰蚡趙綰等務隆推儒術貶道家言是以竇太后滋不説二年御史大夫趙綰請毋奏事東宫竇太后大怒曰此欲復為新垣平邪廼罷逐趙綰王臧而免丞相嬰太尉蚡以柏至侯許昌為丞相武彊侯莊青翟為御史大夫嬰蚡以侯家居蚡雖不任職以王太后故親幸數言事多效士吏趨埶利者皆去嬰而歸蚡蚡日益横六年竇太后崩丞相昌御史大夫青翟坐喪事不辦免上以蚡為丞相大司農韓安國為御史大夫天下士郡諸侯愈益附蚡蚡為人貌侵生貴甚又以為諸侯王多長上初即位富於春秋蚡以肺附為相非痛折節以禮屈之天下不肅當是時丞相入奏事語移日所言皆聴薦人或起家至二千石權移主上上廼曰君除吏盡未吾亦欲除吏嘗請考工地益宅上怒曰遂取武庫是後廼退召客飲坐其兄蓋侯北鄉自坐東鄉以為漢相尊不可以兄故私橈由此滋驕治宅甲諸第田園極膏腴市買郡縣器物相屬於道前堂羅鐘鼓立曲旃後房婦女以百數諸奏珍物狗馬玩好不可勝數而嬰失竇太后益疏不用無埶諸公稍自引而怠驁唯灌夫獨否故嬰墨墨不得意而厚遇夫也灌夫字仲孺潁隂人也父張孟常為潁隂侯灌嬰舍人得幸因進之至二千石故䝉灌氏姓為灌孟吳楚反時潁隂侯灌嬰為將軍屬太尉請孟為校尉夫以千人與父俱孟年老潁隂侯彊請之鬱鬱不得意故戰常䧟堅遂死吳軍中漢法父子俱有死事得與喪歸夫不肯隨喪歸奮曰願取吳王若將軍頭以報父仇於是夫被甲持㦸募軍中壯士所善願從數十人及出壁門莫敢前獨兩人及從奴十餘騎馳入吳軍至戲下所殺傷數十人不得前復還走漢壁亡其奴獨與一騎歸夫身中大創十餘適有萬金良藥故得無死創少瘳又復請將軍曰吾益知吳壁曲折請復徃將軍壯而義之恐亡夫廼言太尉太尉召固止之吳軍破夫以此名聞天下潁隂侯言夫夫為郎中將數嵗坐法去家居長安中諸公莫不稱由是復為代相武帝即位以為淮陽天下郊勁兵處故徙夫為淮陽太守入為太僕二年夫與長樂衛尉竇甫飲輕重不得夫醉搏甫甫竇太后昆弟上恐太后誅夫徙夫為燕相數嵗坐法免家居長安夫為人剛直使酒不好面䛕貴戚諸埶在己之右欲必陵之士在己左愈貧賤尤益禮敬與鈞稠人廣衆薦寵下軰士亦以此多之夫不好文學喜任俠已然諾諸所與交通無非豪桀大猾家累數千萬食客日數十百人波池田園宗族賔客為權利横潁川潁川兒歌之曰潁水清灌氏寜潁水濁灌氏族夫家居卿相侍中賔客益衰及竇嬰失埶亦欲倚夫引繩排根生平慕之後棄者夫亦得嬰通列侯宗室為名髙兩人相為引重其游如父子然相得驩甚無厭恨相知之晚夫嘗有服過丞相蚡蚡從容曰吾欲與仲孺過魏其侯㑹仲孺有服夫曰將軍廼肯幸臨況魏其侯夫安敢以服為觧請語魏其具將軍旦日蚤臨蚡許諾夫以語嬰嬰與夫人益市牛酒夜灑掃張具至旦平明令門下候司至日中蚡不來嬰謂夫曰丞相豈忘之哉夫不懌曰夫以服請不宜廼駕自徃迎蚡蚡特前戲許夫殊無意徃夫至門蚡尚臥也於是夫見曰將軍昨日幸許過魏其魏其夫妻治具至今未敢嘗食蚡悟謝曰吾醉忘與仲孺言廼駕徃徃又徐行夫愈益怒及飲酒酣夫起舞屬蚡蚡不起夫徙坐語侵之嬰廼扶夫去謝蚡蚡卒飲至夜極驩而去後蚡使藉福請嬰城南田嬰大望曰老僕雖棄將軍雖貴寜可以埶相奪乎不許夫聞怒罵福福惡兩人有隙廼謾好謝蚡曰魏其老且死易忍且待之已而蚡聞嬰夫實怒不予亦怒曰魏其子嘗殺人蚡活之蚡事魏其無所不可愛數頃田且灌夫何與也吾不敢復求田由此大怒元光四年春蚡言灌夫家在潁川横甚民苦之請案之上曰此丞相事何請夫亦持蚡隂事為姦利受淮南王金與語言賔客居間遂已俱觧夏蚡取燕王女為夫人太后詔召列侯宗室皆徃賀嬰過夫欲與俱夫謝曰夫數以酒失過丞相丞相今者又與夫有隙嬰曰事已解彊與俱酒酣蚡起為壽坐皆避席伏已嬰為壽獨故人避席餘半膝席夫行酒至蚡蚡膝席曰不能滿觴夫怒因嘻笑曰將軍貴人也畢之時蚡不肯行酒次至臨汝侯灌賢賢方與程不識耳語又不避席夫無所發怒迺罵賢曰平生毁程不識不直一錢今日長者為壽廼效女曹兒呫囁耳語蚡謂夫曰程李俱東西宫衛尉今衆辱程將軍仲孺獨不為李將軍地乎夫曰今日斬頭穴匈何知程李坐乃起更衣稍稍去嬰去戲夫夫出蚡遂怒曰此吾驕灌夫罪也廼令騎留夫夫不得出藉福起為謝案夫項令謝夫愈怒不肯順蚡廼戲騎縛夫置傳舍召長史曰今日召宗室有詔劾灌夫罵坐不敬繫居室遂其前事遣吏分曹逐捕諸灌氏支屬皆得棄市罪嬰愧為資使賔客請莫能解蚡吏皆為耳目諸灌氏皆亡匿夫繫遂不得告言蚡隂事嬰鋭為救夫嬰夫人諫曰灌將軍得罪丞相與太后家迕寜可救邪嬰曰侯自我得之自我捐之無所恨且終不令灌仲孺獨死嬰獨生廼匿其家竊出上書立召入具告言灌夫醉飽事不足誅上然之賜嬰食曰東朝廷辯之嬰東朝盛推夫善言其醉飽得過廼丞相以他事誣罪之蚡盛毁夫所為横恣罪逆不道嬰度無可奈何因言蚡短蚡曰天下幸而安樂無事蚡得為肺附所好音樂狗馬田宅所愛倡優巧匠之屬不如魏其灌夫日夜招聚天下豪桀壯士與論議腹誹而心謗卭視天俛畫地辟睨兩宫閒幸天下有變而欲有大功臣乃不如魏其等所為上問朝臣兩人孰是御史大夫韓安國曰魏其言灌夫父死事身荷㦸馳不測之吳軍身被數十創名冠三軍此天下壯士非有大惡爭杯酒不足引它過以誅也魏其言是丞相亦言灌夫通姦猾侵細民家累巨萬横恣潁川輘轢宗室侵犯骨肉此所謂支大於幹脛大於股不折必披丞相言亦是唯明主裁之主爵都尉汲黯是魏其内史鄭當時是魏其後不堅餘皆莫敢對上怒内史曰公平生數言魏其武安長短今日廷論局趣效轅下駒吾并斬若屬矣即罷起入上食太后太后亦已使人候司具以語太后太后怒不食曰我在也而人皆藉吾弟令我百嵗後皆魚肉之乎且帝寜能為石人邪此特帝在即錄錄設百嵗後是屬寜有可信者乎上謝曰俱外家故廷辨之不然此一獄吏所决耳是時郎中令石建為上分别言兩人蚡已罷朝出止車門召御史大夫安國載怒曰與長孺共一秃翁何為首鼠兩端安國良久謂蚡曰君何不自喜夫魏其毁君君當免冠觧印綬歸曰臣以肺附幸得待罪固非其任魏其言皆是如此上必多君有讓不廢君魏其必媿杜門齰舌自殺今人毁君君亦毁之譬如賈豎女子爭言何其無大體也蚡謝曰爭時急不知出此於是上使御史簿責嬰所言灌夫頗不讎劾繫都司空孝景時嬰嘗受遺詔曰事有不便以便宜論上及繫灌夫罪至族事日急諸公莫敢復明言於上嬰廼使昆弟子上書言之幸得召見書奏案尚書大行無遺詔詔書獨臧嬰家嬰家丞封廼劾嬰矯先帝詔害罪當棄市五年十月悉論灌夫支屬嬰良乆廼聞有劾即陽病痱不食欲死或聞上無意殺嬰復食治病議定不死矣廼有飛語為惡言聞上故以十二月晦論棄市渭城春蚡疾一身盡痛若有擊者謼服謝罪上使視鬼者瞻之曰魏其侯與灌夫共守笞欲殺之竟死子恬嗣元朔中有罪免後淮南王安謀反覺始安入朝時蚡為太尉迎安霸上謂安曰上未有太子大王最賢髙祖孫即宫車晏駕非大王立尚誰立哉淮南王大喜厚遺金錢財物上自嬰夫事時不直蚡特為太后故及聞淮南事上曰使武安侯在者族矣韓安國字長孺梁成安人也後徙睢陽嘗受韓子雜説鄒田生所事梁孝王為中大夫吳楚反時孝王使安國及張羽為將扞吳兵於東界張羽力戰安國持重以故吳不能過梁吳楚破安國張羽名由此顯梁梁王以至親故得自置相二千石出入游戲僭於天子天子聞之心不善太后知帝弗善廼怒梁使者弗見案責王所為安國為梁使見大長公主而泣曰何梁王為人子之孝為人臣之忠而太后曽不省也夫前日吳楚齊趙七國反自闗以東皆合從而西嚮唯梁最親為限難梁王念太后帝在中而諸侯擾亂壹言泣數行而下跪送臣等六人將兵擊却吳楚吳楚以故兵不敢西而卒破亡梁之力也今太后以小苛禮責望梁王梁王父兄皆帝王而所見者大故出稱䟆入言警車旗皆帝所賜即以嫮鄙小縣驅馳國中欲夸諸侯令天下知太后帝愛之也今梁使來輙案責之梁王恐日夜涕泣思慕不知所為何梁王之忠孝而太后不䘏也長公主具以告太后太后喜曰為帝言之言之帝心廼解而免冠謝太后曰兄弟不能相教廼為太后遺憂悉見梁使厚賜之其後梁王益親驩太后長公主更賜安國直千餘金由此顯結於漢其後安國坐法抵罪䝉獄吏田甲辱安國安國曰死灰獨不復然乎甲曰然即溺之居無幾梁内史缺漢使使者拜安國為梁内史起徒中為二千石田甲亡安國曰甲不就官我滅而宗甲肉袒謝安國笑曰公等足與治乎卒善遇之内史之缺也王新得齊人公孫詭説之欲請為内史竇太后所廼詔王以安國為内史公孫詭羊勝説王求為帝太子及益地事恐漢大臣不聴廼陰使人刺漢用事謀臣及殺故吳相爰盎景帝遂聞詭勝等計畫廼使使捕詭勝必得漢使十軰至梁相以下舉國大索月餘弗得安國聞詭勝匿王所廼入見王而泣曰主辱者臣死大王無良臣故紛紛至此今勝詭不得請辭賜死王曰何至此安國泣數行下曰大王自度於皇帝孰與太上皇之與髙帝及皇帝與臨江王親王曰弗如也安國曰夫太上皇臨江親父子間然髙帝曰提三尺取天下者朕也故太上終不得制事居于櫟陽臨江適長太子以一言過廢王臨江用宮垣事卒自殺中尉府何者治天下終不用私亂公語曰雖有親父安知不為虎雖有親兄安知不為狼今大王列在諸侯訹邪臣浮説犯上禁橈明法天子以太后故不忍致法於大王太后日夜涕泣幸大王自改大王終不覺寤有如太后宫車即晏駕大王尚誰攀乎語未卒王泣數行而下謝安國曰吾今出之即日詭勝自殺漢使還報梁事皆得釋安國力也景帝太后益重安國孝王薨共王即位安國坐法失官家居武帝即位武安侯田蚡為太尉親貴用事安國以五百金遺蚡蚡言安國太后上素聞安國賢即召以為北地都尉遷為大司農閩東越相攻遣安國大行王恢將兵未至越越殺其王降漢兵亦罷其年田蚡為丞相安國為御史大夫匈奴來請和親上下其議大行王恢燕人數為邊吏習胡事議曰漢與匈奴和親率不過數嵗即背約不如勿許舉兵擊之安國曰千里而戰即兵不獲利今匈奴負戎馬足懐鳥獸心遷徙鳥集難得而制得其地不足為廣有其衆不足為彊自上古弗屬漢數千里爭利則人馬罷虜以全制其敝埶必危殆臣故以為不如和親羣臣議多附安國於是上許和親明年鴈門馬邑豪聶壹因大行王恢言匈奴初和親親信邊可誘以利致之伏兵襲擊必破之道也上廼召問公卿曰朕飾子女以配單于幣帛文錦賂之甚厚單于待命加嫚侵盗無已邊竟數驚朕甚閔之今欲舉兵攻之何如大行恢對曰陛下雖未言臣固願效之臣聞全代之時北有彊胡之敵内連中國之兵然尚得飬老長幼種樹以時倉廪常實匈奴不輕侵也今以陛下之威海内為一天下同任又遣子弟乗邊守塞轉粟輓輸以為之備然匈奴侵盗不已者無它以不恐之故耳臣竊以為擊之便御史大夫安國曰不然臣聞髙皇帝嘗圍於平城匈奴至者投鞌髙如城者數所平城之飢七日不食天下歌之及觧圍反位而無忿怒之心夫聖人以天下為度者也不以已私怒傷天下之功故廼遣劉敬奉金千斤以結和親至今為五世利孝文皇帝又嘗壹擁天下之精兵聚之廣武常谿然終無尺寸之功而天下黔首無不憂者孝文寤於兵之不可宿故復合和親之約此二聖之迹足以為效矣臣竊以為勿擊便恢曰不然臣聞五帝不相襲禮三王不相復樂非故相反也各因世宜也且髙帝身被堅執鋭䝉霧露沐霜雪行幾十年所以不報平城之怨者非力不能所以休天下之心也今邊竟數驚士卒傷死中國槥車相望此仁人之所隱也臣故曰擊之便安國曰不然臣聞利不十者不易業功不百者不變常是以古之人君謀事必就祖發政占古語重作事也且自三代之盛夷狄不與正朔服色非威不能制彊弗能服也以為逺方絶地不牧之民不足煩中國也且匈奴輕疾悍亟之兵也至如猋風去如收電畜牧為業弧弓射獵逐獸隨草居處無常難得而制今使邊郡久廢耕織以支胡之常事其埶不相權也臣故曰勿擊便恢曰不然臣聞鳳鳥乘於風聖人因於時昔秦繆公都雍地方三百里知時宜之變攻取西戎辟地千里并國十四隴西北地是也及後蒙恬為秦侵胡辟數千里以河為竟累石為城樹榆為塞匈奴不敢飲馬於河置㷭􁛆然後敢牧馬夫匈奴獨可以威服不可以仁畜也今以中國之盛萬倍之資遣百分之一以攻匈奴譬猶以彊弩射且潰之癰也必不留行矣若是則北發月氏可得而臣也臣故曰擊之便安國曰不然臣聞用兵者以飽待饑正治以待其亂定舍以待其勞故接兵覆衆伐國墮城常坐而役敵國此聖人之兵也且臣聞之衝風之衰不能起毛羽彊弩之末力不能入魯縞夫盛之有衰猶朝之必莫也今將卷甲輕舉深入長敺難以為功從行則廹脅衡行則中絶疾則糧乏徐則後利不至千里人馬乏食兵法曰遺人獲也意者有它繆巧可以禽之則臣不知也不然則未見深入之利也臣故曰勿擊便恢曰不然夫草木遭霜者不可以風過清水明鏡不可以形逃通方之士不可以文亂今臣言擊之者固非發而深入也將順因單于之欲誘而致之邊吾選梟騎壯士隂伏而處以為之備審遮險阻以為其戒吾埶已定或營其左或營其右或當其前或絶其後單于可禽百全必取上曰善廼從恢議隂使聶壹為間亡入匈奴謂單于曰吾能斬馬邑令丞以城降財物可盡得單于愛信以為然而許之聶壹廼詐斬死罪囚縣其頭馬邑城下視單于使者為信曰馬邑長吏已死可急來於是單于穿塞將十萬騎入武州塞當是時漢伏兵車騎材官三十餘萬匿馬邑旁谷中衛尉李廣為驍騎將軍太僕公孫賀為輕車將軍大行王恢為將屯將軍太中大夫李息為材官將軍御史大夫安國為䕶軍將軍諸將皆屬約單于入馬邑縱兵王恢李息别從代主擊輜重於是單于入塞未至馬邑百餘里覺之還去語在匈奴傳塞下傳言單于已去漢兵追至塞度弗及王恢等皆罷兵上怒恢不出擊單于輜重也恢曰始約為入馬邑城兵與單于接而臣擊其輜重可得利今單于不至而還臣以三萬人衆不敵袛取辱固知還而斬然完陛下士三萬人於是下恢廷尉廷尉當恢逗橈當斬恢行千金丞相蚡蚡不敢言上而言於太后曰王恢首為馬邑事今不成而誅恢是為匈奴報仇也上朝太后太后以蚡言告上上曰首為馬邑事者恢故發天下兵數十萬從其言為此且縱單于不可得恢所部擊猶頗可得以尉士大夫心今不誅恢無以謝天下於是恢聞廼自殺安國為人多大畧知足以當世取舍而出於忠厚貪耆財利然所推舉皆亷士賢於己者於梁舉壺遂臧固至它皆天下名士士亦以此稱慕之唯天子以為國器安國為御史大夫五年丞相蚡薨安國行丞相事引墯車蹇上欲用安國為丞相使使視蹇甚廼更以平棘侯薛澤為丞相安國病免數月瘉復為中尉嵗餘徙為衛尉而將軍衛青等擊匈奴破龍城明年匈奴大入邊語在青傳安國為材官將軍屯漁陽捕生口虜言匈奴逺去即上言方佃作時請且罷屯罷屯月餘匈奴大入上谷漁陽安國壁廼有七百餘人出與戰安國傷入壁匈奴虜畧千餘人及畜産去上怒使使責讓安國徙益東屯右北平是時虜言當入東方安國始為御史大夫及䕶軍後稍下遷新壯將軍衞青等有功益貴安國既斥䟽將屯又失亡多甚自媿幸得罷歸廼益東徙意忽忽不樂數月病歐血死壺遂與太史遷等定漢律歴官至詹事其人深中篤行君子上方倚欲以為相㑹其病卒贊曰竇嬰田蚡皆以外戚重灌夫用一時决策而各名顯並位卿相大業定矣然嬰不知時變夫亡術而不遜蚡負貴而驕溢凶徳参㑹待時而發藉福區區其間惡能救斯敗哉以韓安國之見器臨其摯而顛墜陵夷以憂死遇合有命悲夫若王恢為兵首而受其咎豈命也虖前漢書卷五十二考證竇嬰傳字王孫○按史記無嬰字觀景帝語嬰王孫寜可以讓耶是嬰字王孫矣有如兩宫奭將軍○按史記作螫將軍張晏曰螫怒也毒蟲怒必螫人田蚡傳蚡為諸曹郎○按史記無曹字据徐廣注亦不作郎官觧又漢初言郎不以曹稱疑此文曹字訛跪起如子姓○凌穉隆曰史記作如子姪此作如子姓於義雖通䆒是訛字王皇后賢之○按史記作王太后賢之在景帝時祗合稱皇后耳此漢書改訂史記之失蚡以肺附為相○肺附史記作肺腑下同上怒曰遂取武庫○按史記云君何不遂取武庫此怒語也漢書省君何不三字意遂不明灌夫傳將軍貴人也畢之○畢之史記作屬之程李俱東西宫衛尉注孟康曰李廣為東宫程不識為西宫○按孟康注非也漢以長樂宫為東宫太后居之天子居未央宫在長樂西据李廣傳廣入為未央衞尉而程不識亦為長樂衞尉是廣衛西宫而不識衞東宫也嬰東朝○按史記作魏其之東朝之徃也之字似不可省又石建為上分别言兩人事此省事字又與長孺共一老秃翁此省老字又嬰廼使昆弟子上書言之幸得復召見此省復字皆不如本文韓安國傳由此顯結於漢○按此作一句讀史記云名由此顯結於漢意義亦遂不同又安國笑曰可溺矣公等足與治乎此傳刪可溺矣三字不如本文逺甚唯與王恢論馬邑之計反覆折辨較史記為最詳王恢李息别從代○史記作王恢李息李廣此缺李廣至它皆天下名士○按史記作郅他則郅姓他名與壺遂臧固為三人此傳作至它則非人姓名矣前漢書卷五十二考證"}
{"id": "KR2a0007_053", "series": "KR2a0007", "text": "唐正議大夫行秘書少監琅邪縣開國子顔師古注孝景皇帝十四男王皇后生孝武皇帝栗姬生臨江閔王榮河間獻王德臨江哀王閼程姬生魯共王餘江都易王非膠西于王端賈夫人生趙敬肅王彭祖中山靖王勝唐姬生長沙定王發王夫人生廣川恵王越膠東康王寄清河哀王乗常山憲王河間獻王徳以孝景前二年立脩學好古實事求是從民得善書必為好寫與之留其眞加金帛賜以招之繇是四方道術之人不逺千里或有先祖舊書多奉以奏獻王者故得書多與漢朝等是時淮南王安亦好書所招致率多浮辯獻王所得書皆古文先秦舊書周官尚書禮禮記孟子老子之屬皆經傳説記七十子之徒所論其學舉六藝立毛氏詩左氏春秋博士脩禮樂被服儒術造次必於儒者山東諸儒多從而遊武帝時獻王來朝獻雅樂對三雍宫及詔䇿所問三十餘事其對推道術而言得事之中文約指明立二十六年薨中尉常麗以聞曰王身端行治温仁恭儉篤敬愛下明知深察恵于鰥寡大行令奏諡法曰聰明睿知曰獻宜諡曰獻王子共王不害嗣四年薨子剛王堪嗣十二年薨子頃王授嗣十七年薨子孝王慶嗣四十三年薨子元嗣元取故廣陵厲王厲王太子及中山懐王故姬亷等以為姬甘露中冀州刺史敞奏元事下廷尉逮召廉等元廹脅凡七人令自殺有司奏請誅元有詔削二縣萬一千户後元怒少史留貴留貴踰垣出欲告元元使人殺留貴母有司奏元殘賊不改不可君國子民廢勿王處漢中房陵居數年坐與妻若共乗朱輪車怒若又笞擊令自髠漢中太守請治病死立十七年國除絶五嵗成帝建始元年復立元弟上郡庫令良是為河間惠王良脩獻王之行母太后薨服喪如禮哀帝下詔褒揚曰河間王良喪太后三年為宗室儀表其益封萬户二十七年薨子尚嗣王莽時絶臨江哀王閼以孝景前二年立三年薨無子國除為郡臨江閔王榮以孝景前四年為皇太子四嵗廢為臨江王三嵗坐侵廟壖地為宫上徵榮榮行祖於江陵北門既上車軸折車廢江陵父老流涕竊言曰吾王不反矣榮至詣中尉府對簿中尉郅都簿責訊王王恐自殺葬藍田燕數萬銜土置冢上百姓憐之榮最長亡子國除地入于漢為南郡魯恭王餘以孝景前二年立為淮陽王吳楚反破後以孝景前三年徙王魯好治宫室苑囿狗馬季年好音不喜辭為人口吃難言二十八年薨子安王光嗣初好音樂輿馬晚節遴唯恐不足於財四十年薨子孝王慶忌嗣三十七年薨子頃王勁嗣二十八年薨子文王睃嗣十八年薨亡子國除哀帝建平三年復立頃王子睃弟郚鄉侯閔為王王莽時絶恭王初好治宫室壊孔子舊宅以廣其宫聞鐘磬琴瑟之聲遂不敢復壊於其壁中得古文經傳江都易王非以孝景前二年立為汝南王吳楚反時非年十五有材氣上書自請擊吳景帝賜非將軍印擊吳吳已破徙王江都治故吳國以軍功賜天子旗元光中匈奴大入漢邊非上書願擊匈奴上不許非好氣力治宫館招四方豪傑驕奢甚二十七年薨子建嗣建為太子時邯鄲人梁蚡持女欲獻之易王建聞其美私呼之因留不出蚡宣言曰子廼與其公爭妻建使人殺蚡蚡家上書下廷尉考會赦不治易王薨未葬建居服舍召易王所愛美人淖姬等凡十人與姦建女弟徵臣為葢侯子婦以易王喪來歸建復與姦建異母弟定國為淮陽侯易王最小子也其母幸立之具知建事行錢使男子荼恬上書告建滛亂不當為後事下廷尉廷尉治恬受人錢財為上書論棄市建罪不治後數使使至長安迎徵臣魯恭王太后聞之遺徵臣書曰國中口語籍籍慎無復至江都後建使謁者吉請問共太后太后泣謂吉歸以吾言謂而王王前事漫漫今當自謹獨不聞燕齊事乎言吾為而王泣也吉歸致共太后語建大怒擊吉斥之建游章臺宫令四女子乗小舩建以足蹈覆其船四人皆溺二人死後游雷波天大風建使郎二人乗小舩入波中舩覆兩郎溺攀舩乍見乍没建臨觀大笑令皆死宫人姬八子有過者輙令臝立擊鼓或置樹上久者三十日乃得衣或髠鉗以鈆杵舂不中程輙掠或縱狼令齧殺之建觀而大笑或閉不食令餓死凡殺不辜三十五人建欲令人與禽獸交而生子彊令宫人臝而四據與羝羊及狗交專為滛虐自知罪多國中多欲告言者建恐誅心内不安與其后成光共使越婢下神祝詛上與郎中令等語怨望漢廷使者即復來覆我我决不獨死建亦頗聞淮南衡山隂謀恐一日發為所并遂作兵器號王后父胡應為將軍中大夫疾有材力善騎射號曰靈武君作治黄屋葢刻皇帝璽鑄將軍都尉金銀印作漢使節二十綬千餘具置軍官品員及拜爵封侯之賞具天下之輿地及軍陳圖遣人通越繇王閩侯遺以錦帛奇珍繇王閩侯亦遺建荃葛珠璣犀甲翠羽蝯熊奇獸數通使徃來約有急相助及淮南事發治黨與頗連及建建使人多推金錢絶其獄後復謂近臣曰我為王詔獄嵗至生又無驩怡日壯士不坐死欲為人所不能為耳建時佩其父所賜將軍印載天子旗出積數嵗事發覺漢遣丞相長史與江都相雜案索得兵器璽綬節反具有司請捕誅建制曰與列侯吏二千石博士議議皆曰建失臣子道積久輙䝉不忍遂謀反逆所行無道雖桀紂惡不至於此天誅所不赦當以謀反法誅有詔宗正廷尉即問建建自殺后成光等皆棄市六年國除地入于漢為廣陵郡絶百二十一年平帝時新都侯王莽秉政興滅繼絶立建弟盱眙侯子宫為廣陵王奉易王後莽簒國絶膠西于王端孝景前三年立為人賊盭又隂痿一近婦人病數月有所愛幸少年以為郎郎與後宫亂端禽㓕之及殺其子母數犯法漢公卿數請誅端天子弗忍而端所為滋甚有司比再請削其國去太半端心愠遂為無訾省府庫壊漏盡腐財物以鉅萬計終不得收徙令吏毋得收租賦端皆去衞封其宫門從一門出入數變名姓為布衣之它國相二千石至者奉漢法以治端輙求其罪告之亡罪者詐藥殺之所以設詐究變彊足以距諫知足以飾非相二千石從王治則漢繩以法故膠西小國而所殺傷二千石甚衆立四十七年薨無子國除地入于漢為膠西郡趙敬肅王彭祖以孝景前二年立為廣川王趙王遂反破後徙王趙彭祖為人巧佞卑諂足共而心刻深好法律持詭辯以中人多内寵姬及子孫相二千石欲奉漢法以治則害於王家是以每相二千石至彭祖衣帛布單衣自行迎除舍多設疑事以詐動之得二千石失言中忌諱輙書之二千石欲治者則以此廹劫不聴廼上書告之及汙以姦利事彭祖立六十餘年相二千石無能滿二嵗輙以罪去大者死小者刑以故二千石莫敢治而趙王擅權使使即縣為賈人𣙜㑹入多於國租税以是趙王家多金錢然所賜姬諸子亦盡之矣彭祖不好治宫室禨祥好為吏上書願督國中盗賊常夜從走卒行徼邯鄲中諸使過客以彭祖險陂莫敢留邯鄲久之太子丹與其女弟及同産姊姦江充告丹淫亂又使人椎埋攻剽為姦甚衆武帝遣使者發吏卒捕丹下魏郡詔獄治罪至死彭祖上書寃訟丹願從國中勇敢擊匈奴贖丹罪上不許久之竟赦出後彭祖入朝因帝姊平陽隆慮公主求復立丹為太子上不許彭祖取江都易王寵姬王建所姦淖姬者甚愛之生一男號淖子彭祖以征和元年薨諡敬肅王彭祖薨時淖姬兄為漢宦者上召問淖子何如對曰為人多欲上曰多欲不宜君國子民問武始侯昌曰無咎無譽上曰如是可矣遣使者立昌是為頃王十九年薨子懐王尊嗣五年薨無子絶二嵗宣帝立尊弟髙是為哀王數月薨子共王充嗣五十六年薨子隱嗣王莽時絶初武帝復以親親故立敬肅王小子偃為平于王是為頃王十一年薨子繆王元嗣二十五年薨大鴻臚禹奏元前以刃賊殺奴婢子男殺謁者為刺史所奏罪名明白病先令令能為樂奴婢從死廹脅自殺者凡十六人暴虐不道故春秋之義誅君之子不宜立元雖未伏誅不宜立嗣奏可國除中山靖王勝以孝景前三年立武帝初即位大臣懲吳楚七國行事議者多寃鼂錯之策皆以諸侯連城數十泰彊欲稍侵削數奏暴其過惡諸侯王自以骨肉至親先帝所以廣封連城犬牙相錯者為盤石宗也今或無罪為臣下所侵辱有司吹毛求疵笞服其臣使證其君多自以侵寃建元三年代王登長沙王發中山王勝濟川王明來朝天子置酒勝聞樂聲而泣問其故勝對曰臣聞悲者不可為絫欷思者不可為歎息故髙漸離擊筑易水之上荆軻為之低而不食雍門子壹微吟孟嘗君為之於邑今臣心結日久毎聞幼眇之聲不知涕泣之横集也夫衆喣漂山聚蟁成靁朋黨執虎十夫橈椎是以文王拘於牖里孔子阨於陳蔡此乃烝庶之成風増積之生害也臣身逺與寡莫為之先衆口鑠金積毁銷骨叢輕折軸羽翮飛肉紛驚逢羅澘然出涕臣聞白日曬光幽隱皆照明月曜夜蟁蝱宵見然雲蒸列布杳冥晝昏塵埃抪覆昧不見泰山何則物有蔽之也今臣雍閼不得聞讒言之徒􁑌生道遼路逺曽莫為臣聞臣竊自悲也臣聞社鼷不灌屋鼠不熏何則所託者然也臣雖薄也得䝉肺附位雖卑也得為東藩屬又稱兄今羣臣非有葭莩之親鴻毛之重羣居黨議朋友相為使夫宗室擯郤骨肉氷釋斯伯奇所以流離比干所以横分也詩云我心憂傷惄焉如𢷬假寐永歎唯憂用老心之憂矣疢如疾首臣之謂也具以吏所侵聞於是上乃厚諸侯之禮省有司所奏諸侯事加親親之恩焉其後更用主父偃謀令諸侯以私恩自裂地分其子弟而漢為定制封號輙别屬漢郡漢有厚恩而諸侯地稍自分析弱小云勝為人樂酒好内有子百二十餘人常與趙王彭祖相非曰兄為王専代吏治事王者當日聴音樂御聲色趙王亦曰中山王但奢淫不佐天子拊循百姓何以稱為藩臣四十三年薨子哀王昌嗣一年薨子康王昆侈嗣二十一年薨子頃王輔嗣四年薨子憲王福嗣十七年薨子懐王循嗣十五年薨無子絶四十五嵗成帝鴻嘉二年復立憲王弟孫利鄉侯子雲客是為廣徳夷王三年薨無子絶十四嵗哀帝復立雲客弟廣漢為廣平王薨無後平帝元始二年復立廣川惠王曽孫倫為廣徳王奉靖王後王莽時絶長沙定王發母唐姬故程姬侍者景帝召程姬程姬有所避不願進而飾侍者唐兒使夜進上醉不知以為程姬而幸之遂有身已乃覺非程姬也及生子因名曰發以孝景前二年立以其母微無寵故王卑溼貧國二十八年薨子戴王庸嗣二十七年薨子頃王鮒鮈嗣十七年薨子刺王建徳嗣宣帝時坐獵縱火燔民九十六家殺二人又以縣官事怨内史敎人誣告以棄市罪削八縣罷中尉官三十四年薨子煬王旦嗣二年薨無子絶嵗餘元帝初元三年復立旦弟宗是為孝王五年薨子魯人嗣王莽時絶廣川惠王越以孝景中二年立十三年薨子繆王齊嗣四十四年薨初齊有幸臣乗距已而有罪欲誅距距亡齊因禽其宗族距怨王乃上書告齊與同産姦是後齊數告言漢公卿及幸臣所忠等又告中尉蔡彭祖捕子明罵曰吾盡汝種矣案驗不如王言劾齊誣㒺大不敬請繫治齊恐上書願與廣川勇士奮擊匈奴上許之未發病薨有司請除國奏可後數月下詔曰廣川恵王於朕為兄朕不忍絶其宗廟其以惠王孫去為廣川王去即繆王齊太子也師受易論語孝經皆通好文辭方技博奕倡優其殿門有成慶畫短衣大絝長劍去好之作七尺五寸劒被服皆效焉有幸姬王昭平王地餘許以為后去嘗疾姬陽成昭信侍視甚謹更愛之去與地餘戲得褏中刀笞問狀服欲與昭平共殺昭信笞問昭平不服以鐵鍼鍼之彊服乃㑹諸姬去以劒自擊地餘令昭信擊昭平皆死昭信曰兩姬婢且泄口復絞殺從婢三人後昭信病夢見昭平等以狀告去去曰虜乃復見畏我獨可燔燒耳掘出尸皆燒為灰後去立昭信為后幸姬陶望卿為脩靡夫人主繒帛崔脩成為明貞夫人主永巷昭信復譖望卿曰與我無禮衣服常鮮於我盡取善繒匄諸宫人去曰若數惡望卿不能减我愛設聞其淫我亨之矣後昭信謂去曰前畫工畫望卿舍望卿袒裼傅粉其傍又數出入南户窺郎吏疑有姦去曰善司之以故益不愛望卿後與昭信等飲諸姬皆侍去為望卿作歌曰背尊章嫖以忽謀屈奇起自絶行周流自生患諒非望今誰怨使美人相和歌之去曰是中當有自知者昭信知去已怒即誣言望卿歴指郎吏卧處具知其主名又言郎中令錦被疑有姦去即與昭信從諸姬至望卿所臝其身更擊之令諸姬各持燒鐵共灼望卿望卿走自投井死昭信出之㭬杙其隂中割其鼻脣斷其舌謂去曰前殺昭平反來畏我今欲靡爛望卿使不能神與去共支解置大鑊中取桃灰毒藥并煮之召諸姬皆臨觀連日夜靡盡復共殺其女弟都後去數召姬榮愛與飲昭信復譖之曰榮姬視瞻意態不善疑有私時愛為去刺方領繡去取燒之愛恐自投井出之未死笞問愛自誣與醫姦去縳繫柱燒刀灼潰兩目生割兩股銷鈆灌其口中愛死支觧以棘埋之諸幸於去者昭信輙譖殺之凡十四人皆埋太后所居長壽宫中宫人畏之莫敢復迕昭信欲擅愛曰王使明貞夫人主諸姬淫亂難禁請閉諸姬舍門無令出敖使其大婢為僕射主永巷盡封閉諸舍上籥於后非大置酒召不得見去憐之為作歌曰愁莫愁居無聊心重結意不舒内茀鬱憂哀積上不見天生何益日崔隤時不再願棄軀死無悔令昭信聲鼓為節以敎諸姬歌之歌罷輙歸永巷封門獨昭信兄子初為乗華夫人得朝夕見昭信與去從十餘奴博飲游敖初去年十四五事師受易師數諫正去去益大逐之内史請以為掾師數令内史禁切王家去使奴殺師父子不發覺後去數置酒令倡俳臝戲坐中以為樂相彊劾繫倡闌入殿門奏狀事下考案倡辭本為王教脩靡夫人望卿弟都歌舞使者召望卿都去對皆淫亂自殺㑹赦不治望卿前亨煮即取他死人與都死并付其母母曰都是望卿非也數號哭求死昭信令奴殺之奴得辭服本始三年相内史奏狀具言赦前所犯天子遣大鴻臚丞相長史御史丞廷尉正雜治鉅鹿詔獄奏請逮捕去及后昭信制曰王后昭信諸姬奴婢證者皆下獄辭服有司復請誅王制曰與列侯中二千石二千石博士議議者皆以為去悖虐聴后昭信讒言燔燒亨煮生割剝人距師之諫殺其父子凡殺無辜十六人至一家母子三人逆節絶理其十五人在赦前大惡仍重當伏顯戮以示衆制曰朕不忍致王於法議其罰有司請廢勿王與妻子徙上庸奏可與湯沐邑百户去道自殺昭信棄市立二十二年國除後四嵗宣帝地節四年復立去兄文是為戴王文素正直數諫王去故上立焉二年薨子海陽嗣十五年坐畫屋為男女臝交接置酒請諸父姊妹飲令仰視畫又海陽女弟為人妻而使與幸臣姦又與從弟調等謀殺一家三人已殺甘露四年坐廢徙房陵國除後十五年平帝元始二年復立戴王弟襄隄侯子瘉為廣徳王奉恵王後二年薨子赤嗣王莽時絶膠東康王寄以孝景中二年立二十八年薨淮南王謀反時寄微聞其事私作兵車鏃矢戰守備備淮南之起及吏治淮南事辭出之寄於上最親意自傷發病而死不敢置後於是上聞寄有長子賢母無寵少子慶母愛幸寄常欲立之為非次因有過遂無所言上憐之立賢為膠東王奉康王祀而封慶為六安王王故衡山地膠東王賢立十五年薨諡為哀王子戴王通平嗣二十四年薨子頃王音嗣五十四年薨子共王授嗣十四年薨子殷嗣王莽時絶六安共王慶立三十八年薨子夷王禄嗣十年薨子繆王定嗣二十二年薨子頃王光嗣二十七年薨子育嗣王莽時絶清河哀王乗以孝景中三年立十二年薨無子國除常山憲王舜以孝景中五年立舜帝少子驕淫數犯禁上常寛之三十三年薨子勃嗣為王初憲王有不愛姬生長男棁棁以母無寵故亦不得幸於王王后脩生太子勃王内多所幸姬生子平子商王后稀得幸及憲王疾甚諸幸姬侍病王后以妬媢不常在輙歸舍醫進藥太子勃不自嘗藥又不宿留侍疾及王薨王后太子乃至憲王雅不以棁為子數不分與財物郎或説太子王后令分棁財皆不聴太子代立又不收恤棁棁怨王后及太子漢使者視憲王喪棁自言憲王病時王后太子不侍及薨六日出舍太子勃私姦飲酒博戲擊筑與女子載馳環城過市入獄視囚天子遣大行騫驗問逮諸證者王又匿之吏求捕勃使人致擊笞掠擅出漢所疑囚有司請誅勃及憲王后脩上曰脩素無行使棁䧟之罪勃無良師傅不忍致誅有司請廢勿王徙王勃以家屬處房陵上許之勃王數月廢國除月餘天子為最親詔有司曰常山憲王早夭后妾不和適孽誣爭陷于不誼以㓕國朕甚閔焉其封憲王子平三萬户為真定王子商三萬戸為泗水王頃王平立二十五年薨子烈王偃嗣十八年薨子孝王由嗣二十二年薨子安王雍嗣二十六年薨子共王普嗣十五年薨子陽嗣王莽時絶泗水思王商立十二年薨子哀王安世嗣十一年薨無子於是武帝憐泗水王絶復立安世弟賀是為戴王立二十二年薨有遺腹子煖相内史不以聞太后上書昭帝閔之抵相内史罪立煖是為勤王立三十九年薨子戾王駿嗣三十一年薨子靖嗣王莽時絶贊曰昔魯哀公有言寡人生於深宫之中長於婦人之手未嘗知憂未嘗知懼信哉斯言也雖欲不危亡不可得已是故古人以宴安為鴆毒亡徳而富貴謂之不幸漢興至于孝平諸侯王以百數率多驕淫失道何則沈溺放恣之中居勢使然也自凡人猶繫于習俗而况哀公之倫乎夫唯大雅卓爾不羣河間獻王近之矣前漢書卷五十三考證河間獻王徳傳以孝景前二年立○按漢代賢王河間稱首史記五宗世家文太簡畧自此以下云云並漢書所補也禮禮記注師古曰禮者禮經也禮記者諸儒記禮之説也○按禮經即儀禮十七篇禮記七十子後學所記藝文志所謂記百三十一篇是也戴記在後故師古特觧之立毛氏詩左氏春秋博士○按儒林傳毛公治詩貫公傳左氏皆為河間獻王博士並當時所不立于學官者數代以還齊魯韓詩晦而獨存毛公榖春秋微而盛行左獻王之澤逺矣哉被服儒術注師古云云○胡三省曰顔注非被服者言以儒術衣被其身也對三雍宫○胡三省曰謂對三雍宫之制度非召對于三雍宫也按藝文志有獻王對上下三雍宫三篇子剛王堪嗣○按堪史記及本書諸侯王表並作基又頃王授表作緩又孝王慶嗣四十三年薨表作四十七年凡名字數目表傳多異如魯頃王勁表作封文王睃嗣十八年薨表作十九年中山懐王循表作修廣川恵王越十三年薨表作十二年繆王齊嗣四十四年薨表作四十五年常山憲王舜三十三年薨表作三十二年安王雍嗣二十六年薨表作十六年泗水思王商十年薨表作十五年戴王立二十二年薨表作二十年有遺腹子煖表作綜趙敬肅王彭祖傳又使人椎埋攻剽注師古曰椎殺人而埋之○顧炎武曰椎埋即掘塚也新𦵏者謂之埋師古注非中山靖王勝傳有子百二十餘人○按史記作有子枝屬百二十餘人似并孫數之長沙定王發傳二十八年薨○史記作二十七年又戴王庸史記作康王庸前漢書卷五十三考證"}
{"id": "KR2a0007_054", "series": "KR2a0007", "text": "唐正議大夫行袐書少監琅邪縣開國子顔師古注李廣隴西成紀人也其先曰李信秦時為將逐得燕太子丹者也廣世世受射孝文十四年匈奴大入蕭關而廣以良家子從軍擊胡用善射殺首虜多為郎騎常侍數從射獵格殺猛獸文帝曰惜廣不逢時令當髙祖世萬户侯豈足道哉景帝即位為騎郎將吳楚反時為驍騎都尉從太尉亞夫戰昌邑下顯名以梁王授廣將軍印故還賞不行為上谷太守數與匈奴戰典屬國公孫昆邪為上泣曰李廣材氣天下亡䨇自負其能數與虜确恐亡之上乃徙廣為上郡太守匈奴侵上郡上使中貴人從廣勒習兵擊匈奴中貴人者將數十騎從見匈奴三人與戰射傷中貴人殺其騎且盡中貴人走廣廣曰是必射鵰者也廣乃從百騎徃馳三人三人亡馬歩行行數十里廣令其騎張左右翼而廣身自射彼三人者殺其二人生得一人果匈奴射鵰者也已縳之上山望匈奴數千騎見廣以為誘騎驚上山陳廣之百騎皆大恐欲馳還走廣曰我去大軍數十里今如此走匈奴追射我立盡今我留匈奴必以我為大軍之誘不我擊廣令曰前未到匈奴陳二里所止令曰皆下馬觧鞍騎曰虜多如是觧鞍即急奈何廣曰彼虜以我為走今觧鞍以示不去用堅其意有白馬將出䕶兵廣上馬與十餘騎奔射殺白馬將而復還至其百騎中觧鞍縱馬卧時㑹暮胡兵終怪之弗敢擊夜半胡兵以為漢有伏軍於傍欲夜取之即引去平旦廣乃歸其大軍後徙為隴西北地鴈門雲中太守武帝即位左右言廣名將也由是入為未央衞尉而程不識時亦為長樂衛尉程不識故與廣俱以邊太守將屯及出擊胡而廣行無部曲行陳就善水草頓舍人人自便不擊刁斗自衞莫府省文書然亦逺斥候未嘗遇害程不識正部曲行伍營陳擊刁斗吏治軍簿至明軍不得自便不識曰李將軍極簡易然虜卒犯之無以禁而其士亦佚樂為之死我軍雖煩擾虜亦不得犯我是時漢邊郡李廣程不識為名將然匈奴畏廣士卒多樂從而苦程不識不識孝景時以數直諌為太中大夫為人廉謹於文法後漢誘單于以馬邑城使大軍伏馬邑傍而廣為驍騎將軍屬䕶軍將軍單于覺之去漢軍皆無功後四嵗廣以衞尉為將軍出鴈門擊匈奴匈奴兵多破廣軍生得廣單于素聞廣賢令曰得李廣必生致之胡騎得廣廣時傷置兩馬間絡而盛之卧行十餘里廣陽死睨其傍有一兒騎善馬暫騰而上胡兒馬因抱兒鞭馬南馳數十里得其餘軍匈奴騎數百追之廣行取兒弓射殺追騎以故得脱於是至漢漢下廣吏吏當廣亡失多為虜所生得當斬贖為庶人數嵗與故潁隂侯屏居藍田南山中射獵嘗夜從一騎出從人田閒飲還至亭霸陵尉醉呵止廣廣騎曰故李將軍尉曰今將軍尚不得夜行何故也宿廣亭下居無何匈奴入遼西殺太守敗韓將軍韓將軍後徙居右北平死於是上乃召拜廣為右北平太守廣請霸陵尉與俱至軍而斬之上書自陳謝罪上報曰將軍者國之爪牙也司馬法曰登車不式遭喪不服振旅撫師以征不服率三軍之心同戰士之力故怒形則千里竦威振則萬物伏是以名聲暴於夷貉威稜憺乎鄰國夫報忿除害捐殘去殺朕之所圖於將軍也若廼免冠徒跣稽顙請罪豈朕之指哉將軍其率師東轅彌節白檀以臨右北平盛秋廣在郡匈奴號曰漢飛將軍避之數嵗不入界廣出獵見草中石以為虎而射之中石没矢視之石也他日射之終不能入矣廣所居郡聞有虎常自射之及居右北平射虎虎騰傷廣廣亦射殺之石建卒上召廣代為郎中令元朔六年廣復為將軍從大將軍出定襄諸將多中首虜率為侯者而廣軍無功後三嵗廣以郎中令將四千騎出右北平博望侯張騫將萬騎與廣俱異道行數百里匈奴左賢王將四萬騎圍廣廣軍士皆恐廣廼使其子敢徃馳之敢從數十騎直貫胡騎出其左右而還報廣曰胡虜易與耳軍士乃安為圜陳外鄉胡急擊矢下如雨漢兵死者過半漢矢且盡廣乃令持滿毋發而廣身自以大黄射其裨將殺數人胡虜益觧㑹暮吏士無人色而廣意氣自如益治軍軍中服其勇也明日復力戰而博望侯軍亦至匈奴廼觧去漢軍罷弗能追是時廣軍幾没罷歸漢法博望侯後期當死贖為庶人廣軍自當亡賞初廣與從弟李蔡俱為郎事文帝景帝時蔡積功至二千石武帝元朔中為輕車將軍從大將軍擊右賢王有功中率封為樂安侯元狩二年代公孫𢎞為丞相蔡為人在下中名聲出廣下逺甚然廣不得爵邑官不過九卿廣之軍吏及士卒或取封侯廣與望氣王朔語云自漢擊匈奴廣未甞不在其中而諸妄校尉已下材能不及中以軍功取侯者數十人廣不為後人然終無尺寸功以得封邑者何也豈吾相不當侯邪朔曰將軍自念豈甞有恨者乎廣曰吾為隴西守羌甞反吾誘降者八百餘人詐而同日殺之至今恨獨此耳朔曰禍莫大於殺已降此廼將軍所以不得侯者也廣歴七郡太守前後四十餘年得賞賜輙分其戲下飲食與士卒共之家無餘財終不言生産事為人長爰臂其善射亦天性雖子孫他人學者莫能及廣呐口少言與人居則畫地為軍陳射闊狹以飲專以射為戲將兵乏絶處見水士卒不盡飲不近水不盡餐不甞食寛緩不苛士以此愛樂為用其射見敵非在數十歩之内度不中不發發即應弦而倒用此其將數困辱及射猛獸亦數為所傷云元狩四年大將軍票騎將軍大擊匈奴廣數自請行上以為老不許良久乃許之以為前將軍大將軍青出塞捕虜知單于所居廼自以精兵走之而令廣并於右將軍軍出東道東道少回逺大軍行水草少其埶不屯行廣辭曰臣部為前將軍今大將軍乃徙臣出東道且臣結髪而與匈奴戰廼今一得當單于臣願居前先死單于大將軍隂受上指以為李廣數奇毋令當單于恐不得所欲是時公孫敖新失侯為中將軍大將軍亦欲使敖與俱當單于故徙廣廣知之固辭大將軍弗聴令長史封書與廣之莫府曰急詣部如書廣不謝大將軍而起行意象愠怒而就部引兵與右將軍食其合軍出東道惑失道後大將軍大將軍與單于接戰單于遁走弗能得而還南絶幕廼遇兩將軍廣已見大將軍還入軍大將軍使長史持糒醪遺廣因問廣食其失道狀曰青欲上書報天子失軍曲折廣未對大將軍長史急責廣之莫府上簿廣曰諸校尉亡罪乃我自失道吾今自上簿至莫府謂其麾下曰廣結髪與匈奴大小七十餘戰今幸從大將軍出接單于兵而大將軍徙廣部行回逺又迷失道豈非天哉且廣年六十餘終不能復對刀筆之吏矣遂引刀自剄百姓聞之知與不知老壯皆為垂泣而右將軍獨下吏當死贖為庶人廣三子曰當户椒敢皆為郎上與韓嫣戲嫣少不遜當户擊嫣嫣走於是上以為能當户蚤死乃拜椒為代郡太守皆先廣死廣死軍中時敢從票騎將軍廣死明年李蔡以丞相坐詔賜冢地陽陵當得二十畝蔡盗取三頃頗賣得四十餘萬又盗取神道外壖地一畝葬其中當下獄自殺敢以校尉從票騎將軍擊胡左賢王力戰奪左賢王旗鼔斬首多賜爵關内侯食邑二百户代廣為郎中令頃之怨大將軍青之恨其父廼擊傷大將軍大將軍匿諱之居無何敢從上雍至甘泉宫獵票騎將軍去病怨敢傷青射殺敢去病時方貴幸上為諱云鹿觸殺之居嵗餘去病死敢有女為太子中人愛幸敢男禹有寵於太子然好利亦有勇甞與侍中貴人飲侵陵之莫敢應後愬之上上召禹使刺虎縣下圏中未至地有詔引出之禹從落中以劒斫絶纍欲刺虎上壯之遂救止焉而當户有遺腹子陵將兵擊胡兵敗降匈奴後人告禹謀欲亡從陵下吏死陵字少卿少為侍中建章監善騎射愛人謙讓下士甚得名譽武帝以為有廣之風使將八百騎深入匈奴二千餘里過居延視地形不見虜還拜為騎都尉將勇敢五千人教射酒泉張掖以備胡數年漢遣貳師將軍伐大宛使陵將五校兵隨後行至塞㑹貳師還上賜陵書陵留吏士與輕騎五百出敦煌至鹽水迎貳師還復留屯張掖天漢二年貳師將三萬騎出酒泉擊左賢王於天山召陵欲使為貳師將輜重陵召見武臺叩頭自請曰臣所將屯邊者皆荆楚勇士奇材劔客也力扼虎射命中願得自當一隊到蘭干山南以分單于兵毋令專鄉貳師軍上曰將惡相屬邪吾發軍多毋騎予女陵對無所事騎臣願以少擊衆歩兵五千人渉單于庭上壯而許之因詔彊弩都尉路博徳將兵半道迎陵軍博徳故伏波將軍亦羞為陵後距奏言方秋匈奴馬肥未可與戰臣願留陵至春俱將酒泉張掖騎各五千人並擊東西浚稽可必禽也書奏上怒疑陵悔不欲出而教博徳上書廼詔博德吾欲予李陵騎云欲以少擊衆今虜入西河其引兵走西河遮鉤營之道詔陵以九月發出遮虜鄣至東浚稽山南龍勒水上俳佪觀虜即亡所見從浞野侯趙破奴故道抵受降城休士因騎置以聞所與博徳言者云何具以書對陵於是將其歩卒五千人出居延北行三十日至浚稽山止營舉圖所過山川地形使麾下騎陳歩樂還以聞歩樂召見道陵將率得士死力上甚説拜歩樂為郎陵至浚稽山與單于相值騎可三萬圍陵軍軍居兩山間以大車為營陵引士出營外為陳前行持㦸盾後行持弓弩令曰聞鼔聲而縱聞金聲而止虜見漢軍少直前就營陵搏戰攻之千弩俱發應弦而倒虜還走上山漢軍追擊殺數千人單于大驚召左右地兵八萬餘騎攻陵陵且戰且引南行數日抵山谷中連戰士卒中矢傷三創者載輦兩創者將車一創者持兵戰陵曰吾士氣少衰而鼓不起者何也軍中豈有女子乎始軍出時關東羣盗妻子徙邊者隨軍為卒妻婦大匿車中陵捜得皆劒斬之明日復戰斬首三千餘級引兵東南循故龍城道行四五日抵大澤葭葦中虜從上風縱火陵亦令軍中縱火以自救南行至山下單于在南山上使其子將騎撃陵陵軍歩鬬樹木間復殺數千人因發連弩射單于單于下走是日捕得虜言單于曰此漢精兵擊之不能下日夜引吾南近塞得毋有伏兵乎諸當户君長皆言單于自將數萬騎擊漢數千人不能㓕後無以復使邊臣令漢益輕匈奴復力戰山谷間尚四五十里得平地不能破廼還是時陵軍益急匈奴騎多戰一日數十合復傷殺虜二千餘人虜不利欲去㑹陵軍候管敢為校尉所辱亡降匈奴具言陵軍無後救射矢且盡獨將軍麾下及成安侯校各八百人為前行以黄與白為幟當使精騎射之即破矣成安侯者頴川人父韓千秋故濟南相奮擊南越戰死武帝封子延年為侯以校尉隨陵單于得敢大喜使騎並攻漢軍疾呼曰李陵韓延年趣降遂遮道急攻陵陵居谷中虜在山上四面射矢如雨下漢軍南行未至鞮汗山百五十萬矢皆盡即棄車去士尚三千餘人徒斬車輻而持之軍吏持尺刀抵山入陿谷單于遮其後乘隅下壘石士卒多死不得行昏後陵便衣獨歩山營止左右毋隨我丈夫一取單于耳良久陵還大息曰兵敗死矣軍吏或曰將軍威震匈奴天命不遂後求道徑還歸如浞野侯為虜所得後亡還天子客遇之况於將軍乎陵曰公止吾不死非壯士也於是盡斬旌旗及珍寳埋地中陵歎曰復得數十矢足以脱矣今無兵復戰天明坐受縛矣各鳥獸散猶有得脱歸報天子者令軍士人持二升糒一半冰期至遮虜鄣者相待夜半時擊鼓起士鼔不鳴陵與韓延年俱上馬壯士從者十餘人虜騎數千追之韓延年戰死陵曰無靣目報陛下遂降軍人分散脱至塞者四百餘人陵敗處去塞百餘里邊塞以聞上欲陵死戰召陵母及婦令相者視之無死喪色後聞陵降上怒甚責問陳歩樂歩樂自殺羣臣皆罪陵上以問太史令司馬遷遷盛言陵事親孝與士信常奮不顧身以殉國家之急其素所畜積也有國士之風今舉事一不幸全軀保妻子之臣隨而媒糵其短誠可痛也且陵提歩卒不滿五千深輮戎馬之地抑數萬之師虜救死扶傷不暇悉舉引弓之民共攻圍之轉鬬千里矢盡道窮士張空拳冐白刃北首爭死敵得人之死力雖古名將不過也身雖䧟敗然其所摧敗亦足暴於天下彼之不死宜欲得當以報漢也初上遣貳師大軍出財令陵為助兵及陵與單于相值而貳師功少上以遷誣罔欲沮貳師為陵游説下遷腐刑久之上悔陵無救曰陵當發出塞廼詔彊弩都尉令迎軍坐預詔之得令老將生姦詐廼遣使勞賜陵餘軍得脱者陵在匈奴嵗餘上遣因杅將軍公孫敖將兵深入匈奴迎陵敖軍無功還曰捕得生口言李陵教單于為兵以備漢軍故臣無所得上聞於是族陵家母弟妻子皆伏誅隴西士大夫以李氏為愧其後漢遣使使匈奴陵謂使者曰吾為漢將歩卒五千人横行匈奴以亡救而敗何負於漢而誅吾家使者曰漢聞李少卿教匈奴為兵陵曰廼李緒非我也李緒本漢塞外都尉居奚侯城匈奴攻之緒降而單于客遇緒常坐陵上陵痛其家以李緒而誅使人刺殺緒大閼氏欲殺陵單于匿之北方大閼氏死廼還單于壯陵以女妻之立為右校王衛律為丁靈王皆貴用事衛律者父本長水胡人律生長漢善協律都尉李延年延年薦言律使匈奴使還㑹延年家收律懼并誅亡還降匈奴匈奴愛之常在單于左右陵居外有大事廼入議昭帝立大將軍霍光左將軍上官桀輔政素與陵善遣陵故人隴西任立政等三人俱至匈奴招陵立政等至單于置酒賜漢使者李陵衛律皆侍坐立政等見陵未得私語即目視陵而數數自循其刀環握其足隂諭之言可還歸漢也後陵律持牛酒勞漢使博飲兩人皆胡服椎結立政大言曰漢已大赦中國安樂主上富於春秋霍子孟上官少叔用事以此言微動之陵墨不應孰視而自循其髪答曰吾已胡服矣有頃律起更衣立政曰咄少卿良苦霍子孟上官少叔謝女陵曰霍與上官無恙乎立政曰請少卿來歸故鄉毋憂富貴陵字立政曰少公歸易耳恐再辱奈何語未卒衞律還頗聞餘語曰李少卿賢者不獨居一國范蠡徧遊天下由余去戎入秦今何語之親也因罷去立政隨謂陵曰亦有意乎陵曰丈夫不能再辱陵在匈奴二十餘年元平元年病死蘇建杜陵人也以校尉從大將軍青擊匈奴封平陵侯以將軍築朔方後以衞尉為游擊將軍從大將軍出朔方後一嵗以右將軍再從大將軍出定襄亡翕侯失軍當斬贖為庶人其後為代郡太守卒官有三子嘉為奉車都尉賢為騎都尉中子武最知名武字子卿少以父任兄弟竝為郎稍遷至栘中廐監時漢連伐胡數通使相窺觀匈奴留漢使郭吉路充國等前後十餘軰匈奴使來漢亦留之以相當天漢元年且鞮侯單于初立恐漢襲之廼曰漢天子我丈人行也盡歸漢使路充國等武帝嘉其義廼遣武以中郎將使持節送匈奴使留在漢者因厚賂單于荅其善意武與副中郎將張勝及假吏常恵等募士斥候百餘人俱既至匈奴置幣遺單于單于益驕非漢所望也方欲發使送武等㑹緱王與長水虞常等謀反匈奴中緱王者昆邪王姊子也與昆邪王俱降漢後隨浞野侯没胡中及衞律所將降者隂相與謀刼單于母閼氏歸漢㑹武等至匈奴虞常在漢時素與副張勝相知私候勝曰聞漢天子甚怨衛律常能為漢伏弩射殺之吾母與弟在漢幸䝉其賞賜張勝許之以貨物與常後月餘單于出獵獨閼氏子弟在虞常等七十餘人欲發其一人夜亡告之單于子弟發兵與戰緱王等皆死虞常生得單于使衞律治其事張勝聞之恐前語發以狀語武武曰事如此此必及我見犯廼死重負國欲自殺勝恵共止之虞常果引張勝單于怒召諸貴人議欲殺漢使者左伊秩訾曰即謀單于何以復加宜皆降之單于使衞律召武受辭武謂恵等屈節辱命雖生何靣目以歸漢引佩刀自刺衞律驚自抱持武馳召毉鑿地為坎置煴火覆武其上蹈其背以出血武氣絶半日復息恵等哭輿歸營單于壯其節朝夕遣人候問武而收繫張勝武益愈單于使使曉武㑹論虞常欲因此時降武劒斬虞常已律曰漢使張勝謀殺單于近臣當死單于募降者赦罪舉劒欲擊之勝請降律謂武曰副有罪當相坐武曰本無謀又非親屬何謂相坐復舉劒擬之武不動律曰蘇君律前負漢歸匈奴幸䝉大恩賜號稱王擁衆數萬馬畜彌山富貴如此蘇君今日降明日復然空以身膏草野誰復知之武不應律曰君因我降與君為兄弟今不聽吾計後雖欲復見我尚可得乎武罵律曰女為人臣子不顧恩義畔主背親為降虜於蠻夷何以女為見且單于信女使决人死生不平心持正反欲鬬兩主觀禍敗南越殺漢使者屠為九郡宛王殺漢使者頭縣北闕朝鮮殺漢使者即時誅滅獨匈奴未耳若知我不降明欲令兩國相攻匈奴之禍從我始矣律知武終不可脅白單于單于愈益欲降之廼幽武置大窖中絶不飲食天雨雪武臥齧雪與旃毛并咽之數日不死匈奴以為神乃徙武北海上無人處使牧羝羝乳乃得歸别其官屬常惠等各置他所武既至海上廩食不至掘野䑕去􁁈實而食之杖漢節牧羊臥起操持節旄盡落積五六年單于弟於靬王弋射海上武能網紡繳檠弓弩於靬王愛之給其衣食三嵗餘王病賜武馬畜服匿穹廬王死後人衆徙去其冬丁令盗武牛羊武復窮厄初武與李陵俱為侍中武使匈奴明年陵降不敢求武久之單于使陵至海上為武置酒設樂因謂武曰單于聞陵與子卿素厚故使陵來説足下虛心欲相待終不得歸漢空自苦亡人之地信義安所見乎前長君為奉車從至雍棫陽宫扶輦下除觸柱折轅劾大不敬伏劒自刎賜錢二百萬以葬孺卿從祠河東后土宦騎與黄門駙馬争舩推墮駙馬河中溺死宦騎亡詔使孺卿逐捕不得惶恐飲藥而死來時大夫人已不幸陵送𦵏至陽陵子卿婦年少聞已更嫁矣獨有女弟二人兩女一男今復十餘年存亡不可知人生如朝露何久自苦如此陵始降時忽忽如狂自痛負漢加以老母繫保宫子卿不欲降何以過陵且陛下春秋髙法令亡常大臣亡罪夷滅者數十家安危不可知子卿尚復誰為乎願聽陵計勿復有云武曰武父子亡功德皆為陛下所成就位列將爵通侯兄弟親近常願肝腦塗地今得殺身自效雖䝉斧鉞湯鑊誠甘樂之臣事君猶子事父也子為父死無所恨願勿復再言陵與武飲數日復曰子卿壹聴陵言武曰自分已死久矣王必欲降武請畢今日之驩效死於前陵見其至誠喟然歎曰嗟乎義士陵與衞律之罪上通於天因泣下霑衿與武决去陵惡自賜武使其妻賜武牛羊數十頭後陵復至北海上語武區脱捕得雲中生口言太守以下吏民皆白服曰上崩武聞之南鄉號哭歐血旦夕臨數月昭帝即位數年匈奴與漢和親漢求武等匈奴詭言武死後漢使復至匈奴常恵請其守者與俱得夜見漢使具自陳道教使者謂單于言天子射上林中得鴈足有係帛書言武等在某澤中使者大喜如恵語以讓單于單于視左右而驚謝漢使曰武等實在於是李陵置酒賀武曰今足下還歸揚名於匈奴功顯於漢室雖古竹帛所載丹青所畫何以過子卿陵雖駑怯令漢且貰陵罪全其老母使得奮大辱之積志庶幾乎曹柯之盟此陵宿昔之所不忘也收族陵家為世大戮陵尚復何顧乎已矣令子卿知吾心耳異域之人壹别長絶陵起舞歌曰徑萬里兮度沙幕為君將兮奮匈奴路窮絶兮矢刃摧士衆滅兮名已隤老母已死雖報恩將安歸陵泣下數行因與武决單于召㑹武官屬前以降及物故凡隨武還者九人武以始元六年春至京師詔武奉一太牢謁武帝園廟拜為典屬國秩中二千石賜錢二百萬公田二頃宅一區常恵徐聖趙終根皆拜為中郎賜帛各二百匹其餘六人老歸家賜錢人十萬復終身常惠後至右將軍封列侯自有傳武留匈奴凡十九嵗始以彊壯出及還須髪盡白武來歸明年上官桀子安與桑𢎞羊及燕王盖主謀反武子男元與安有謀坐死初桀安與大將軍霍光争權數疏光過失子燕王令上書告之又言蘇武使匈奴二十年不降還廼為典屬國大將軍長史無功勞為捜粟都尉光顓權自恣及燕王等反誅窮治黨與武素與桀𢎞羊有舊數為燕王所訟子又在謀中廷尉奏請逮捕武霍光寢其奏免武官數年昭帝崩武以故二千石與計謀立宣帝賜爵闗内侯食邑三百户久之衞將軍張安世薦武明習故事奉使不辱命先帝以為遺言宣帝即時召武待詔宦者署數進見復為右曹典屬國以武著節老臣令朝朔望號稱祭酒甚優寵之武所得賞賜盡以施予昆弟故人家不餘財皇后父平恩侯帝舅平昌侯樂昌侯車騎將軍韓増丞相魏相御史大夫丙吉皆敬重武武年老子前坐事死上閔之問左右武在匈奴久豈有子乎武因平恩侯自白前發匈奴時胡婦適産一子通國有聲問來願因使者致金帛贖之上許焉後通國隨使者至上以為郎又以武弟子為右曹武年八十餘神爵二年病卒甘露三年單于始入朝上思股肱之美廼圖畫其人於麒麟閣法其形貌署其官爵姓名唯霍光不名曰大司馬大將軍博陸侯姓霍氏次曰衞將軍富平侯張安世次曰車騎將軍龍額侯韓増次曰後將軍營平侯趙充國次曰丞相髙平侯魏相次曰丞相博陽侯丙吉次曰御史大夫建平侯杜延年次曰宗正陽城侯劉德次曰少府梁邱賀次曰太子太傅蕭望之次曰典屬國蘇武皆有功徳知名當世是以表而揚之明著中興輔佐列於方叔召虎仲山甫焉凡十一人皆有傳自丞相黄霸廷尉于定國大司農朱邑京兆尹張敞右扶風尹翁歸及儒者夏侯勝等皆以善終著名宣帝之世然不得列於名臣之圖以此知其選矣贊曰李將軍恂恂如鄙人口不能出辭及死之日天下知與不知皆為流涕彼其中心誠信於士大夫也諺曰桃李不言下自成蹊此言雖小可以喻大然三代之將道家所忌自廣至陵遂亡其宗哀哉孔子稱志士仁人有殺身以成仁無求生以害仁使於四方不辱君命蘇武有之矣前漢書卷五十四考證李廣傳隴西成紀人也○按成紀縣漢初屬隴西郡至元光以後置天水郡改屬焉故志載成紀於天水下而此傳曰隴西成紀人也因抱兒○茅坤曰史記作因推墮兒是彌節白檀○顧炎武曰彌與弭同司馬相如傳於是楚王乃弭節徘徊郭璞曰弭猶低也節所杖信節也而廣身自以大黄射其禆将注孟康曰太公䧟堅却敵以大黄○按注太公下應有六韜曰三字此刋本訛脱也而令廣并于右將軍軍出東道○按後文注右將軍趙食其也應在此文下李陵傳至東浚稽山南龍勒水上○胡三省曰志敦煌龍勒縣有龍勒水出南𦍑中東北入澤溉民田盖其下流至浚稽山下按陵出居延遮虜障此龍勒水當在居延塞外直北沙磧中故下文曰陵出居延北行三十日至浚稽山不當以西陲敦煌之龍勒縣實之也且志言有氐置水不云即龍勒水胡氏地學極精而此條則誤百五十萬矢皆盡○按百字通鑑作一日然則司馬温公所見本與今本不同也坐預詔之注孟康云云○胡三省曰注非也帝意既悔追思前事以為當陵發出塞之時方可詔博徳繼其後以迎陵軍乃于陵未行時預詔之使博徳羞為陵後距得生姦詐上奏而遂令博徳别出西河致陵軍無救也蘇武傳乃徙武北海上○按北海為匈奴北界其外即丁令也塞外遇大水澤通稱為海唐書地理志骨利幹都播二部落北有小海氷堅時馬行八日可渡海北多大山即此北海也今曰白哈兒湖在喀爾喀極北鄂羅斯國之南界賜武馬畜服匿穹廬注師古曰孟晉二説是也○按南齊書陸澄傳竟陵王子良得古器小口方腹而底平可將七八升以問澄澄曰此名服匿單于以與蘇武子良後詳觀器底有字髣髴如澄所言可以証孟康晉灼二注陵惡自賜武注師古云云○顧炎武曰今人送物與人而託其名于妻者徃徃有之其稱賜者陵在匈奴已立為王故也云惡自賜武盖嫌于自居其名耳師古注非凡隨武還者九人○按此專記武官屬耳匈奴傳言有馬宏者前以副使使西域為匈奴所遮不肯降至是與武並還漢廼圖畫其人于麒麟閣○胡三省曰閣在未央宫中圖畫功臣自此始前漢書卷五十四考證"}
{"id": "KR2a0007_055", "series": "KR2a0007", "text": "唐正議大夫行秘書少監琅琊縣開國子顔師古注衛青字仲卿其父鄭季河東平陽人也以縣史給事侯家平陽侯曹夀尚武帝姊陽信長公主季與主家僮衛媪通生青青有同母兄衛長君及姊子夫子夫自平陽公主家得幸武帝故青冒姓為衛氏衛媼長女君孺次女少兒次女則子夫子夫男弟歩廣皆冒衛氏青為侯家人少時歸其父父使牧羊民母之子皆奴畜之不以為兄弟數青嘗從人至甘泉居室有一鉗徒相青曰貴人也官至封侯青笑曰人奴之生得無笞罵即足矣安得封侯事乎青壯為侯家騎從平陽主建元二年春青姊子夫得入宮幸上皇后大長公主女也無子妬大長公主聞衛子夫幸有身妬之迺使人捕青青時給事建章未知名大長公主執囚青欲殺之其友騎郎公孫敖與壯士徃簒之故得不死上聞迺召青為建章監侍中及母昆弟貴賞賜數日間累千金君孺為太僕公孫賀妻少兒故與陳掌通上召貴掌公孫敖由此益顯子夫為夫人青為太中大夫元光六年拜為車騎將軍擊匈奴出上谷公孫賀為輕車將軍出雲中太中大夫公孫敖為騎將軍出代郡衛尉李廣為驍騎將軍出鴈門軍各萬騎青至籠城斬首虜數百騎將軍敖亡七千騎衛尉廣為虜所得得脱歸皆當斬贖為庶人賀亦無功唯青賜爵闗内侯是後匈奴仍侵犯邊語在匈奴傳元朔元年春衛夫人有男立為皇后其秋青復將三萬騎出鴈門李息出代郡青斬首虜數千明年青復出雲中西至髙闕遂至于隴西捕首虜數千畜百餘萬走白羊樓煩王遂取河南地為朔方郡以三千八百户封青為長平侯青校尉蘇建為平陵侯張次公為岸頭侯使建築朔方城上曰匈奴逆天理亂人倫暴長虐老以盗竊為務行詐諸蠻夷造謀籍兵數為邊害故興師遣將以征厥罪詩不云乎薄伐獫允至于太原出車彭彭城彼朔方今車騎將軍青度西河至髙闕獲首二千三百級車輜畜産畢收為鹵已封為列侯遂西定河南地案榆谿舊塞絶梓領梁北河討蒲泥破符離斬輕鋭之卒捕伏聽者三千一十七級執訊獲醜敺馬牛羊百有餘萬全甲兵而還益封青三千八百户其後匈奴比嵗入代郡鴈門定襄上郡朔方所殺畧甚衆語在匈奴傳元朔五年春令青將三萬騎出髙闕衛尉蘇建為游擊將軍左内史李沮為彊弩將軍太僕公孫賀為騎將軍代相李蔡為輕車將軍皆領屬車騎將軍俱出朔方大行李息岸頭侯張次公為將軍俱出右北平匈奴右賢王當青等兵以為漢兵不能至此飲醉漢兵夜至圍右賢王右賢王驚夜逃獨與其愛妾一人騎數百馳潰圍北去漢輕騎校尉郭成等追數百里弗得得右賢禆王十餘人衆男女萬五千餘人畜數十百萬於是引兵而還至塞天子使使者持大將軍印即軍中拜青為大將軍諸將皆以兵屬立號而歸上曰大將軍青躬率戎士師大㨗獲匈奴王十有餘人益封青八千七百户而封青子伉為宜春侯子不疑為隂安侯子登為發干侯青固謝曰臣幸得待罪行間賴陛下神靈軍大㨗皆諸校力戰之功也陛下幸已益封臣青臣青子在繦褓中未有勤勞上幸裂地封為三侯非臣待罪行間所以勸士力戰之意也伉等三人何敢受封上曰我非忘諸校功也今固且圖之乃詔御史曰䕶軍都尉公孫敖三從大將軍擊匈奴常䕶軍傅校獲王封敖為合騎侯都尉韓說從大軍出窴渾至匈奴右賢王庭為戲下搏戰獲王封說為龍額侯騎將軍賀從大將軍獲王封賀為南窌侯輕車將軍李蔡再從大將軍獲王封蔡為樂安侯校尉李朔趙不虞公孫戎奴各三從大將軍獲王封朔為陟軹侯不虞為隨成侯戎奴為從平侯將軍李沮李息及校尉豆如意中郎將綰皆有功賜爵闗内侯沮息如意食邑各三百户其秋匈奴入代殺都尉明年春大將軍青出定襄合騎侯敖為中將軍太僕賀為左將軍翕侯趙信為前將軍衛尉蘇建為右將軍郎中令李廣為後將軍左内史李沮為彊弩將軍咸屬大將軍斬首數千級而還月餘悉復出定襄斬首虜萬餘人蘇建趙信并軍三千餘騎獨逄單于兵與戰一日餘漢兵且盡信故胡人降為翕侯見急匈奴誘之遂將其餘騎可八百犇降單于蘇建盡亡其軍獨以身得亡去自歸青青問其罪正閎長史安議郎周霸等建當云何霸曰自大將軍出未嘗斬禆將今建棄軍可斬以明將軍之威閎安曰不然兵法小敵之堅大敵之禽也今建以數千當單于數萬力戰一日餘士皆不敢有二心自歸而斬之是示後無反意也不當斬青曰青幸得以胏附待罪行間不患無威而霸説我以明威甚失臣意且使臣職雖當斬將以臣之尊寵而不敢自擅專誅於境外其歸天子天子自裁之於以風為人臣不敢專權不亦可乎軍吏皆曰善遂囚建行在所是嵗也霍去病始侯霍去病大將軍青姊少兒子也其父霍仲孺先與少兒通生去病及衛皇后尊少兒更為詹事陳掌妻去病以皇后姊子年十八為侍中善騎射再從大將軍大將軍受詔予壯士為票姚校尉與輕勇騎八百直棄大將軍數百里赴利斬捕首虜過當於是上曰票姚校尉去病斬首捕虜二千二十八級得相國當户斬單于大父行藉若侯産捕季父羅姑比再冠軍以二千五百户封去病為冠軍侯上谷太守郝賢四從大將軍捕首虜千三百級封賢為終利侯騎士孟已有功賜爵闗内侯邑二百户是嵗失兩將軍亡翕侯功不多故青不益封蘇建至上弗誅贖為庶人青賜千金是時王夫人方幸於上甯乘説青曰將軍所以功未甚多身食萬户三子皆為侯者以皇后故也今王夫人幸而宗族未富貴願將軍奉所賜千金為王夫人親夀青以五百金為王夫人親夀上聞問青青以實對上廼拜甯乘為東海都尉校尉張騫從大將軍以嘗使大夏留匈奴中久道軍知善水草處軍得以無飢渴因前使絶國功封騫為博望侯去病侯三嵗元狩三年春為票騎將軍將萬騎出隴西有功上曰票騎將軍率戎士隃烏盭討遫濮渉狐奴歴五王國輜重人衆攝讋者弗取㡬獲單于子轉戰六日過焉支山千有餘里合短兵鏖臯蘭下殺折蘭王斬盧侯王鋭悍者誅全甲獲醜執渾邪王子及相國都尉㨗首虜八千九百六十級收休屠祭天金人師率減什七益封去病二千二百户其夏去病與合騎侯敖俱出北地異道博望侯張騫郎中令李廣俱出右北平異道廣將四千騎先至騫將萬騎後匈奴左賢王將數萬騎圍廣廣與戰二日死者過半所殺亦過當騫至匈奴引兵去騫坐行留當斬贖為庶人而去病出北地遂深入合騎侯失道不相得去病至祁連山捕首虜甚多上曰票騎將軍渉鈞耆濟居延遂臻小月氏攻祁連山揚武乎鱳得得單于單桓酋涂王及相國都尉以衆降下者二千五百人可謂能舍服知成而止矣㨗首虜三萬二百獲五王王母單于閼氏王子五十九人相國將軍當戸都尉六十三人師大率減什三益封去病五千四百户賜校尉從至小月氏者爵左庶長鷹擊司馬破奴再從票騎將軍斬遫濮王捕稽且王右千騎將王王母各一人王子以下四十一人捕虜三千三百三十人前行捕虜千四百人封破奴為從票侯校尉髙不識從票騎將軍捕呼于耆王王子以下十一人捕虜千七百六十八人封不識為宜冠侯校尉僕多有功封為煇渠侯合騎侯敖坐行留不與票騎將軍㑹當斬贖為庶人諸宿將所將士馬兵亦不如去病去病所將常選然亦敢深入常與壯騎先其大軍軍亦有天幸未嘗困絶也然而諸宿將常留落不耦由此去病日以親貴比大將軍其後單于怒渾邪王居西方數為漢所破亡數萬人以票騎之兵也欲召誅渾邪王渾邪王與休屠王等謀欲降漢使人先要道邊是時大行李息將城河上得渾邪王使即馳傳以聞上恐其以詐降而襲邊乃令去病將兵往迎之去病既渡河與渾邪衆相望渾邪禆王將見漢軍而多欲不降者頗遁去去病乃馳入得與渾邪王相見斬其欲亡者八千人遂獨遣渾邪王乘傳先詣行在所盡將其衆度河降者數萬人號稱十萬既至長安天子所以賞賜數十鉅萬封渾邪王萬戸為漯隂侯封其禆王呼毒尼為下摩侯䧹疪為煇渠侯禽黎為河綦侯大當戸調雖為常樂侯於是上嘉去病之功曰票騎將軍去病率師征匈奴西域王渾邪王及厥衆萌咸犇於率以軍糧接食并將控弦萬有餘人誅獟悍㨗首虜八千餘級降異國之王三十二戰士不離傷十萬之衆畢懐集服仍興之勞爰及河塞度㡬亡患以千七百戸益封票騎將軍減隴西北地上郡戍卒之半以寛天下繇役廼分處降者於邊五郡故塞外而皆在河南因其故俗為屬國其明年匈奴入右北平定襄殺畧漢千餘人其明年上與諸將議曰翕侯趙信為單于畫計常以為漢兵不能度幕輕留今大發卒其埶必得所欲是嵗元狩四年也春上令大將軍青票騎將軍去病各五萬騎歩兵轉者踵軍數十萬而敢力戰深入之士皆屬去病去病始為出定襄當單于捕虜虜言單于東廼更令去病出代郡令青出定襄郎中令李廣為前將軍太僕公孫賀為左將軍主爵趙食其為右將軍平陽侯襄為後將軍皆屬大將軍趙信為單于謀曰漢兵即度幕人馬罷匈奴可坐收虜耳廼悉逺北其輜重皆以精兵待幕北而適直青軍出塞千餘里見單于兵陳而待於是青令武剛車自環為營而縱五千騎往當匈奴匈奴亦從萬騎㑹日且入而大風起沙礫擊面兩軍不相見漢益縱左右翼繞單于單于視漢兵多而士馬尚彊戰而匈奴不利薄莫單于遂乘六臝壯騎可數百直冒漢圍西北馳去昏漢匈奴相紛挐殺傷大當漢軍左校捕虜言單于未昏而去漢軍因發輕騎夜追之青因隨其後匈奴兵亦散走㑹明行二百餘里不得單于頗捕斬首虜萬餘級遂至窴顔山趙信城得匈奴積粟食軍軍留一日而還悉燒其城餘粟以歸青之與單于㑹也而前將軍廣右將軍食其軍别從東道或失道大將軍引還過幕南廼相逄青欲使使歸報令長史簿責廣廣自殺食其贖為庶人青軍入塞凡斬首虜萬九千級是時匈奴衆失單于十餘日右谷蠡王自立為單于單于後得其衆右王廼去單于之號去病騎兵車重與大將軍軍等而亡禆將悉以李敢等為大校當禆將出代右北平二千餘里直左方兵所斬捕功已多於青既皆還上曰票騎將軍去病率師躬將所獲葷允之士約輕齎絶大幕渉獲單于章渠以誅北車耆轉擊左大將雙獲旗鼓歴度難侯濟弓盧獲屯頭王韓王等三人將軍相國當户都尉八十三人封狼居胥山禪於姑衍登臨翰海執訊獲醜七萬有四百四十三級師率減什二取食於敵卓行殊逺而糧不絶以五千八百户益封票騎將軍右北平太守路博德屬票騎將軍㑹興城不失期從至檮余山斬首捕虜二千八百級封博德為邳離侯北地都尉衛山從票騎將軍獲王封山為義陽侯故歸義侯因淳王復陸支樓剸王伊即靬皆從票騎將軍有功封復陸支為杜侯伊即靬為衆利侯從票侯破奴昌武侯安稽從票騎有功益封各三百户漁陽太守解校尉敢皆獲鼓旗賜爵闗内侯解食邑三百戸敢二百戸校尉自為爵左庶長軍吏卒為官賞賜甚多而青不得益封吏卒無封者唯西河太守常惠雲中太守遂成受賞遂成秩諸侯相賜食邑二百户黄金百斤惠爵闗内侯兩軍之出塞塞閱官及私馬凡十四萬匹而後入塞者不滿三萬匹廼置大司馬位大將軍票騎將軍皆為大司馬定令令票騎將軍秩禄與大將軍等自是後青日衰而去病日益貴青故人門下多去事去病輒得官爵唯獨任安不肯去去病為人少言不泄有氣敢往上嘗欲敎之呉孫兵法對曰顧方畧何如耳不至學古兵法上為治第令視之對曰匈奴不滅無以家為也由此上益重愛之然少而侍中貴不省士其從軍上為遣太官齎數十乘既還重車餘棄粱肉而士有飢者其在塞外卒乏糧或不能自振而去病尚穿域躢鞠也事多此類青仁喜士退讓以和柔自媚於上然於天下未有稱也去病自四年軍後三嵗元狩六年薨上悼之發屬國𤣥甲軍陳自長安至茂陵為冢象祁連山諡之并武與廣地曰景桓侯子嬗嗣嬗字子侯上愛之幸其壯而將之為奉車都尉從封泰山而薨無子國除自去病死後青長子宜春侯伉坐法失侯後五嵗伉弟二人隂安侯不疑發干侯登皆坐酎金失侯後二嵗冠軍侯國絶後四年元封五年青薨諡曰烈侯子伉嗣六年坐法免自青圍單于後十四嵗而卒竟不復擊匈奴者以漢馬少又方南誅兩越東伐朝鮮擊羌西南夷以故久不伐胡初青既尊貴而平陽侯曹夀有惡疾就國長公主問列侯誰賢者左右皆言大將軍主笑曰此出吾家常騎從我奈何左右曰於今尊貴無比於是長公主風白皇后皇后言之上廼詔青尚平陽主與主合葬起冢象廬山云最大將軍青凡七出擊匈奴斬捕首虜五萬餘級一與單于戰收河南地置朔方郡再益封凡萬六千三百户封三子為侯侯千三百户并之二萬二百戸其禆將及校尉侯者九人為特將者十五人李廣張騫公孫賀李蔡曹襄韓說蘇建皆自有傳李息郁郅人也事景帝至武帝立八嵗為材官將軍軍馬邑後六嵗為將軍出代後三嵗為將軍從大將軍出朔方皆無功凡三為將軍其後常為大行公孫敖義渠人以郎事景帝至武帝立十二嵗為騎將軍出代亡卒七千人當斬贖為庶人後五嵗以校尉從大將軍封合騎侯後一嵗以中將軍從大將軍再出定襄無㓛後二嵗以將軍出北地後票騎失期當斬贖為庶人後二嵗以校尉從大將軍無功後十四嵗以因杅將軍築受降城十嵗復以因杅將軍再出擊匈奴至余吾亡士多下吏當斬詐死亡居民間五六嵗後覺復繫坐妻為巫蠱族凡四為將軍李沮雲中人事景帝武帝立十七嵗以左内史為彊弩將軍後一嵗復為彊弩將軍張次公河東人以校尉從大將軍封岸頭侯其後太后崩為將軍軍北軍後一嵗復從大將軍凡再為將軍後坐法失侯趙信以匈奴相國降為侯武帝立十八年為前將軍與匈奴戰敗降匈奴趙食其祋栩人武帝立十八年以主爵都尉從大將軍斬首六百六十級元狩二年賜爵闗内侯黄金百斤眀年為右將軍從大將軍出定襄迷失道當斬贖為庶人郭昌雲中人以校尉從大將軍元封四年以太中大夫為㧞胡将軍屯朔方還擊昆明無功奪印荀彘太原廣武人以御見侍中用校尉數從大將軍元封二年為左將軍擊朝鮮無功坐捕樓船將軍誅最票騎將軍去病凡六出擊匈奴其四出以將軍斬首虜十一萬餘級渾邪王以衆降數萬開河西酒泉之地西方益少胡宼四益封凡萬七千七百户其校尉吏有功侯者六人為將軍者二人路博徳西河平州人以右北平太守從票騎將軍封邳離侯票騎死後博徳以衛尉為伏波將軍伐破南越益封其後坐法失侯為彊弩都尉屯居延卒趙破奴太原人嘗亡入匈奴已而歸漢為票騎將軍司馬出北地封從票侯坐財金失侯後一嵗為匈河將軍攻胡至匈河水無功後一嵗擊虜樓蘭王後為浞野侯後六嵗以浚稽將軍將二萬騎擊匈奴左王左王與戰兵八萬騎圍破奴破奴為虜所得遂没其軍居匈奴中十歳復與其太子安國亡入漢後坐巫蠱族自衛氏興大將軍青首封其後支屬五人為侯凡二十四嵗而五侯皆奪國征和中戾太子敗衛氏遂滅而霍去病弟光貴盛自有傳贊曰蘇建嘗說責大將軍至尊重而天下之賢士大夫無稱焉願將軍觀古名將所招選者勉之哉青謝曰自魏其武安之厚賔客天子常切齒彼親待士大夫招賢黜不肖者人主之柄也人臣奉法遵職而已何與招士票騎亦方此意為將如此前漢書卷五十五考證衛青傳平陽侯曹夀注師古云云○按史記曹相國世家參曽孫時尙平陽公主生子襄時病癘歸國立二十三年卒諡夷侯本傳後文云平陽侯曹夀有惡疾就國事與史記正合然則夀即時之别名也三千一十七級○按史記作三千七十一級又益封青三千八百戸史記作三千戸又益封八千七百戸史記作六千戸都尉韓説從大軍出窴渾○按應云從大將軍脱将字耳又按窴渾史記作寙渾徐廣曰寙渾在朔方音庾以地理志核之朔方有寙渾縣為西部都尉治有道西北出雞鹿塞此窴渾當即寙渾也封蔡為樂安侯○按表作安樂侯又封朔為陟軹侯史記作渉軹侯而功臣表但作軹侯又不虞為隨成侯表作隨城侯又中郎將綰史記無此四字正閎長史安注張晏曰正軍正也○胡三省曰凡軍行置軍正掌舉軍法以正軍中劉昭志大將軍長史秩千石霍去病傳以二千五百戸封去病為冠軍侯○按冠軍初無此縣名武帝褒去病功以南陽穰縣盧陽鄉宛縣臨駣聚為冠軍侯國解見地理志二千五百戸史記作千六百戸又封賢為終利侯史記及功臣表作衆利侯過焉支山千有餘里合短兵○括地志曰焉支山一名刪丹山在甘州刪丹縣東南五十里王㮊曰合短兵下史記無鏖臯蘭下四字全甲獲醜○按此文上史記無鋭悍者三字則以誅全甲為一句此傳則鋭悍者誅為一句全甲獲醜為一句使人先要道邊○按史記作遣使向邊境要遮漢人令報天子要邊文雖繁而情事曲折具見登臨翰海注張晏如淳云云○按翰海北史作瀚海即大漠之别名沙磧四際無涯故謂之海張晏如淳直以大海北海解之非也本文明云去病出代右北平二千餘里則其地正在大漠安能及絶逺之北海哉且塞外遇巨澤大湖通稱為海如蘇武牧羊北海上竇憲追至私渠北鞮海皆巨澤大湖如後世稱濶灤海之類非大海也師率减什二○什二史記作十三又㑹興城史記作㑹與城又封博徳為邳離侯史記作符離侯北地都尉衛山史記作邢山惟西河太守常惠○按此常惠與從蘇武北使後封長羅侯為石將軍典屬國者别是一人為特將者十五人○史記作十四人公孫敖為騎將軍○凌穉隆曰史記作為驃騎將軍與去病同官非也漢書去驃字是前漢書卷五十五考證"}
{"id": "KR2a0007_056", "series": "KR2a0007", "text": "唐正議大夫行秘書少監琅琊縣開國子顔師古注董仲舒廣川人也少治春秋孝景時為博士下帷講誦弟子傳以久次相授業或莫見其面盖三年不窺園其精如此進退容止非禮不行學士皆師尊之武帝即位舉賢良文學之士前後百數而仲舒以賢良對䇿焉制曰朕獲承至尊休徳傳之亡窮而施之㒺極任大而守重是以夙夜不皇康寧永惟萬事之統猶懼有闕故廣延四方之豪儁郡國諸侯公選賢良脩絜博習之士欲聞大道之要至論之極今子大夫褎然為舉首朕甚嘉之子大夫其精心致思朕埀聼而問焉盖聞五帝三王之道改制作樂而天下洽和百王同之當虞氏之樂莫盛於韶於周莫盛於勺聖王已没鐘鼓筦絃之聲未衰而大道微缺陵夷至虖桀紂之行王道大壊矣夫五百年之間守文之君當塗之士欲則先王之法以戴翼其世者甚衆然猶不能反日以仆滅至後王而後止豈其所持操或誖謬而失其統與固天降命不可復反必推之於大衰而後息與烏虖凡所為屑屑夙興夜寐務法上古者又將無補與三代受命其符安在災異之變何緣而起性命之情或夭或夀或仁或鄙習聞其號未燭厥理伊欲風流而令行刑輕而姦改百姓和樂政事宣昭何脩何飾而膏露降百榖登徳潤四海澤臻屮木三光全寒暑平受天之祜享鬼神之靈徳澤洋溢施虖方外延及羣生子大夫眀先聖之業習俗化之變終始之序講聞髙誼之日久矣其明以諭朕科别其條勿猥勿幷取之於術慎其所出廼其不正不直不忠不極枉于執事書之不泄興于朕躬毋悼後害子大夫其盡心靡有所隱朕將親覽焉仲舒對曰陛下發徳音下明詔求天命與情性皆非愚臣之所能及也臣謹案春秋之中視前世已行之事以觀天人相與之際甚可畏也國家將有失道之敗而天廼先出災害以譴告之不知自省又出怪異以警懼之尚不知變而傷敗廼至以此見天心之仁愛人君而欲止其亂也自非大亡道之世者天盡欲扶持而全安之事在彊勉而已矣彊勉學問則聞見博而知益眀彊勉行道則徳日起而大有功此皆可使還至而立有效者也詩曰夙夜匪解書云茂哉茂哉皆彊勉之謂也道者所繇適於治之路也仁義禮樂皆其具也故聖王已没而子孫長久安寧數百嵗此皆禮樂敎化之功也王者未作樂之時廼用先王之樂宜於世者而以深入敎化於民敎化之情不得雅頌之樂不成故王者功成作樂樂其徳也樂者所以變民風化民俗也其變民也易其化人也著故聲發於和而本於情接於肌膚臧於骨髓故王道雖微缺而筦絃之聲未衰也夫虞氏之不為政久矣然而樂頌遺風猶有存者是以孔子在齊而聞韶也夫人君莫不欲安存而惡危亡然而政亂國危者甚衆所任者非其人而所繇者非其道是以政日以仆滅也夫周道衰於幽厲非道亡也幽厲不繇也至於宣王思昔先王之徳興滯補弊明文武之功業周道粲然復興詩人美之而作上天祐之為生賢佐後世稱誦至今不絶此夙夜不解行善之所致也孔子曰人能𢎞道非道𢎞人也故治亂廢興在於已非天降命不得可反其所操持誖謬失其統也臣聞天之所大奉使之王者必有非人力所能致而自至者此受命之符也天下之人同心歸之若歸父母故天瑞應誠而至書曰白魚入于王舟有火復于王屋流為烏此盖受命之符也周公曰復哉復哉孔子曰德不孤必有鄰皆積善絫德之效也及至後世淫佚衰㣲不能統理羣生諸侯背畔殘賊良民以爭壤土廢徳敎而任刑罰刑罰不中則生邪氣邪氣積於下怨惡畜於上上下不和則隂陽繆盭而妖孽生矣此災異所緣而起也臣聞命者天之令也性者生之質也情者人之欲也或夭或夀或仁或鄙陶冶而成之不能粹羙有治亂之所生故不齊也孔子曰君子之德風也小人之德􁁈也屮上之風必偃故堯舜行徳則民仁夀桀紂行暴則民鄙夭夫上之化下下之從上猶泥之在鈞唯甄者之所為猶金之在鎔唯冶者之所鑄綏之斯倈動之斯和此之謂也臣謹案春秋之文求王道之端得之於正正次王王次春春者天之所為也正者王之所為也其意曰上承天之所為而下以正其所為正王道之端云爾然則王者欲有所為宜求其端於天天道之大者在隂陽陽為徳隂為刑刑主殺而徳主生是故陽常居大夏而以生育養長為事隂常居大冬而積於空虛不用之處以此見天之任徳不任刑也天使陽出布施於上而主嵗功使隂入伏於下而時出佐陽陽不得隂之助亦不能獨成嵗終陽以成嵗為名此天意也王者承天意以從事故任徳敎而不任刑刑者不可任以治世猶隂之不可任以成嵗也為政而任刑不順於天故先王莫之肯為也今廢先王徳敎之官而獨任執法之吏治民毋乃任刑之意與孔子曰不敎而誅謂之虐虐政用於下而欲徳敎之被四海故難成也臣謹案春秋謂一元之意一者萬物之所從始也元者辭之所謂大也謂一為元者視大始而欲正本也春秋深探其本而反自貴者始故為人君者正心以正朝廷正朝廷以正百官正百官以正萬民正萬民以正四方四方正逺近莫敢不壹於正而亡有邪氣奸其間者是以隂陽調而風雨時羣生和而萬民殖五榖孰而􁁈木茂天地之間被潤澤而大豐美四海之内聞盛德而皆倈臣諸福之物可致之祥莫不畢至而王道終矣孔子曰鳯鳥不至河不出圖吾已矣夫自悲可致此物而身卑賤不得致也今陛下貴為天子富有四海居得致之位操可致之勢又有能致之資行髙而恩厚知明而意羙愛民而好士可謂誼主矣然而天地未應而美祥莫至者何也凡以敎化不立而萬民不正也夫萬民之從利也如水之走下不以敎化隄防之不能止也是故敎化立而姦邪皆止者其隄防完也敎化廢而姦邪並出刑罰不能勝者其隄防壊也古之王者明於此是故南面而治天下莫不以敎化為大務立太學以敎於國設庠序以化於邑漸民以仁摩民以誼節民以禮故其刑罰甚輕而禁不犯者敎化行而習俗美也聖王之繼亂世也掃除其迹而悉去之復脩敎化而崇起之敎化已明習俗已成子孫循之行五六百嵗尚未敗也至周之末世大為亡道以失天下秦繼其後獨不能改又益甚之重禁文學不得挾書棄捐禮誼而惡聞之其心欲盡滅先聖之道而顓為自恣茍簡之治故立為天子十四嵗而國破亡矣自古以來未嘗有以亂濟亂大敗天下之民如秦者也其遺毒餘烈至今未滅使習俗薄惡人民嚚頑抵冐殊扞孰爛如此之甚者也孔子曰腐朽之木不可彫也糞土之牆不可圬也今漢繼秦之後如朽木糞牆矣雖欲善治之亡可柰何法出而姦生令下而詐起如以湯止沸抱薪救火愈甚亡益也竊譬之琴瑟不調甚者必解而更張之乃可鼓也為政而不行甚者必變而更化之乃可理也當更張而不更張雖有良工不能善調也當更化而不更化雖有大賢不能善治也故漢得天下以來常欲善治而至今不可善治者失之於當更化而不更化也古人有言曰臨淵羡魚不如退而結網今臨政而願治七十餘嵗矣不如退而更化更化則可善治善治則災害日去福禄日來詩云宜民宜人受禄于天為政而宜於民者固當受祿于天夫仁誼禮知信五常之道王者所當脩飭也五者脩飭故受天之祐而享鬼神之靈徳施于方外延及羣生也天子覽其對而異焉乃復冊之曰制曰盖聞虞舜之時游於巖廊之上垂拱無為而天下太平周文王至於日昃不暇食而宇内亦治夫帝王之道豈不同條共貫與何逸勞之殊也盖儉者不造𤣥黄旌旗之飾及至周室設兩觀乘大路朱干玉戚八佾陳於庭而頌聲興夫帝王之道豈異指哉或曰良玉不瑑又云非文亡以輔徳二端異焉殷人執五刑以督姦傷肌膚以懲惡成康不式四十餘年天下不犯囹圄空虛秦國用之死者甚衆刑者相望耗矣哀哉烏虖朕夙寤晨興惟前帝王之憲永思所以奉至尊章洪業皆在力本任賢今朕親耕藉田以為農先勸孝弟崇有徳使者冠盖相望問勤勞恤孤獨盡思極神功烈休徳未始云獲也今隂陽錯繆氛氣充塞羣生寡遂黎民未濟廉恥貿亂賢不肖渾殽未得其真故詳延特起之士意庶㡬乎今子大夫待詔百有餘人或道世務而未濟稽諸上古而不同考之于今而難行毋乃牽於文繫而不得騁與將所繇異術所聞殊方與各悉對著于篇毋諱有司明其指略切磋究之以稱朕意仲舒對曰臣聞堯受命以天下為憂而未以位為樂也故誅逐亂臣務求賢聖是以得舜禹稷卨咎繇衆聖輔徳賢能佐職敎化大行天下和洽萬民皆安仁樂誼各得其宜動作應禮從容中道故孔子曰如有王者必世而後仁此之謂也堯在位七十載廼遜于位以禪虞舜堯崩天下不歸堯子丹朱而歸舜舜知不可辟乃即天子之位以禹為相因堯之輔佐繼其統業是以垂拱無為而天下治孔子曰韶盡羙矣又盡善也此之謂也至於殷紂逆天暴物殺戮賢知殘賊百姓伯夷太公皆當世賢者隱處而不為臣守職之人皆奔走逃亡入於河海天下耗亂萬民不安故天下去殷而從周文王順天理物師用賢聖是以閎夭太顛散宜生等亦聚於朝廷愛施兆民天下歸之故太公起海濱而即三公也當此之時紂尚在上尊卑昬亂百姓散亡故文王悼痛而欲安之是以日昃而不暇食也孔子作春秋先正王而繫萬事見素王之文焉繇此觀之帝王之條貫同然而勞逸異者所遇之時異也孔子曰武盡美矣未盡善也此之謂也臣聞制度文采𤣥黄之飾所以明尊卑異貴賤而勸有徳也故春秋受命所先制者改正朔易服色所以應天也然則宫室旌旗之制有法而然者也故孔子曰奢則不遜儉則固儉非聖人之中制也臣聞良玉不瑑資質潤羙不待刻瑑此亡異於達巷黨人不學而自知也然則常玉不瑑不成文章君子不學不成其徳臣聞聖王之治天下也少則習之學長則材諸位爵祿以養其德刑罰以威其惡故民曉於禮誼而恥犯其上武王行大誼平殘賊周公作禮樂以文之至於成康之隆囹圄空虛四十餘年此亦敎化之漸而仁誼之流非獨傷肌膚之效也至秦則不然師申商之法行韓非之説憎帝王之道以貪狼為俗非有文徳以敎訓於天下也誅名而不察實為善者不必免而犯惡者未必刑也是以百官皆飾空言虛辭而不顧實外有事君之禮内有背上之心造偽飾詐趣利無恥又好用憯酷之吏賦歛亡度竭民財力百姓散亡不得從耕織之業羣盗並起是以刑者甚衆死者相望而姦不息俗化使然也故孔子曰導之以政齊之以刑民免而無恥此之謂也今陛下并有天下海内莫不率服廣覽兼聼極羣下之知盡天下之美至徳昭然施于方外夜郎康居殊方萬里説徳歸誼此太平之致也然而功不加於百姓者殆王心未加焉曽子曰尊其所聞則髙明矣行其所知則光大矣髙眀光大不在於它在乎加之意而已願陛下因用所聞設誠於内而致行之則三王何異哉陛下親耕藉田以為農先夙寤晨興憂勞萬民思惟徃古而務以求賢此亦堯舜之用心也然而未云獲者士素不厲也夫不素養士而欲求賢譬猶不瑑玉而求文采也故養士之大者莫大虖太學太學者賢士之所闗也教化之本原也今以一郡一國之衆對亡應書者是王道往往而絶也臣願陛下興太學置明師以養天下之士數考問以盡其材則英俊宜可得矣今之郡守縣令民之師帥所使承流而宣化也故師帥不賢則主徳不宣恩澤不流今吏既亡敎訓於下或不承用主上之法暴虐百姓與姦為市貧窮孤弱寃苦失職甚不稱陛下之意是以隂陽錯繆氛氣充塞羣生寡遂黎民未㴉皆長吏不明使至於此也夫長吏多出於郎中中郎吏二千石子弟選郎吏又以富訾未必賢也且古所謂功者以任官稱職為差非所謂積日絫久也故小材雖絫日不離於小官賢材雖未久不害為輔佐是以有司竭力盡知務治其業而以赴功今則不然絫日以取貴積久以致官是以廉恥質亂賢不肖渾殽未得其真臣愚以為使諸列侯郡守二千石各擇其吏民之賢者嵗貢各二人以給宿衛且以觀大臣之能所貢賢者有賞所貢不肖者有罰夫如是諸侯吏二千石皆盡心於求賢天下之士可得而官使也徧得天下之賢人則三王之盛易為而堯舜之名可及也毋以日月為功實試賢能為上量材而授官錄徳而定位則廉恥殊路賢不肖異處矣陛下加惠寛臣之罪令勿牽制於文使得切磋究之臣敢不盡愚於是天子復冊之制曰盖聞善言天者必有徴於人善言古者必有驗於今故朕埀問虖天人之應上嘉唐虞下悼桀紂􁋚㣲􁋚滅􁋚明􁋚昌之道虛心以改今子大夫明於隂陽所以造化習於先聖之道業然而文采未極豈惑虖當世之務哉條貫靡竟統紀未終意朕之不明與聼若眩與夫三王之敎所祖不同而皆有失或謂久而不易者道也意豈異哉今子大夫既已著大道之極陳治亂之端矣其悉之究之孰之復之詩不云虖嗟爾君子母常安息神之聽之介爾景福朕將親覽焉子大夫其茂明之仲舒復對曰臣聞論語曰有始有卒者其唯聖人虖今陛下幸加惠留聼於承學之臣復下明冊以切其意而究盡聖徳非愚臣之所能具也前所上對條貫靡竟統紀不終辭不别白指不分明此臣淺陋之罪也冊曰善言天者必有徴於人善言古者必有驗於今臣聞天者羣物之祖也故徧覆包函而無所殊建日月風雨以和之經隂陽寒暑以成之故聖人法天而立道亦溥愛而亡私布徳施仁以厚之設誼立禮以導之春者天之所以生也仁者君之所以愛也夏者天之所以長也德者君之所以養也霜者天之所以殺也刑者君之所以罰也繇此言之天人之徴古今之道也孔子作春秋上揆之天道下質諸人情參之於古考之於今故春秋之所譏災害之所加也春秋之所惡怪異之所施也書邦家之過兼災異之變以此見人之所為其美惡之極乃與天地流通而往來相應此亦言天之一端也古者脩敎訓之官務以德善化民民已大化之後天下常亡一人之獄矣今世廢而不脩亡以化民民以故棄行誼而死財利是以犯法而罪多一嵗之獄以萬千數以此見古之不可不用也故春秋變古則譏之天令之謂命命非聖人不行質樸之謂性性非敎化不成人欲之謂情情非度制不節是故王者上謹於承天意以順命也下務明敎化民以成性也正法度之宜别上下之序以防欲也脩此三者而大本舉矣人受命於天固超然異於羣生入有父子兄弟之親出有君臣上下之誼㑹聚相遇則有耆老長㓜之施粲然有文以相接驩然有恩以相愛此人之所以貴也生五榖以食之桑麻以衣之六畜以養之服牛乘馬圏豹檻虎是其得天之靈貴於物也故孔子曰天地之性人為貴明於天性知自貴於物知自貴於物然後知仁誼知仁誼然後重禮節重禮節然後安處善安處善然後樂循理樂循理然後謂之君子故孔子曰不知命亡以為君子此之謂也冊曰上嘉唐虞下悼桀紂􁋚㣲􁋚滅􁋚明􁋚昌之道虛心以改臣聞衆少成多積小致鉅故聖人莫不以晻致明以㣲致顯是以堯發於諸侯舜興虖深山非一日而顯也盖有漸以致之矣言出於已不可塞也行發於身不可掩也言行治之大者君子之所以動天地也故盡小者大慎㣲者著詩云惟此文王小心翼翼故堯兢兢日行其道而舜業業日致其孝善積而名顯徳章而身尊此其􁋚明􁋚昌之道也積善在身猶長日加益而人不知也積惡在身猶火之銷膏而人不見也非眀虖情性察虖流俗者孰能知之此唐虞之所以得令名而桀紂之可為悼懼者也夫善惡之相從如景鄉之應形聲也故桀紂暴謾讒賊並進賢知隱伏惡日顯國日亂晏然自以如日在天終陵夷而大壊夫暴逆不仁者非一日而亡也亦以漸至故桀紂雖亡道然猶享國十餘年此其􁋚微􁋚滅之道也册曰三王之敎所祖不同而皆有失或謂久而不易者道也意豈異哉臣聞夫樂而不亂復而不厭者謂之道道者萬世亡弊弊者道之失也先王之道必有偏而不起之處故政有眊而不行舉其偏者以補其弊而已矣三王之道所祖不同非其相反將以捄溢扶衰所遭之變然也故孔子曰亡為而治者其舜虖改正朔易服色以順天命而已其餘盡循堯道何更為哉故王者有改制之名亡變道之實然夏上忠殷上敬周上文者所繼之捄當用此也孔子曰殷因於夏禮所損益可知也周因於殷禮所損益可知也其或繼周者雖百世可知也此言百王之用以此三者矣夏因於虞而獨不言所損益者其道如一而所上同也道之大原出于天天不變道亦不變是以禹繼舜舜繼堯三聖相受而守一道亡救弊之政也故不言其所損益也繇是觀之繼治世者其道同繼亂世者其道變今漢繼大亂之後若宜少損周之文致用夏之忠者陛下有明徳嘉道愍世俗之靡薄悼王道之不昭故舉賢良方正之士論誼考問將欲興仁誼之休徳明帝王之法制建太平之道也臣愚不肖述所聞誦所學道師之言厪能勿失爾若廼論政事之得失察天下之息耗此大臣輔佐之職三公九卿之任非臣仲舒所能及也然而臣竊有怪者夫古之天下亦今之天下今之天下亦古之天下共是天下古亦大治上下和睦習俗美盛不令而行不禁而止吏亡姦邪民亡盗賊囹圄空虚徳潤草木澤被四海鳯凰來集麒麟來游以古凖今壹何不相逮之逺也安所繆盭而陵夷若是意者有所失於古之道與有所詭於天之理與試迹之古返之於天黨可得見乎夫天亦有所分予予之齒者去其角傅其翼者兩其足是所受大者不得取小也古之所予禄者不食於力不動於末是亦受大者不得取小與天同意者也夫已受大又取小天不能足而况人虖此民之所以囂囂苦不足也身寵而載髙位家溫而食厚禄因乘富貴之資力以與民爭利於下民安能如之哉是故衆其奴婢多其牛羊廣其田宅博其産業畜其積委務此而亡己以廹蹵民民日削月朘􁋚以大窮富者奢侈羡溢貧者窮急愁苦窮急愁苦而上不救則民不樂生民不樂生尚不避死安能避罪此刑罰之所以蕃而姦邪不可勝者也故受祿之家食祿而已不與民爭業然後利可均布而民可家足此上天之理而亦太古之道天子之所宜法以為制大夫之所當循以為行也故公儀子相魯之其家見織帛怒而出其妻食於舍而茹葵慍而拔其葵曰吾已食祿又奪園夫紅女利虖古之賢人君子在列位者皆如是是故下髙其行而從其敎民化其廉而不貪鄙及至周室之衰其卿大夫緩於誼而急於利亡推讓之風而有爭田之訟故詩人疾而刺之曰節彼南山惟石巖巖赫赫師尹民具爾瞻爾好誼則民鄉仁而俗善爾好利則民好邪而俗敗由是觀之天子大夫者下民之所視效逺方之所四靣而内望也近者視而放之逺者望而效之豈可以居賢人之位而為庶人行哉夫皇皇求財利常恐乏匱者庶人之意也皇皇求仁義常恐不能化民者大夫之意也易曰負且乘致宼至乘車者君子之位也負擔者小人之事也此言居君子之位而為庶人之行者其患禍必至也若居君子之位當君子之行則舍公儀休之相魯亡可為者矣春秋大一統者天地之常經古今之通誼也今師異道人異論百家殊方指意不同是以上亡以持一統法制數變下不知所守臣愚以為諸不在六蓺之科孔子之術者皆絶其道勿使並進邪辟之説滅息然後統紀可一而法度可明民知所從矣對既畢天子以仲舒為江都相事易王易王帝兄素驕好勇仲舒以禮誼匡正王敬重焉久之王問仲舒曰粤王句踐與大夫泄庸種蠡謀伐呉遂滅之孔子稱殷有三仁寡人亦以為粤有三仁桓公决疑於管仲寡人决疑於君仲舒對曰臣愚不足以奉大對聞昔者魯君問柳下惠吾欲伐亝何如柳下惠曰不可歸而有憂色曰吾聞伐國不問仁人此言何為至於我哉徒見問爾且猶羞之况設詐以伐呉虖繇此言之粤本無一仁夫仁人者正其誼不謀其利明其道不計其功是以仲尼之門五尺之童羞稱五伯為其先詐力而後仁誼也茍為詐而已故不足稱於大君子之門也五伯比於他諸侯為賢其比三王猶武夫之與羙玉也王曰善仲舒治國以春秋災異之變推隂陽所以錯行故求雨閉諸陽縱諸隂其止雨反是行之一國未嘗不得所欲中廢為中大夫先是遼東髙廟長陵髙園殿災仲舒居家推説其意屮稾未上主父偃候仲舒私見嫉之竊其書而奏焉上召視諸儒仲舒弟子呂歩舒不知其師書以為大愚於是下仲舒吏當死詔赦之仲舒遂不敢復言災異仲舒為人廉直是時方外攘四夷公孫𢎞治春秋不如仲舒而𢎞希世用事位至公卿仲舒以𢎞為從設𢎞嫉之膠西王亦上兄也尤縱恣數害吏二千石𢎞乃言於上曰獨董仲舒可使相膠西王膠西王聞仲舒大善待之仲舒恐久獲辠病免凡相兩國輒事驕王正身以率下數上疏諫爭敎令國中所居而治及去位歸居終不問家産業以脩學著書為事仲舒在家朝廷如有大議使使者及廷尉張湯就其家而問之其對皆有明灋自武帝初立魏其武安侯為相而隆儒矣及仲舒對冊推明孔氏抑黜百家立學校之官州郡舉茂材孝廉皆自仲舒發之年老以夀終於家家徙茂陵子及孫皆以學至大官仲舒所著皆明經術之意及上疏條敎凡百二十三篇而説春秋事得失聞舉玉杯蕃露清明竹林之屬復數十篇十餘萬言皆傳於後世掇其切當世施朝廷者著于篇贊曰劉向稱董仲舒有王佐之材雖伊呂亡以加筦晏之屬伯者之佐殆不及也至向子歆以為伊呂乃聖人之耦王者不得則不興故顔淵死孔子曰噫天喪余唯此一人為能當之自宰我子贛子游子夏不與焉仲舒遭漢承秦滅學之後六經離析下帷發憤潛心大業令後學者有所統壹為羣儒首然考其師友淵源所漸猶未及虖游夏而曰筦晏弗及伊呂不加過矣至向曾孫龔篤論君子也以歆之言為然前漢書卷五十六考證董仲舒傳廣川人也○按志廣川屬信都國今直𨽻棗强縣有廣川鎮與景州相近即漢廣川故縣書曰白魚入于王舟有火復于王屋流為烏注今文尚書泰誓之詞○按伏生今文無泰誓篇此偽泰誓文也西京諸儒並信以為真故白魚赤烏之説司馬遷亦据以入周本紀今臨政而願治七十餘嵗矣○按仲舒對䇿之年先儒疑而未定漢書武紀載于元光元年與公孫宏並列既失之太後通鑑据史記武帝即位為江都相之文載于建元元年與嚴助並列亦失之太前若以仲舒此文推之則在建元五年也計漢元年至建元三年為七十嵗而五年始置五經博士即傳所謂推明孔氏抑黜百家立學校之官也至元光元年初令郡國舉孝廉各一人即傳所謂州郡舉茂才孝廉也若在建元元年豈得云七十餘嵗乎與大夫泄庸種蠡謀伐呉○按泄庸師古無注疑即國語所謂舌庸者與苦成文種范蠡臯如並為大夫稱五大夫呉晉之㑹黄池也舌庸與蠡率師沿海泝淮以絶呉路泄與舌音相近而字異耳仲舒弟子吕歩舒○宋祁曰古人舒作昌○按人字當作本又按吕歩舒本書儒林傳及史記並同宋祁所見之古本作歩昌者非也其對皆有明法○按藝文志有公羊董仲舒治獄十六篇王充曰仲舒表春秋之義稽合于律無乖異者應劭曰朝廷遣廷尉湯問得失於是作春秋决獄二百三十二事動以經對即其事也隋唐志尚有十卷玉杯蕃露清明竹林之屬注師古曰皆其所著書名也○按玉杯以下並是書名而今所傳十七卷玉杯第二竹林弟三凡八十二篇總名蕃露此先儒所以疑其書或後人採綴以成也蕃露之義崔豹曰古冕之旒似露而垂前漢書卷五十六考證"}
{"id": "KR2a0007_057", "series": "KR2a0007", "text": "前漢書卷五十七上唐正議大夫行秘書少監琅邪縣開國子顔師古注司馬相如傳第二十七上司馬相如字長卿蜀郡成都人也少時好讀書學擊劒名犬子相如既學慕藺相如之為人也更名相如以訾為郎事孝景帝為武騎常侍非其好也㑹景帝不好辭賦是時梁孝王來朝從游説之士齊人鄒陽淮隂枚乗吳嚴忌夫子之徒相如見而説之因病免客游梁得與諸侯游士居數嵗乃著子虛之賦會梁孝王薨相如歸而家貧無以自業素與臨卭令王吉相善吉曰長卿久宦游不遂而困來過我於是相如徃舍都亭臨卭令繆為恭敬日徃朝相如相如初尚見之後稱病使從者謝吉吉愈益謹肅臨卭多富人卓王孫僮客八百人程鄭亦數百人乃相謂曰令有貴客為具召之并召令令既至卓氏客以百數至日中請司馬長卿長卿謝病不能臨臨卭令不敢甞食身自迎相如相如為不得已而强徃一坐盡傾酒酣臨卭令前奏琴曰竊聞長卿好之願以自娛相如辭謝為鼓一再行是時卓王孫有女文君新寡好音故相如繆與令相重而以琴心挑之相如時從車騎雍容閒雅甚都及飲卓氏弄琴文君竊從户窺心説而好之恐不得當也既罷相如乃令侍人重賜文君侍者通殷勤文君夜亡奔相如相如與馳歸成都家徒四壁立卓王孫大怒曰女不材我不忍殺一錢不分也人或謂王孫王孫終不聴文君久之不樂謂長卿曰苐俱如臨卭從昆弟假貣猶足以為生何至自苦如此相如與俱之臨卭盡賣車騎買酒舍乃令文君當盧相如身自著犢鼻褌與庸保雜作滌器於市中卓王孫恥之為杜門不出昆弟諸公更謂王孫曰有一男兩女所不足者非財也今文君既失身於司馬長卿長卿故倦游雖貧其人材足依也且又令客奈何相辱如此卓王孫不得已分與文君僮百人錢百萬及其嫁時衣被財物文君乃與相如歸成都買田宅為富人居久之蜀人楊得意為狗監侍上上讀子虛賦而善之曰朕獨不得與此人同時哉得意曰臣邑人司馬相如自言為此賦上驚乃召問相如相如曰有是然此乃諸侯之事未足觀請為天子游獵之賦上令尚書給筆札相如以子虚虛言也為楚稱烏有先生者烏有此事也為齊難亡是公者亡是人也欲明天子之義故虛藉此三人為辭以推天子諸侯之苑囿其卒章歸之於節儉因以風諫奏之天子天子大説其辭曰楚使子虛使於齊齊王悉發車騎與使者出田田罷子虛過姹烏有先生亡是公存焉坐定烏有先生問曰今日田樂乎子虛曰樂獲多乎曰少然則何樂對曰僕樂王之欲夸僕以車騎之衆而僕對以雲夢之事也曰可得聞乎子虛曰可王駕車千乗選徒萬騎田于海濵列卒滿澤罘罔彌山掩菟轔鹿射麋格麟騖於鹽浦割鮮染輪射中獲多矜而自功顧謂僕曰楚亦有平原廣澤遊獵之地饒樂若此者乎楚王之獵孰與寡人僕下車對曰臣楚國之鄙人也幸得宿衞十有餘年時從出遊遊於後園覽於有無然猶未能徧覩也又烏足以言其外澤乎齊王曰雖然畧以子之所聞見言之僕對曰唯唯臣聞楚有七澤甞見其一未覩其餘也臣之所見蓋特其小小者爾名曰雲夢雲夢者方九百里其中有山焉其山則盤紆岪鬱隆崇律崪岑崟參差日月蔽虧交錯糾紛上干青雲罷池陂陁下屬江河其土則丹青赭堊雌黄白坿錫碧金銀衆色炫燿照爛龍鱗其石則赤玉玫瑰琳珉昆吾瑊玏𤣥厲礝石武夫其東則有蕙圃衡蘭芷若穹窮昌蒲江離蘪蕪諸柘巴且其南則有平原廣澤登降陁靡案衍壇曼縁以大江限以巫山其髙燥則生葴析苞荔薜莎青薠其埤溼則生藏莨蒹葭東蘠彫胡蓮藕觚盧奄閭軒于衆物居之不可勝圖其西則有涌泉清池激水推移外發夫容䔖華内隱鉅石白沙其中則有神龜蛟鼉毒冒鼈黿其北則有隂林巨樹楩柟豫章桂椒木蘭檗離朱楊樝梨梬栗橘柚芬芳其上則有宛雛孔鸞騰逺射干其下則有白虎𤣥豹蟃蜒貙豻於是乎乃使剸諸之倫手格此獸楚王乃駕馴駮之駟乗彫玉之輿靡魚須之橈旃曵明月之珠旗建干將之雄㦸左烏號之彫弓右夏服之勁箭陽子驂乘孅阿為御案節未舒即陵狡獸蹵蛩蛩轔距虛軼野馬􁖥騊駼乗遺風射游騏倐胂倩浰雷動猋至星流電擊弓不虛發中必决眦洞胷逹掖絶乎心繫獲若雨獸揜屮蔽地於是楚王乃弭節俳佪翺翔容與覽乎隂林觀壯士之暴怒與猛獸之恐懼徼􁦂受詘殫覩衆物之變態於是鄭女曼姬被阿錫揄紵縞雜纎羅垂霧縠襞積褰縐鬱橈谿谷衯衯裶裶揚衪戍削蜚襳垂髾扶輿猗靡翕呷萃蔡下摩蘭蕙上拂羽盖錯翡翠之葳㽔繆繞玉綏𦕈𦕈忽忽若神之髣髴於是乃羣相與獠於蕙圃媻姗勃窣上金隄揜翡翠射鵔鸃微矰出孅繳施弋白鵠連鴐鵞䨇鶬下𤣥鶴加怠而後游於清池浮文鷁揚旌枻張翠帷建羽葢㒺毒冒釣紫貝摐金鼓吹鳴籟榜人歌聲流喝水蟲駭波鴻沸涌泉起奔揚㑹礧石相擊琅琅礚礚若雷霆之聲聞乎數百里外將息獠者擊靈鼓起熢燧車案行騎就隊纚乎淫淫般乎裔裔於是楚王乃登陽雲之臺泊乎無為澹乎自持勺藥之和具而後御之不若大王終日馳騁曽不下輿脟割輪焠自以為娛臣竊觀之齊殆不如於是王無以應僕也烏有先生曰是何言之過也足下不逺千里來况齊國王悉境内之士備車騎之衆與使者出田乃欲戮力致獲以娛左右也何名為夸哉問楚地之有無者願聞大國之風烈先生之餘論也今足下不稱楚王之徳厚而盛推雲夢以為驕奢言淫樂而顯侈靡竊為足下不取也必若所言固非楚國之美也有而言之是章君之惡也無而言之是害足下之信也章君惡傷私義二者無一可而先生行之必且輕於齊而累於楚矣且齊東陼鉅海南有琅邪觀乎成山射乎之罘浮勃澥游孟諸邪與肅慎為鄰右以湯谷為界秋田乎青邱仿偟乎海外吞若雲夢者八九其於匈中曽不蔕芥若乃俶儻瑰瑋異方殊類珍怪鳥獸萬端鱗崪充仭其中者不可勝記禹不能名卨不能計然在諸侯之位不敢言游戯之樂苑囿之大先生又見客是以王辭不復何為無以應哉亡是公听然而笑曰楚則失矣而齊亦未為得也夫使諸侯納貢者非為財幣所以述職也封彊畫界者非為守禦所以禁淫也今齊列為東蕃而外私肅慎捐國隃限越海而田其於義固未可也且二君之論不務明君臣之義正諸侯之禮徒事争於游戱之樂苑囿之大欲以奢侈相勝荒淫相越此不可以揚名發譽而適足以􁡹君自損也且夫齊楚之事又烏足道乎君未覩夫巨麗也獨不聞天子之上林乎左蒼梧右西極丹水更其南紫淵徑其北終始霸産出入涇渭酆鎬潦潏紆餘委蛇經營其内蕩蕩乎八川分流相背異態東西南北馳騖往來出乎椒邱之闕行乎州淤之浦徑乎桂林之中過乎泱莽之壄汨乎混流順阿而下赴隘陿之口觸穹石激堆埼沸乎暴怒洶涌彭湃滭弗宓汨偪側泌瀄横流逆折轉騰潎洌滂濞沆溉穹隆雲橈宛潬膠盭踰波趨浥涖涖下瀬批巖衝擁奔揚滯沛臨坻注壑瀺灂霣隊沈沈隱隱砰磅訇礚潏潏淈淈湁潗鼎沸馳波跳沫汨㴔漂疾悠逺長懐寂漻無聲肆乎永歸然後灝溔潢漾安翔徐佪翯乎滈滈東注大湖衍溢陂池於是蛟龍赤螭䱴䲛漸離鰅鰫鰬魠禺禺魼鰨揵鰭掉尾振鱗奮翼潛處乎深巖魚鼈讙聲萬物衆夥明月珠子的皪江靡蜀石黄碝水玉磊砢磷磷爛爛采色澔汗叢積乎其中䲨鷫鵠鴇鴐鵞屬玉交精旋目煩鶩庸渠箴疵鵁盧羣浮乎其上汎淫汜濫隨風澹淡與波揺蕩奄薄水陼唼喋菁藻咀嚼菱藕於是乎崇山矗矗巃嵸崔巍深林巨木嶄巖参差九嵕巀嶭南山峩峩巖阤甗錡􁁉崣崛崎振溪通谷蹇産溝瀆􁡏呀豁閜阜陵别隝崴磈嵔廆邱虛堀礨隱轔鬱㠥登降施靡陂池貏豸允溶淫鬻散渙夷陸亭臯千里靡不被築揜以綠蕙被以江離糅以蘼蕪雜以留夷布結縷攢戾莎掲車衡蘭槁本射干茈薑蘘荷葴持若蓀鮮支黄礫蔣芧青薠布濩閎澤延曼太原離靡廣衍應風披靡吐芳揚烈郁郁菲菲衆香發越肹蠁布冩晻薆咇茀於是乎周覽汜觀縝紛軋芴芒芒怳忽視之無端察之無涯日出東沼入虖西陂其南則隆冬生長涌水躍波其獸則庸旄貘犛沈牛麈麋赤首圜題窮奇象犀其北則盛夏含凍裂地渉氷掲河其獸則麒麟角端騊駼橐駝蛩蛩驒騱駃騠驢䯁於是乎離宫别館彌山跨谷髙廊四注重坐曲閣華榱璧璫輦道纚屬歩櫩周流長途中宿夷嵕築堂絫臺増成巖突洞房頫杳𦕈而無見仰􁀙橑而捫天奔星更於閨闥宛虹拖於楯軒青龍蚴蟉於東箱象輿婉僤於西清靈圉燕於閒館偓佺之倫暴於南榮醴泉涌於清室通川過於中庭磐石裖崖嶔巖倚傾嵯峩㠎嶫刻削崢嶸玫瑰碧琳珊瑚叢生珉玉旁唐玢豳文磷赤瑕駁犖雜臿其間鼂采琬琰和氏出焉於是乎盧橘夏孰黄甘橙楱枇杷橪柿亭柰厚朴梬棗楊梅櫻桃蒲陶隱夫薁棣荅遝離支羅乎後宫列乎北園貤邱陵下平原揚翠葉扤紫莖發紅華垂朱榮煌煌扈扈照曜鉅野沙棠櫟櫧華楓枰櫨留落胥邪仁頻并閭欃檀木蘭豫章女貞長千仞大連抱夸條直暢實葉葰楙攢立叢倚連卷欐佹崔錯癹骫坑衡閜砢垂條扶疏落英幡纚紛溶萷蔘猗柅從風藰莅芔歙盖象金石之聲管籥之音柴池茈虒旋還乎後宫雜襲絫輯被山縁谷循阪下隰視之無端䆒之亡窮於是乎𤣥猨素雌蜼玃飛蠝蛭蜩玃蝚獑胡豰蛫棲息乎其間長嘯哀鳴翩幡互經夭蟜枝格偃蹇杪顛隃絶梁騰殊榛㨗垂條掉希間牢落陸離爛漫逺遷若此者數百千處娛游徃來宫宿館舍庖厨不徙後宫不移百官備具於是乎背秋渉冬天子校獵乘鏤象六玉虯拖蜺旌靡雲旗前皮軒後道游孫叔奉轡衞公参乘扈從横行出乎四校之中鼓嚴簿縱獵者江河為阹泰山為櫓車騎靁起殷天動地先後陸離離散别追淫淫裔裔縁陵流澤雲布雨施生貔豹搏豺狼手熊羆足壄羊䝉鶡蘇絝白虎被斑文跨壄馬陵三嵕之危下磧歴之坻徑峻赴險越壑厲水推蜚廉弄觧廌格蝦蛤鋋猛氏羂要褭射封豕箭不茍害觧脰䧟腦弓不虛發應聲而倒於是乗輿弭節徘徊翺翔徃來睨部曲之進退覽將帥之變態然後侵淫促節鯈夐逺去流離輕禽蹵履狡獸􁖥白鹿捷狡莵軼赤電遺光耀追怪物出宇宙彎蕃弱滿白羽射游梟櫟蜚遽擇肉而后發先中而命處弦矢分蓺殪仆然後揚節而上浮陵驚風歴駭猋乘虛亡與神俱藺𤣥鶴亂昆雞遒孔鸞促鵔䴊拂翳鳥捎鳳皇捷鵷鶵揜焦明道盡塗殫廻車而還消㨱乎襄羊降集乎北紘率乎直指揜乎反鄉蹷石闗歴封巒過䧴鵲望露寒下堂棃息宜春西馳宣曲濯鷁牛首登龍臺掩細柳觀士大夫之勤略鈞獵者之所得獲徒車之所閵轢騎之所蹂若人之所蹈藉與其窮極倦􁣑驚憚讋伏不被創刃而死者它它藉藉填阬滿谷掩平彌澤於是乎游戱懈怠置酒乎顥天之臺張樂乎膠葛之㝢撞千石之鐘立萬石之虡建翠華之旗樹靈鼉之鼓奏陶唐氏之舞聴葛天氏之歌千人倡萬人和山陵為之震動川谷為之蕩波巴俞宋蔡淮南干遮文成顛歌族居遞奏金鼓迭起鏗鎗闛鞈洞心駭耳荆吳鄭衞之聲韶濩武象之樂陰淫案衍之音鄢郢繽紛激楚結風俳優侏儒狄鞮之倡所以娛耳目樂心意者麗靡爛漫於前靡曼美色於後若夫青琴虙妃之徒絶殊離俗妖冶閑都靚荘刻飾便嬛繛約柔橈嬽嬽嫵媚孅弱曳獨繭之䄖䄁眇閻易以恤削便姍嫳屑與世殊服芬芳漚鬱酷烈淑郁皓齒粲爛宜笑的皪長眉連娟微睇緜藐色授魂予心愉於側於是酒中樂酣天子芒然而思似若有亡曰嗟乎此大奢侈朕以覽聴餘閒無事棄日順天道以殺伐時休息以於此恐後世靡麗遂往而不返非所以為繼嗣創業垂統也於是乎乃觧酒罷獵而命有司曰地可墾辟悉為農郊以贍氓隸隤牆填壍使山澤之民得至焉實陂池而勿禁虛宫館而勿仞發倉廩以救貧民補不足恤鰥寡存孤獨出徳號省刑罰改制度易服色革正朔與天下為始於是歴吉日以齋戒襲朝服乗法駕建華旗鳴玉鸞游于六蓺之囿馳騖乎仁義之塗覽觀春秋之林射貍首兼騶虞弋𤣥鶴舞干戚戴雲䍐揜羣雅悲伐檀樂樂胥脩容乎禮園翺翔乎書圃述易道放怪獸登明堂坐清廟恣羣臣奏得失四海之内靡不受獲於斯之時天下大説鄉風而聴隨流而化芔然興道而遷義刑錯而不用徳隆於三皇功羡於五帝若此故獵乃可喜也若夫終日馳騁勞神苦形罷車馬之用抏士卒之精費府庫之財而無徳厚之恩務在獨樂不顧衆庶忘國家之政貪雉莵之獲則仁者不繇也從此觀之齊楚之事豈不哀哉地方不過千里而囿居九百是草木不得墾辟而民無所食也夫以諸侯之細而樂萬乘之所侈僕恐百姓被其尤也於是二子愀然改容超若自失逡廵避席曰鄙人固陋不知忌諱乃今日見教謹受命矣賦奏天子以為郎亡是公言上林廣大山谷水泉萬物及子虛言雲夢所有甚衆侈靡多過其實且非義理所止故刪取其要歸正道而論之前漢書卷五十七上前漢書卷五十七上考證司馬相如傳上素與臨卭令王吉相善云云○凌穉隆曰劉知幾謂此傳相如自作子長錄之班氏曽無増損如果相如自作何以自述鄙事而不諱耶觀賦後有非義理所尚故刪取其要數語此子長㫁語自作之説未可據也衡蘭芷若注師古曰今流俗書本芷若下有射干字妄增之也○按史記有射干二字文選亦有之然則俗本妄増有自來矣据下文騰逺射干是獸名又稾本射干是草名此文是香草名如史記文選則此賦凡三用射干字諸柘巴且○史記作諸蔗猼且文選作諸柘巴苴其上則有宛雛孔鸞○按史記有赤猨玃猱四字在鴛雛孔鸞之上又蟃蜒貙豻之下史記有兕象野犀窮奇獌狿八字此孟堅所刪也右夏服之勁箭注伏儼曰夏后氏之良弓名煩弱○按煩弱應作繁弱左傳封父之繁弱是也襞積褰縐○按此句下文選有紆徐委曲一句又眇眇忽忽若神之髣髴史記作縹乎忽忽若神仙之彷彿又怠而後游于清池史記作怠而後發游于清池又奔揚㑹文選作奔物㑹南有琅邪注張揖曰臺名也在渤海間○按琅邪在東海濵不在渤海張揖注訛地理志云琅邪郡琅邪越王嘗治此起臺館自齊國言之在南若如揖説反在齊北境矣紫淵徑其北注文頴曰西河榖羅縣有紫澤在縣西北○按地理志榖羅武澤在西北据頴此注則彼武字訛也東注大湖注郭璞曰在吳縣云云○按此大湖自指闗中巨澤言之非吳地震澤也顔引郭説非是凡巨澤瀦水俱可稱大湖不必震澤前漢書卷五十七上考證前漢書卷五十七下唐正議大夫行袐書少監琅邪縣開國子顔師古注司馬相如傳第二十七下相如為郎數嵗會唐䝉使略通夜郎僰中發巴蜀吏卒千人郡又多為發轉漕萬餘人用軍興法誅其渠率巴蜀民大驚恐上聞之乃遣相如責唐䝉等因諭告巴蜀民以非上意檄曰告巴蜀太守蠻夷自擅不討之日乆矣時侵犯邊境勞士大夫陛下即位存撫天下集安中國然後興師出兵北征匈奴單于怖駭交臂受事屈膝請和康居西域重譯納貢稽首来享移師東指閩越相誅右弔番禺太子入朝南夷之君西僰之長常效貢職不敢惰怠延頸舉踵喁喁然皆鄉風慕義欲為臣妾道里遼逺山川阻深不能自致夫不順者已誅而為善者未賞故遣中郎將徃賓之發巴蜀之士各五百人以奉幣衛使者不然靡有兵革之事戰鬭之患今聞其乃發軍興制驚懼子弟憂患長老郡又擅為轉粟運輸皆非陛下之意也當行者或亡逃自賊殺亦非人臣之節也夫邊郡之士聞㷭舉燧燔皆攝弓而馳荷兵而走流汗相屬惟恐居後觸白刃冒流矢議不反顧計不旋踵人懐怒心如報私讐彼豈樂死惡生非編列之民而與巴蜀異主哉計深慮逺急國家之難而樂盡人臣之道也故有剖符之封析圭而爵位為通侯居列東第終則遺顯號於後世傳土地於子孫事行甚忠敬居位甚安佚名聲施於無窮功烈著而不滅是以賢人君子肝腦塗中原膏液潤埜屮而不辭也今奉幣使至南夷即自賊殺或亡逃抵誅身死無名諡為至愚恥及父母為天下笑人之度量相越豈不逺哉然此非獨行者之罪也父兄之教不先子弟之率不謹寡亷鮮恥而俗不長厚也其被刑戮不亦宜乎陛下患使者所司之若彼悼不肖愚民之如此故遣信使曉諭百姓以發卒之事因數之以不忠死亡之罪讓三老孝弟以不教誨之過方今田時重煩百姓已親見近縣恐逺所谿谷山澤之民不徧聞檄到亟下縣道咸諭陛下意毋忽相如還報唐蒙已略通夜郎因通西南夷道發巴蜀廣漢卒作者數萬人治道二嵗道不成士卒多物故費以億萬計蜀民及漢用事者多言其不便是時卭莋之君長聞南夷與漢通得賞賜多多欲願為内臣妾請吏比南夷上問相如相如曰卭莋冉駹者近蜀道易通異時嘗通為郡縣矣至漢興而罷今仍復通為置縣愈於南夷上以為然乃拜相如為中郎將建節徃使副使者王然于壺充國呂越人馳四乘之傳因巴蜀吏幣物以賂西南夷至蜀太守以下郊迎縣令負弩矢先驅蜀人以為寵於是卓王孫臨卭諸公皆因門下獻牛酒以交驩卓王孫喟然而嘆自以得使女尚司馬長卿晩乃厚分與其女財與男等相如使略定西南夷卭莋冉駹斯榆之君皆請為臣妾除邊闗邊闗益斥西至沬若水南至牂柯為徼通靈山道橋孫水以通卭莋還報天子大說相如使時蜀長老多言通西南夷之不為用大臣亦以為然相如欲諫業已建之不敢乃著書藉蜀父老為辭而已詰難之以風天子且因宣其使指令百姓皆知天子意其辭曰漢興七十有八載徳茂存乎六世威武紛云湛恩汪濊羣生霑濡洋溢乎方外於是乃命使西征随流而攘風之所被罔不披靡因朝冉從駹定莋存卭略斯榆舉苞蒲結軌還轅東鄉將報至於蜀都耆老大夫搢紳先生之徒二十有七人儼然造焉辭畢進曰葢聞天子之於夷狄也其義覊縻勿絶而已今罷三郡之士通夜郎之塗三年於茲而功不竟士卒勞倦萬民不贍今又接之以西夷百姓力屈恐不能卒業此亦使者之累也竊為左右患之且夫卭莋西僰之與中國並也歴年茲多不可記已仁者不以徳來強者不以力并意者殆不可乎今割齊民以附夷狄弊所恃以事無用鄙人固陋不識所謂使者曰烏謂此乎必若所云則是蜀不變服而巴不化俗也僕尚惡聞若說然斯事體大固非觀者之所覯也余之行急其詳不可得聞已請為大夫粗陳其畧葢世必有非常之人然後有非常之事有非常之事然後有非常之功非常者固常人之所異也故曰非常之元黎民懼焉及臻厥成天下晏如也昔者洪水沸出汜濫衍溢民人升降移徙崎嶇而不安夏后氏戚之乃堙洪原决江疏河灑沈澹災東歸之於海而天下永寧當斯之勤豈惟民哉心煩於慮而身親其勞躬傶骿胝無胈膚不生毛故休烈顯乎無窮聲稱浃乎于茲且夫賢君之踐位也豈特委瑣握􁗍拘文牽俗循誦習傳當世取說云爾哉必將崇論谹議創業垂統為萬世規故馳騖乎兼容并包而勤思乎參天貳地且詩不云乎普天之下莫非王土率土之濱莫非王臣是以六合之内八方之外浸滛衍溢懐生之物有不浸潤於澤者賢君恥之今封疆之内冠帯之倫咸獲嘉祉靡有闕遺矣而夷狄殊俗之國遼絶異黨之域舟車不通人迹罕至政教未加流風猶微内之則犯義侵禮於邊境外之則邪行横作放殺其上君臣易位尊卑失序父兄不辜㓜孤為奴虜係絫號泣内鄉而怨曰葢聞中國有至仁焉徳洋恩普物靡不得其所今獨曷為遺已舉踵思慕若枯旱之望雨盭夫為之垂涕况乎上聖又烏能已故北出師以討强胡南馳使以誚勁越四面風徳二方之君鱗集仰流願得受號者以億計故乃闗沬若徼牂柯鏤靈山梁孫原創道徳之塗垂仁義之統將博恩廣施逺撫長駕使疏逖不閉曶爽闇昧得燿乎光眀以偃甲兵於此而息討伐於彼遐邇一體中外禔福不亦康乎夫拯民於沈溺奉至尊之休徳反衰世之陵夷繼周氏之絶業天子之急務也百姓雖勞又惡可以已哉且夫王者固未有不始於憂勤而終於佚樂者也然則受命之符合在於此方將增太山之封加梁父之事鳴和鸞揚樂頌上咸五下登三觀者未覩指聼者未聞音猶焦朋已翔乎寥廓而羅者猶視乎藪澤悲夫於是諸大夫茫然喪其所懐來失厥所以進喟然並稱曰允哉漢徳此鄙人之所願聞也百姓雖勞請以身先之敞罔靡徙遷延而辭避其後人有上書言相如使時受金失官居嵗餘復召為郎相如口吃而善著書常有消渇病與卓氏婚饒於財故其事宦未嘗肯與公卿國家之事常稱疾閒居不慕官爵嘗從上至長楊獵是時天子方好自擊熊豕馳逐壄獸相如因上疏諫其辭曰臣聞物有同類而殊能者故力稱烏獲㨗言慶忌勇期賁育臣之愚竊以為人誠有之獸亦宜然今陛下好陵阻險射猛獸卒然遇逸材之獸駭不存之地犯屬車之清塵輿不及還轅人不暇施巧雖有烏獲逢蒙之技不得用枯木朽株盡為難矣是胡越起於轂下而羌夷接軫也豈不殆哉雖萬全而無患然本非天子之所宜近也且夫清道而後行中路而馳猶時有銜橜之變况乎渉豐草騁丘虛前有利獸之樂而内無存變之意其為害也不難矣夫輕萬乗之重不以為安樂出萬有一危之塗以為娛臣竊為陛下不取葢眀者逺見於未萌而知者避危於無形旤固多藏於隠微而發於人之所忽者也故鄙諺曰家絫千金坐不垂堂此言雖小可以諭大臣願陛下留意幸察上善之還過宜春宫相如奏賦以哀二世行失其辭曰登陂陁之長阪兮坌入曾宫之嵯峩臨曲江之隑州兮望南山之參差巖巖深山之谾谾兮通谷􁢼乎􁡏谺汨淢靸以永逝兮注平臯之廣衍觀衆樹之蓊薆兮覽竹林之榛榛東馳土山兮北掲石瀨弭節容與兮歴弔二世持身不謹兮亡國失勢信讒不寤兮宗廟滅絶烏乎操行之不得墓蕪穢而不修兮魂亡歸而不食相如拜為孝文園令上既羙子虛之事相如見上好僊因曰上林之事未足羙也尚有靡者臣嘗為大人賦未就請具而奏之相如以為列僊之儒居山澤間形容甚臞此非帝王之僊意也乃遂奏大人賦其辭曰世有大人兮在乎中州宅彌萬里兮曾不足以少留悲世俗之迫隘兮朅輕舉而逺游乘絳幡之素蜺兮載雲氣而上浮建格澤之修竿兮總光燿之采旄垂旬始以為幓兮曵彗星而為髾掉指橋以偃寋兮又猗抳以招揺㩜攙搶以為旌兮靡屈虹而為綢紅杳眇以𤣥湣兮猋風涌而雲浮駕應龍象輿之蠖略委麗兮驂赤螭青蛇之蚴蟉宛蜒低卬夭蟜裾以驕驁兮詘折隆窮躩以連卷沛艾赳螑仡以佁儗兮放散畔岸驤以孱顔跮踱輵螛容以骫麗兮蜩蟉偃寋怵􁎕以梁倚紏蓼呌奡踏以朡路兮薎蒙踊躍騰而狂趭莅颯芔歙焱至電過兮煥然霧除霍然雲消邪絶少陽而登太隂兮與真人乎相求互折窈窕以右轉兮横厲飛泉以正東悉徴靈圉而選之兮部署衆神於揺光使五帝先導兮反大壹而從陵陽左𤣥㝠而右黔雷兮前長離而後矞皇厮征伯僑而役羡門兮詔岐伯使尚方祝融警而蹕御兮清氣氛而后行屯余車而萬乘兮綷雲葢而樹華旗使句芒其將行兮吾欲徃乎南娭歴唐堯於崇山兮過虞舜於九疑紛湛湛其差錯兮雜遝膠輵以方馳騷擾衝蓯其紛挐兮滂濞泱軋麗以林離攅羅列聚叢以蘢茸兮衍曼流爛痑以陸離徑入雷室之砰磷鬱律兮洞出鬼谷之堀礨崴魁徧覽八紘而觀四海兮朅度九江越五河經營炎火而浮弱水兮杭絶浮渚渉流沙奄息葱極汜濫水娭兮使靈媧鼓琴而舞馮夷時若曖曖將混濁兮召屏翳誅風伯刑雨師西望崑崙之軋沕荒忽兮直徑馳乎三危排閶闔而入帝宫兮載玉女而與之歸登閬風而遥集兮亢鳥騰而壹止低徊隂山翔以紆曲兮吾乃今日覩西王母暠然白首戴勝而穴處兮亦幸有三足烏為之使必長生若此而不死兮雖濟萬世不足以喜回車朅来兮絶道不周㑹食幽都呼吸沆瀣兮餐朝霞咀噍芝英兮嘰瓊華僸䘲尋而髙縱兮紛鴻溶而上厲貫列缺之倒景兮渉豐隆之滂濞騁㳺道而修降兮騖遺霧而逺逝廹區中之隘陜兮舒節出乎北垠遺屯騎於𤣥闕兮軼先驅於寒門下峥嶸而無地兮上嵺廓而無天視眩泯而亡見兮聼敞怳而亡聞乗虛亡而上遐兮超無友而獨存相如既奏大人賦天子大說飄飄有陵雲氣游天地之間意相如既病免家居茂陵天子曰司馬相如病甚可徃從悉取其書若後之矣使所忠徃而相如已死家無遺書問其妻對曰長卿未嘗有書也時時著書人又取去長卿未死時為一卷書曰有使来求書奏之其遺札書言封禪事所忠奏焉天子異之其辭曰伊上古之初肇自顥穹生民歴選列辟以迄乎秦率邇者踵武聼逖者風聲紛輪威蕤堙滅而不稱者不可勝數也繼昭夏崇號諡略可道者七十有二君罔若淑而不昌疇逆失而能存軒轅之前遐哉邈乎其詳不可得聞已五三六經載籍之傳維見可觀也書曰元首眀哉股肱良哉因斯以談君莫盛於堯臣莫賢於后稷后稷創業於唐公劉發迹於西戎文王改制爰周郅隆大行越成而后陵遲衰微千載亡聲豈不善始善終哉然無異端慎所由於前謹遺教於後耳故軌迹夷易易遵也湛恩庬洪易豐也憲度著眀易則也垂統理順易繼也是以業隆於繦保而崇冠乎二后揆厥所元終都攸卒未有殊尤絶迹可考於今者也然猶躡梁甫登太山建顯號施尊名大漢之徳逢涌原泉沕潏曼羡旁魄四塞雲布霧散上暢九垓下泝八埏懐生之類沾濡浸潤恊氣横流武節焱逝邇陿㳺原迥濶泳末首惡鬱沒闇昧昭晣昆蟲闓懌囬首面内然后囿騶虞之珍羣徼麋鹿之怪獸導一莖六穂於庖犧雙觡共抵之獸獲周餘放龜於岐招翆黄乘龍於沼鬼神接靈圉賓於閒舘竒物譎詭俶儻窮變欽哉符瑞臻茲猶以為薄不敢道封禪葢周躍魚隕杭休之以燎微夫斯之為符也以登介丘不亦恧乎進攘之道何其爽與於是大司馬進曰陛下仁育羣生義征不譓諸夏樂貢百蠻執贄徳牟徃初功無與二休烈液洽符瑞衆變期應紹至不特創見意者太山梁父設壇場望幸葢號以况榮上帝垂恩儲祉將以慶成陛下嗛讓而弗發也挈三神之歡缺王道之儀羣臣恧焉或謂且天為質闇示珍符固不可辭若然辭之是泰山靡記而梁甫罔㡬也亦各並時而榮咸濟厥世而屈說者尚何稱於後而云七十二君哉夫修徳以錫符奉符以行事不為進越也故聖王弗替而修禮地祗謁欵天神勒功中岳以章至尊舒盛徳發號榮受厚福以浸黎民皇皇哉斯事天下之壯觀王者之卒業不可貶也願陛下全之而后因雜縉紳先生之略術使獲曜日月之末光絶炎以展采錯事猶兼正列其義袚飾厥文作春秋一蓺將襲舊六為七攄之無窮俾萬世得激清流揚微波蜚英聲騰茂實前聖之所以永保鴻名而常為稱首者用此宜命掌故悉奏其儀而覽焉於是天子沛然改容曰俞乎朕其試哉乃遷思回慮總公卿之議詢封禪之事詩大澤之博廣符瑞之富遂作頌曰自我天覆雲之油油甘露時雨厥壤可游滋液滲漉何生不育嘉糓六穂我穡曷蓄匪唯雨之又潤澤之匪唯偏我汜布䕶之萬物熙熙懐而慕之名山顯位望君之來君兮君兮侯不邁哉般般之獸樂我君圃白質黒章其儀可喜旼旼穆穆君子之態葢聞其聲今視其來厥塗靡從天瑞之徴兹爾於舜虞氏以興濯濯之麟游彼靈畤孟冬十月君徂郊祀馳我君輿帝用享祉三代之前葢未嘗有宛宛黄龍興徳而升采色𤣥耀炳炳煇煌正陽顯見覺寤黎烝於傳載之云受命所乘厥之有章不必諄諄依類託寓諭以封巒披蓺觀之天人之際已交上下相發允答聖王之事兢兢翼翼故曰於興必慮衰安必思危是以湯武至尊嚴不失肅祗舜在假典顧省厥遺此之謂也相如既卒五嵗上始祭后土八年而遂禮中岳封于太山至梁甫禪肅然相如它所著若遺平陵侯書與五公子相難草木書篇不采采其尤著公卿者云贊曰司馬遷稱春秋推見至隠易本隠以之顯大雅言王公大人而徳逮黎庶小雅譏小已之得失其流及上所言雖殊其合徳一也相如雖多虛辭濫說然要其歸引之於節儉此亦詩之風諌何異揚雄以為靡麗之賦勸百而諷一猶騁鄭衛之聲曲終而奏雅不已戲乎前漢書卷五十七下前漢書卷五十七下考證司馬相如傳下今聞其乃發軍興制注師古曰以發軍之法為興衆之制也○許應元曰發軍興制即前所謂用軍興法顔注非除邊闗邊闗益斥○宋祁曰淳化本無下邊闗二字○按史記作除邊闗闗益斥文選亦然似淳化本脫一闗字而今本又衍一邊字也西至沬若水注張揖曰沬水出蜀廣平徼外若水出旄牛徼外○按蜀郡有廣都廣柔二縣無廣平縣平字訛也但地理志于廣都廣柔二縣下不云沬水出徼外未知張揖所据又按沬水即大渡河志曰渽水出汶江縣徼外南至南安東入江而大渡水出青衣縣東南至南安入渽渽水即水經注之涐水也若水今名打冲河通靈山道注張揖曰鑿開靈山道置靈道縣○按史記作通靈闗道以地理志証之越嶲有靈闗道則本文山字訛也張揖注置靈道縣亦脫一闗字乃湮洪原○文選作湮洪塞原躬傶骿胝無胈膚不生毛注臣佖曰云云○按張佖之上當有一圏以别于顔注又宋祁曰此文難得句○按史記作躬胝無胈文選作躬腠胝無胈句亦不齊魂亡歸而不食○此文下史記有夐遂絶而不齊兮五句葢班氏刪之也繼昭夏○史記作繼韶夏又維見可觀也文選作維風可觀也匪唯偏我○史記作非惟濡之文選作非惟徧之又其儀可喜文選作可嘉前漢書卷五十七下考證"}
{"id": "KR2a0007_058", "series": "KR2a0007", "text": "唐正議大夫行祕書少監琅琊縣開國子顔師古注公孫𢎞葘川薛人也少時為獄吏有罪免家貧牧豕海上年四十餘乃學春秋雜説武帝初即位招賢良文學士是時𢎞年六十以賢良徵為博士使匈奴還報不合意上怒以為不能𢎞乃移病免歸元光五年復徵賢良文學葘川國復推上𢎞𢎞謝曰前已嘗西用不能罷願更選國人固推𢎞𢎞至太常上策詔諸儒制曰蓋聞上古至治畫衣冠異章服而民不犯隂陽和五穀登六畜蕃甘露降風雨時嘉禾興朱屮生山不童澤不涸麟鳯在郊藪龜龍游於沼河洛出圖書父不喪子兄不哭弟北發渠搜南撫交阯舟車所至人迹所及跂行喙息咸得其宜朕甚嘉之今何道而臻乎此子大夫脩先聖之術明君臣之義講論洽聞有聲乎當世敢問子大夫天人之道何所本始吉凶之效安所期焉禹湯水旱厥咎何由仁義禮知四者之宜當安設施屬統垂業物鬼變化天命之符廢興何如天文地理人事之紀子大夫習焉其悉意正議詳具其對著之于篇朕將親覽焉靡有所隱𢎞對曰臣聞上古堯舜之時不貴爵賞而民勸善不重刑罰而民不犯躬率以正而遇民信也末世貴爵厚賞而民不勸深刑重罰而姦不止其上不正遇民不信也夫厚賞重刑未足以勸善而禁非必信而已矣是故因能任官則分職治去無用之言則事情得不作無用之器則賦斂省不奪民時不妨民力則百姓富有徳者進無徳者退則朝廷尊有功者上無功者下則羣臣逡罰當罪則姦邪止賞當賢則臣下勸凡此八者治民之本也故民者業之即不爭理得則不怨有禮則不暴愛之則親上此有天下之急者也故法不逺義則民服而不離和不逺禮則民親而不暴故法之所罰義之所去也和之所賞禮之所取也禮義者民之所服也而賞罰順之則民不犯禁矣故畫衣冠異章服而民不犯者此道素行也臣聞之氣同則從聲比則應今人主和徳於上百姓和合於下故心和則氣和氣和則形和形和則聲和聲和則天地之和應矣故隂陽和風雨時甘露降五穀登六畜蕃嘉禾興朱草生山不童澤不涸此和之至也故形和則無疾無疾則不夭故父不喪子兄不哭弟徳配天地明並日月則麟鳯至龜龍在郊河出圖洛出書逺方之君莫不説義奉幣而來朝此和之極也臣聞之仁者愛也義者宜也禮者所履也智者術之原也致利除害兼愛無私謂之仁明是非立可否謂之義進退有度尊卑有分謂之禮擅殺生之柄通壅塞之塗權輕重之數論得失之道使逺近情偽必見於上謂之術凡此四者治之本道之用也皆當設施不可廢也得其要則天下安樂法設而不用不得其術則主蔽於上官亂於下此事之情屬統垂業之本也臣聞堯遭鴻水使禹治之未聞禹之有水也若湯之旱則桀之餘烈也桀紂行惡受天之罰禹湯積徳以王天下因此觀之天徳無私親順之和起逆之害生此天文地理人事之紀臣𢎞愚戇不足以奉大對時對者百餘人太常奏𢎞第居下策奏天子擢𢎞對為第一召見容貌甚麗拜為博士待詔金馬門𢎞復上疏曰陛下有先聖之位而無先聖之民有先聖之民而無先聖之吏是以勢同而治異先世之吏正故其民篤今世之吏邪故其民薄政弊而不行令倦而不聼夫使邪吏行弊政用倦令治薄民民不可得而化此治之所以異也臣聞周公旦治天下期年而變三年而化五年而定唯陛下之所志書奏天子以册書答曰問𢎞稱周公之治𢎞之材能自視孰與周公賢𢎞對曰愚臣淺薄安敢比材於周公雖然愚心曉然見治道之可以然也夫虎豹馬牛禽獸之不可制者也及其教馴服習之至可牽持駕服唯人之從臣聞揉曲木者不累日銷金石者不累月夫人之於利害好惡豈比禽獸木石之類哉朞年而變臣𢎞尚竊遲之上異其言時方通西南夷巴蜀苦之詔使𢎞視焉還奏事盛毁西南夷無所用上不聽每朝㑹議開陳其端使人主自擇不肻面折庭爭於是上察其行慎厚辯論有餘習文法吏事緣飾以儒術上説之一歲中至左内史𢎞奏事有所不可不肻庭辯常與主爵都尉汲黯請間黯先發之𢎞推其後上常説所言皆聽以此日益親貴嘗與公卿約議至上前皆背其約以順上指汲黯庭詰𢎞曰齊人多詐而無情始為與臣等建此議今皆背之不忠上問𢎞𢎞謝曰夫知臣者以臣為忠不知臣者以臣為不忠上然𢎞言左右幸臣每毁𢎞上益厚遇之𢎞為人談笑多聞常稱以為人主病不廣大人臣病不儉節飬後母孝謹後母卒服喪三年為内史數年遷御史大夫時又東置蒼海北築朔方之郡𢎞數諫以為罷弊中國以奉無用之地願罷之於是上廼使朱買臣等難𢎞置朔方之便發十策𢎞不得一𢎞廼謝曰山東鄙人不知其便若是願罷西南夷蒼海專奉朔方上廼許之汲黯曰𢎞位在三公奉祿甚多然為布被此詐也上問𢎞𢎞謝曰有之夫九卿與臣善者無過黯然今日庭詰𢎞誠中𢎞之病夫以三公為布被誠飾詐欲以釣名且臣聞管仲相齊有三歸侈擬於君桓公以霸亦上僭於君晏嬰相景公食不重肉妾不衣絲齊國亦治亦下比於民今臣𢎞位為御史大夫為布被自九卿以下至於小吏無差誠如黯言且無黯陛下安聞此言上以為有讓愈益賢之元朔中代薛澤為丞相先是漢常以列侯為丞相唯𢎞無爵上於是下詔曰朕嘉先聖之道開廣門路宣招四方之士蓋古者任賢而序位量能以授官勞大者厥祿厚徳盛者獲爵尊故武功以顯重而文徳以行襃其以髙成之平津鄉戸六百五十封丞相𢎞為平津侯其後以為故事至丞相封自𢎞始也時上方興功業婁舉賢良𢎞自見為舉首起徒歩數年至宰相封侯於是起客館開東閤以延賢人與參謀議𢎞身食一肉脱粟飯故人賔客仰衣食奉祿皆以給之家無所餘然其性意忌外寛内深諸常與𢎞有隙無近逺雖陽與善後竟報其過殺主父偃徙董仲舒膠西皆𢎞力也後淮南衡山謀反治黨與方急𢎞病甚自以為無功而封侯居宰相位宜佐明主填撫國家使人由臣子之道而諸侯有畔逆之計此大臣奉職不稱也恐病死無以塞責乃上書曰臣聞天下通道五所以行之者三君臣父子夫婦長幼朋友之交五者天下之通道也仁知勇三者所以行之也故曰好問近乎知力行近乎仁知恥近乎勇知此三者知所以自治知所以自治然後知所以治人未有不能自治而能治人者也陛下躬孝弟監三王建周道兼文武招倈四方之士任賢序位量能授官將以厲百姓勸賢材也今臣愚駑無汗馬之勞陛下過意擢臣𢎞卒伍之中封為列侯致位三公臣𢎞行能不足以稱加有負薪之疾恐先狗馬填溝壑終無以報徳塞責願歸侯乞骸骨避賢者路上報曰古者賞有功襃有徳守成上文遭禍右武未有易此者也朕夙夜庶幾獲承至尊懼不能寧惟所與共為治者君宜知之蓋君子善善及後世若兹行常在朕躬君不幸罹霜露之疾何恙不已乃上書歸侯乞骸骨是章朕之不徳也今事少間君其存精神止念慮輔助醫藥以自持因賜告牛酒雜帛居數月有瘳視事凡為丞相御史六歲年八十終丞相位其後李蔡嚴青翟趙周石慶公孫賀劉屈氂繼踵為丞相自蔡至慶丞相府客館邱虛而已至賀屈氂時壞以為馬廐車庫奴婢室矣唯慶以惇謹復終相位其餘盡伏誅云𢎞子度嗣侯為山陽太守十餘歲詔徵鉅野令史成詣公車度留不遣坐論為城旦元始中脩功臣後下詔曰漢興以來股肱在位身行儉約輕財重義未有若公孫𢎞者也位在宰相封侯而為布被脱粟之飯奉祿以給故人賔客無有所餘可謂減於制度而率下篤俗者也與内厚富而外為詭服以釣虛譽者殊科夫表徳章義所以率世厲俗聖王之制也其賜𢎞後子孫之次見為適者爵關内侯食邑三百户卜式河南人也以田畜為事有少弟弟壯式脱身出獨取畜羊百餘田宅財物盡與弟式入山牧十餘年羊致千餘頭買田宅而弟盡破其産式輒復分與弟者數矣時漢方事匈奴式上書願輸家財半助邊上使使問式欲為官乎式曰自小牧羊不習仕宦不願也使者曰家豈有寃欲言事乎式曰臣生與人亡所爭邑人貧者貸之不善者教之所居人皆從式式何故見寃使者曰茍子何欲式曰天子誅匈奴愚以為賢者宜死節有財者宜輸之如此而匈奴可滅也使者以聞上以語丞相𢎞𢎞曰此非人情不軌之臣不可以為化而亂法願陛下勿許上不報數歲乃罷式式歸復田牧歲餘㑹渾邪等降縣官費衆倉府空貧民大徙皆卬給縣官無以盡贍式復持錢二十萬與河南太守以給徙民河南上富人助貧民者上識式姓名曰是固前欲輸其家半財助邊乃賜式外繇四百人式又盡復與官是時富豪皆爭匿財唯式尤欲助費上於是以式終長者乃召拜式為中郎賜爵左庶長田十頃布告天下尊顯以風百姓初式不願為郎上曰吾有羊在上林中欲令子牧之式既為郎布衣草蹻而牧羊歲餘羊肥息上過其羊所善之式曰非獨羊也治民亦猶是矣以時起居惡者輒去毋令敗羣上竒其言欲試使治民拜式緱氏令緱氏便之遷成臯令將漕最上以式朴忠拜為齊王太傅轉為相㑹呂嘉反式上書曰臣聞主媿臣死羣臣宜盡死節其駑下者宜出財以佐軍如是則强國不犯之道也臣願與子男及臨葘習弩博昌習船者請行死之以盡臣節上賢之下詔曰朕聞報徳以徳報怨以直今天下不幸有事郡縣諸侯未有奮繇直道者也齊相雅行躬耕隨牧畜蕃輒分昆弟更造不為利惑日者北邊有興上書助官往年西河歲惡率齊人入粟今又首奮雖未戰可謂義形於内矣其賜式爵關内侯黄金四十斤田十頃布告天下使明知之元鼎中徵式代石慶為御史大夫式既在位言郡國不便鹽鐵而船有筭可罷上由是不説式明年當封禪式又不習文章貶秩為太子太傅以兒寛代之式以夀終兒寛千乗人也治尚書事歐陽生以郡國選詣博士受業孔安國貧無資用嘗為弟子都飬時行賃作帶經而鉏休息輒讀誦其精如此以射策為掌故功次補廷尉文學卒史寛為人温良有廉知自將善屬文然懦於武口弗能發明也時張湯為廷尉廷尉府盡用文史法律之吏而寛以儒生在其間見謂不習事不署曹除為從史之北地視畜數年還至府上畜簿㑹廷尉時有疑奏已再見郤矣掾史莫知所為寛為言其意掾史因使寛為奏奏成讀之皆服以白廷尉湯湯大驚召寛與語乃竒其材以為掾上寛所作奏即時得可異日湯見上問曰前奏非俗吏所及誰為之者湯言兒寛上曰吾固聞之久矣湯由是鄉學以寛為奏讞掾以古法義決疑獄甚重之及湯為御史大夫以寛為掾舉侍御史見上語經學上説之從問尚書一篇擢為中大夫遷左内史寛既治民勸農業緩刑罰理獄訟卑體下士務在於得人心擇用仁厚士推情與下不求聲名吏民大信愛之寛表奏開六輔渠定水令以廣溉田收租税時裁闊狹與民相假貸以故租多不入後有軍發左内史以負租課殿當免民聞當免皆恐失之大家牛車小家擔負輸租繦屬不絶課更以最上由此愈竒寛及議欲放古巡狩封禪之事諸儒對者五十餘人未能有所定先是司馬相如病死有遺書頌功徳言符瑞足以封泰山上竒其書以問寛寛對曰陛下躬發聖徳統楫羣元宗祀天地薦禮百神精神所鄉徵兆必報天地並應符瑞昭明其封泰山禪梁父昭姓考瑞帝王之盛節也然享薦之義不著于經以為封禪告成合祛於天地神祗祗戒精專以接神明總百官之職各稱事宜而為之節文唯聖主所由制定其當非羣臣之所能列今將舉大事優游數年使羣臣得人自盡終莫能成唯天子建中和之極兼總條貫金聲而玉振之以順成天慶垂萬世之基上然之乃自制儀采儒術以文焉既成將用事拜寛為御史大夫從東封泰山還登明堂寛上壽曰臣聞三代改制屬象相因間者聖統廢絶陛下發憤合指天地祖立明堂辟雍宗祀泰山六律五聲幽贊聖意神樂四合各有方象以丞嘉祀為萬世則天下幸甚將建大元本瑞登告岱宗發祉闓門以候景至癸亥宗祀日宣重光上元甲子肅邕永享光輝充塞天文粲然見象日昭報降符應臣寛奉觴再拜上千萬歲壽制曰敬舉君之觴後太史令司馬遷等言歴紀壞廢漢興未改正朔宜可正上乃詔寛與遷等共定漢太初歴語在律歴志初梁相褚大通五經為博士時寛為弟子及御史大夫缺徵褚大夫自以為御史大夫至洛陽聞兒寛為之褚大笑及至與寛議封禪於上前大不能及退而服曰上誠知人寛為御史大夫以稱意任職故久無有所匡諫於上官屬易之居位九歲以官卒贊曰公孫𢎞卜式兒寛皆以鴻漸之翼困於燕爵逺迹羊豕之間非遇其時焉能致此位乎是時漢興六十餘載海内艾安府庫充實而四夷未賔制度多闕上方欲用文武求之如弗及始以蒲輪迎枚生見主父而歎息羣士慕嚮異人並出卜式拔於芻牧𢎞羊擢於賈豎衞青奮於奴僕日磾出於降虜斯亦曩時版築飯牛之朋已漢之得人於茲為盛儒雅則公孫𢎞董仲舒兒寛篤行則石建石慶質直則汲黯卜式推賢則韓安國鄭當時定令則趙禹張湯文章則司馬遷相如滑稽則東方朔枚臯應對則嚴助朱買臣厯數則唐都洛下閎協律則李延年運籌則桑𢎞羊奉使則張騫蘇武將率則衛青霍去病受遺則霍光金日磾其餘不可勝紀是以興造功業制度遺文後世莫及孝宣承統纂脩洪業亦講論六蓺招選茂異而蕭望之梁邱賀夏侯勝韋𤣥成嚴彭祖尹更始以儒術進劉向王襃以文章顯將相則張安世趙充國魏相丙吉于定國杜延年治民則黄霸王成龔遂鄭𢎞召信臣韓延壽尹翁歸趙廣漢嚴延年張敞之屬皆有功迹見述於世參其名臣亦其次也前漢書卷五十八考證公孫𢎞傳公孫𢎞○按史記云字季漢書于名字里居往往視史記加詳此文獨脱何也菑川薛人也○顧炎武曰漢魯國有薛縣史記列傳齊菑川薛縣人也言齊又言菑川而薛並不屬二國殊不可曉正義曰表云菑川國文帝分齊置都劇括地志云故劇城在青州壽光縣南三十一里故薛城在徐州滕縣界按薛與劇隔兖州及泰山儒林傳言薛人公孫𢎞是𢎞審為薛人上言齊菑川者誤耳按顧説甚確但以本傳核之云牧豕海上惟菑川北近海若魯國之薛縣則東去海絶逺矣又云菑川國復推上𢎞史漢二文並合然則𢎞為薛人尚可疑而其為菑川人似無可疑也但薛縣屬魯不屬菑川則志可据耳談笑多聞○史記作恢竒多聞其以髙成之平津鄉○按志髙成縣屬勃海郡宋白曰滄州鹽山縣古髙成縣也有平津鄉又户六百五十表作三百七十三户表傳互異數年至宰相封侯○通鑑考異曰史記將相名臣表漢書百官公卿表𢎞為相皆在元朔五年建元以來侯者表恩澤侯表皆云元朔三年封侯按三年𢎞始為御史大夫蓋誤書五為三因置于三年耳卜式傳使者曰茍子何欲○按平凖書作茍如此子何欲而然此傳節去數字意似不了又按卜式始末本無足稱班氏但節取平凖書中數段為傳與食貨志複矣且賛語以式質直配汲黯尤覺不倫兒寛傳陛下躬發聖徳統楫羣元注師古曰虞書曰楫五瑞其字從木○按師古解輯楫與集三字並同是也但虞書作輯五瑞其字從車未知師古所据何本前漢書卷五十八考證"}
{"id": "KR2a0007_059", "series": "KR2a0007", "text": "唐正議大夫行祕書少監琅琊縣開國子顔師古注張湯杜陵人也父為長安丞出湯為兒守舍還䑕盗肉父怒笞湯湯掘熏得䑕及餘肉劾䑕掠治傳爰書訊鞫論報并取䑕與肉具獄磔堂下父見之視文辭如老獄吏大驚遂使書獄父死後湯為長安吏周陽侯為諸卿時嘗繫長安湯傾身事之及出為侯大與湯交徧見貴人湯給事内史為寗成掾以湯為無害言大府調茂陵尉治方中武安侯為丞相徴湯為史薦補侍御史治陳皇后巫蠱獄深竟黨與上以為能遷太中大夫與趙禹共定諸律令務在深文拘守職之吏已而禹至少府湯為廷尉兩人交驩兄事禹禹志在奉公孤立而湯舞知以御人始為小吏乾没與長安富賈田甲魚翁叔之屬交私及列九卿收接天下名士大夫已心内雖不合然陽浮道與之是時上方鄉文學湯决大獄欲傅古義乃請博士弟子治尚書春秋補廷尉史平亭疑法奏讞疑必奏先為上分别其原上所是受而著讞法廷尉挈令揚主之明奏事即譴湯摧謝鄉上意所便必引正監掾史賢者曰固為臣議如此上責臣臣弗用愚抵此罪常釋間即奏事上善之曰臣非知為此奏乃監掾史某所為其欲薦吏揚人之善觧人之過如此所治即上意所欲辠予監吏深刻者即上意所欲釋予監吏輕平者所治即豪必舞文巧詆即下户羸弱時口言雖文致法上裁察於是徃徃釋湯所言湯至於大吏内行脩交通賔客飲食於故人子弟為吏及貧昆弟調䕶之尤厚其造請諸公不避寒暑是以湯雖文深意忌不專平然得此聲譽而深刻吏多為爪牙用者依於文學之士丞相𢎞數稱其美及治淮南衡山江都反獄皆窮根本嚴助伍被上欲釋之湯爭曰伍被本造反謀而助親幸出入禁闥腹心之臣乃交私諸侯如此弗誅後不可治上可論之其治獄所巧排大臣自以為功多此類繇是益尊任遷御史大夫㑹渾邪等降漢大興兵伐匃奴山東水旱貧民流徙皆卬給縣官縣官空虛湯承上指請造白金及五銖錢籠天下鹽鐵排富商大賈出告緍令鉏豪彊并兼之家舞文巧詆以輔法湯每朝奏事語國家用日旰天子忘食丞相取充位天下事皆決湯百姓不安其生騷動縣官所興未獲其利姦吏並侵漁於是痛繩以辠自公卿以下至於庶人咸指湯湯嘗病上自至舍視其隆貴如此匈奴求和親羣臣議前博士狄山曰和親便上問其便山曰兵凶器未易數動髙帝欲伐匈奴大困平城乃遂結和親孝惠髙后時天下安樂及文帝欲事匈奴北邊蕭然苦兵孝景時吳楚七國反景帝徃来東宫間天下寒心數月吳楚已破竟景帝不言兵天下富實今自陛下興兵擊匈奴中國以空虛邊大困貧由是觀之不如和親上問湯湯曰此愚儒無知狄山曰臣固愚忠若御史大夫湯乃詐忠湯之治淮南江都以深文痛詆諸侯别疏骨肉使藩臣不自安臣固知湯之詐忠於是上作色曰吾使生居一郡能無使虜入盗乎山曰不能曰居一縣曰不能復曰居一鄣間山自度辯窮且下吏曰能廼遣山乗鄣至月餘匈奴斬山頭而去是後羣臣震讋湯客田甲雖賈人有賢操始湯為小吏與錢通及為大吏而甲所責湯行義有烈士之風湯為御史大夫七歳敗河東人李文故嘗與湯有隙已而為御史中丞薦數從中文事有可以傷湯者不能為地湯有所愛史魯謁居知湯弗平使人上飛變告文姦事事下湯湯治論殺文而湯心知謁居為之上問變事從迹安起湯陽驚曰此殆文故人怨之謁居病卧閭里主人湯自徃視病為謁居摩足趙國以冶鑄為業王數訟鐵官事湯常排趙王趙王求湯隂事謁居嘗案趙王趙王怨之并上書告湯大臣也史謁居有病湯至為摩足疑與為大姦事下廷尉謁居病死事連其弟弟繫導官湯亦治它囚導官見謁居弟欲隂為之而陽不省謁居弟不知而怨湯使人上書告湯與謁居謀共變李文事下减宣宣嘗與湯有隙及得此事窮竟其事未奏也會人有盗發孝文園瘞錢丞相青翟朝與湯約俱謝至前湯念獨丞相以四時行園當謝湯無與也不謝丞相謝上使御史案其事湯欲致其文丞相見知丞相患之三長史皆害湯欲陷之始長史朱買臣素怨湯語在其傳王朝齊人以術至右内史邊通學短長剛暴人也官至濟南相故皆居湯右已而失官守長史詘體於湯湯數行丞相事知此三長史素貴常陵折之故三長史合謀曰始湯約與君謝已而賣君今欲劾君以宗廟事此欲代君耳吾知湯隂事使吏捕案湯左田信等曰湯且欲為請奏信輙先知之居物致富與湯分之及他姦事事辭頗聞上問湯曰吾所為賈人輙知益居其物是類有以吾謀告之者湯不謝又陽驚曰固宜有减宣亦奏謁居事上以湯懐詐面欺使使八輩簿責湯湯具自道無此不服於是上使趙禹責湯禹至讓湯曰君何不知分也君所治夷滅者幾何人矣今人言君皆有狀天子重致君獄欲令君自為計何多以對為湯廼為書謝曰湯無尺寸之功起刀筆吏陛下幸致三公無以塞責然謀陷湯者三長史也遂自殺湯死家産直不過五百金皆所得奉賜無它贏昆弟諸子欲厚葬湯湯母曰湯為天子大臣被惡言而死何厚葬為載以牛車有棺而無槨上聞之曰非此母不生此子乃盡按誅三長史丞相青翟自殺出田信上惜湯復稍進其子安世安世字子孺少以父任為郎用善書給事尚書精力於職休沐未嘗出上行幸河東嘗亡書三篋詔問莫能知惟安世識之具作其事後購求得書以相校無所遺失上竒其材擢為尚書令遷光禄大夫昭帝即位大將軍霍光秉政以安世篤行光親重之㑹左將軍上官桀父子及御史大夫桑𢎞羊皆與燕王蓋主謀反誅光以朝無舊臣白用安世為右將軍光禄勲以自副焉久之天子下詔曰右將軍光禄勲安世輔政宿衛肅敬不怠十有三年咸以康寜夫親親任賢唐虞之道也其封安世為富平侯明年昭帝崩未葬大將軍光白太后徙安世為車騎將軍與共徴立昌邑王王行滛亂光復與安世謀廢王尊立宣帝帝初即位襃賞大臣下詔曰夫襃有徳賞有功古今之通義也車騎將軍光禄勲富平侯安世宿衛忠正宣徳明恩勤勞國家守職秉義以安宗廟其益封萬六百戸功次大將軍光安世子千秋延夀彭祖皆中郎将侍中大将軍光薨後數月御史大夫魏相上封事曰聖王襃有徳以懐萬方顯有功以勸百寮是以朝廷尊榮天下鄉風國家承祖宗之業制諸侯之重新失大将軍宜宣章盛徳以示天下顯明功臣以填藩國毋空大位以塞爭權所以安社稷絶未萌也車騎将軍安世事孝武皇帝三十餘年忠信謹厚勤勞政事夙夜不怠與大将軍定策天下受其福國家重臣也宜尊其位以為大将軍毋令領光禄勲事使專精神憂念天下思惟得失安世子延夀重厚可以為光禄勲領宿衛臣上亦欲用之安世聞指懼不敢當請間求見免冠頓首曰老臣耳妄聞言之為先事不言情不逹誠自量不足以居大位繼大將軍後唯天子財哀以全老臣之命上笑曰君言泰謙君而不可尚誰可者安世深辭弗能得後數日竟拜為大司馬車騎將軍領尚書事數月罷車騎將軍屯兵更為衛將軍兩宫衛尉城門北軍兵屬焉時霍光子禹為右將軍上亦以禹為大司馬罷其右將軍屯兵以虛尊加之而實奪其衆後歳餘禹謀反夷宗族安世素小心畏忌已内憂矣其女孫敬為霍氏外屬婦當相坐安世瘦懼形於顔色上怪而憐之以問左右乃赦敬以慰其意安世􁃯恐職典樞機以謹慎周密自著外内無間毎定大政已决輙移病出聞有詔令乃驚使吏之丞相府問焉自朝廷大臣莫知其與議也嘗有所薦其人來謝安世大恨以為舉賢逹能豈有私謝邪絶弗復為通有郎功髙不調自言安世應曰君之功髙明主所知人臣執事何長短而自言乎絶不許已而郎果遷莫府長史遷辭去之官安世問以過失長史曰將軍為明主股肱而士無所進論者以為譏安世曰明主在上賢不肖較然臣下自修而已何知士而薦之其欲匿名迹逺權埶如此為光禄勲郎有醉小便殿上主事白行法安世曰何以知其不反水漿邪如何以小過成罪郎滛官婢婢兄自言安世曰奴以恚怒誣汙衣冠告署適奴其隱人過失皆此類也安世自見父子尊顯懐不自安為子延壽求出補吏上以為北地太守歳餘上閔安世年老復徴延壽為左曹太僕初安世兄賀幸於衛太子太子敗賔客皆誅安世為賀上書得下蠶室後為掖庭令而宣帝以皇曾孫收養掖庭賀内傷太子無辜而曽孫孤幼所以視養拊循恩甚密焉及曽孫壯大賀教書令受詩為取許妃以家財聘之曽孫數有徴怪語在宣紀賀聞知為安世道之稱其材美安世輙絶止以為少主在上不宜稱述曽孫及宣帝即位而賀已死上謂安世曰掖庭令平生稱我將軍止之是也上追思賀恩欲封其冢為恩徳侯置守冢二百家賀有一子蚤死無子子安世小男彭祖彭祖又小與上同席研書指欲封之先賜爵闗内侯故安世深辭賀封又求損守冢戸數稍减至三十戸上曰吾自為掖庭令非為將軍也安世乃止不敢復言遂下詔曰其為故掖庭令張賀置守冢三十家上自處置其里居冢西鬬雞翁舍南上少時所嘗游處也明年復下詔曰朕微眇時故掖庭令張賀輔道朕躬修文學經術恩惠卓異厥功茂焉詩云無言不讎無徳不報其封賀弟子侍中闗内侯彭祖為陽都侯賜賀諡曰陽都哀侯時賀有孤孫霸年七歳拜為散騎中郎將賜爵關内侯食邑三百戸安世以父子封侯在位太盛乃辭禄詔都内别臧張氏無名錢以百萬數安世尊為公侯食邑萬戸然身衣弋綈夫人自紡績家童七百人皆有手技作事内治産業累積纎微是以能殖其貨富於大將軍光天子甚尊憚大將軍然内親安世心密於光焉元康四年春安世病上疏歸侯乞骸骨天子報曰將軍年老被病朕甚閔之雖不能視事折衝萬里君先帝大臣明於治亂朕所不及得數問焉何感而上書歸衛将軍富平侯印薄朕忘故非所望也願将軍彊餐食近醫藥專精神以輔天年安世復强起視事至秋薨天子贈印綬送以輕車介士諡曰敬侯賜塋杜東将作穿復土起冢祠堂子延夀嗣延夀巳歴位九卿既嗣侯國在陳留别邑在魏郡租入歳千餘萬延夀自以身無功徳何以能久堪先人大國數上書讓減戸邑又因弟陽都侯彭祖口陳至誠天子以為有讓廼徙封平原并一國戸口如故而租稅减半薨諡曰愛侯子勃嗣為散騎諫大夫元帝初即位詔列侯舉茂材勃舉太官獻丞陳湯湯有罪勃坐削戸二百㑹薨故賜諡曰繆侯後湯立功西域世以勃為知人子臨嗣臨亦謙儉每登閣殿常歎曰桑霍為我戒豈不厚哉且死分施宗族故舊薄葬不起墳臨尚敬武公主薨子放嗣鴻嘉中上欲遵武帝故事與近臣游宴放以公主子開敏得幸放取皇后弟平恩侯許嘉女上為放供張賜甲第充以乘輿服飾號為天子取婦皇后嫁女大官私官並供其第兩宫使者冠蓋不絶賞賜以千萬數放為侍中中郎将監平樂屯兵置莫府儀比将軍與上卧起寵愛殊絶常從為微行出游北至甘泉南至長楊五莋鬬雞走馬長安中積數年是時上諸舅皆害其寵白太后太后以上春秋富動作不節甚以過放時數有災異議者歸咎放等於是丞相宣御史大夫方進奏放驕蹇縱恣奢滛不制前侍御史修等四人奉使至放家逐名捕賊時放見在奴從者閉門設兵弩射吏距使者不肯内知男子李游君欲獻女使樂府音監景武强求不得使奴康等之其家賊傷三人又以縣官事怨樂府游徼莽而使大奴駿等四十餘人羣黨盛兵弩白晝入樂府攻射官寺縛束長吏子弟斫破器物宫中皆犇走伏匿莽自髠鉗衣赭衣及守令史調等皆徒跣叩頭謝放放乃止奴從者支屬並乘權勢為暴虐至求吏妻不得殺其夫或恚一人妄殺其親屬輙亡入放第不得幸得勿治放行輕薄連犯大惡有感動隂陽之咎為臣不忠首罪名雖顯前蒙恩驕逸悖理與背畔無異臣子之惡莫大於是不宜宿衛在位臣請免放歸國以銷衆邪之萌厭海内之心上不得巳左遷放為北地都尉數月復徴入侍中太后以放為言出放為天水屬國都尉永始元延間比年日蝕故久不還放璽書勞問不絶居歳餘徴放歸第視母公主疾數月主有瘳出放為河東都尉上雖愛放然上迫太后下用大臣故常涕泣而遣之後復徴放為侍中光禄大夫秩中二千石歳餘丞相方進復奏放上不得巳免放賜錢五百萬遣就國數月成帝崩放思慕哭泣而死初安世長子千秋與霍光子禹俱為中郎将将兵隨度遼将軍范明友撃烏桓還謁大将軍光問千秋戰鬬方略山川形埶千秋口對兵事畫地成圖無所忘失光復問禹禹不能記曰皆有文書光由是賢千秋以禹為不材歎曰霍氏世衰張氏興矣及禹誅滅而安世子孫相繼自宣元以來為侍中中常侍諸曹散騎列校尉者凡十餘人功臣之世唯有金氏張氏親近寵貴比於外戚放子純嗣侯恭儉自修明習漢家制度故事有敬侯遺風王莽時不失爵建武中歴位至大司空更封富平之别鄉為武始侯張湯本居杜陵安世武昭宣世輙隨陵凡三徙復還杜陵贊曰馮商稱張湯之先與留侯同祖而司馬遷不言故闕焉漢興以來侯者百數保國持寵未有若富平者也湯雖酷烈及身蒙咎其推賢揚善固宜有後安世履道滿而不溢賀之隂徳亦有助云前漢書卷五十九考證張湯傳湯掘熏得鼠○掘熏史記作掘窟周陽侯為諸卿時注師古曰姓趙○按師古注訛恩澤侯表固有周陽侯趙兼以淮南王舅得封然當孝文六年即以有罪免矣此周陽侯即田蚡弟田勝孝武初以皇太后弟得封徐廣注史記是也下文言武安侯為丞相徴湯為史可知湯由田氏進身謂周陽侯姓趙不亦誤乎遷御史大夫○通鑑考異曰百官公卿表元狩三年三月壬辰廷尉張湯為御史大夫史記将相名臣表元狩二年御史大夫湯按李蔡既遷湯即應補其缺史記表是張安世傳無子子安世小男彭祖○顧炎武曰謂賀無見存之子而以安世小男為子也賀早死之子别有一子乃下文所謂孤孫覇賀非無子也前漢書卷五十九考證"}
{"id": "KR2a0007_060", "series": "KR2a0007", "text": "唐正議大夫行秘書少監琅邪縣開國子顔師古注杜周南陽杜衍人也義縦為南陽太守以周為爪牙薦之張湯為廷尉史使案邊失亡所論殺甚多奏事中意任用與減宣更為中丞者十餘嵗周少言重遲而内深次骨宣為左内史周為廷尉其治大抵放張湯而善候司上所欲擠者因而陷之上所欲釋久繋待問而微見其寃狀客有謂周曰君為天下决平不循三尺法専以人主意指為獄獄者固如是乎周曰三尺安出哉前主所是著為律後主所是疏為令當時為是何古之法乎至周為廷尉詔獄亦益多矣二千石繋者新故相因不减百餘人郡吏大府舉之廷尉一嵗至千餘章章大者連逮證案數百小者數十人逺者數千里近者數百里㑹獄吏因責如章告劾不服以掠笞定之於是聞有逮證皆亡匿獄乆者至更數赦十餘嵗而相告言大氐盡詆以不道為上廷尉及中都官詔獄逮至六七萬人吏所增加十有餘萬周中廢後為執金吾逐捕桑𢎞羊衛皇后昆弟子刻深上以為盡力無私遷為御史大夫始周為廷史有一馬及乆任事列三公而兩子夾河為郡守家訾累巨萬矣治皆酷暴唯少子延年行寛厚云延年字㓜公亦眀法律昭帝初立大將軍霍光秉政以延年三公子吏材有餘補軍司空始元四年益州蠻夷反延年以校尉將南陽士撃益州還為諫大夫左將軍上官桀父子與葢主燕王謀為逆亂假稻田使者燕倉知其謀以告大司農楊敞敞惶懼移病以語延年延年以聞桀等伏辜延年封為建平侯延年本大將軍霍光吏首發大姦有忠節由是擢為太僕右曹給事中光持刑罸嚴延年輔之以寛治燕王獄時御史大夫桑𢎞羊子遷亡過父故吏侯史吳後遷捕得伏法會赦侯史吳自出繋獄廷尉王平與少府徐仁雜治反事皆以為桑遷坐父謀反而侯史吳藏之非匿反者廼匿為隨者也即以赦令除吳罪後侍御史治實以桑遷通經術知父謀反而不諫爭與反者身無異侯史吳故三百石吏首匿遷不與庶人匿隨從者等吳不得赦奏請覆治劾廷尉少府縱反者少府徐仁即丞相車千秋女壻也故千秋數為侯史吳言恐光不聼千秋即召中二千石博士㑹公車門議問吳法議者知大將軍指皆執吳為不道眀日千秋封上衆議光於是以千秋擅召中二千石以下外内異言遂下廷尉平少府仁獄朝廷皆恐丞相坐之延年乃奏記光爭以為吏縱罪人有常法今更詆吳為不道恐於法深又丞相素無所守持而為好言於下盡其素行也至擅召中二千石甚無狀延年愚以為丞相乆故及先帝用事非有大故不可棄也間者民頗言獄深吏為峻詆今丞相所議又獄事也如是以及丞相恐不合衆心羣下讙譁庶人私議流言四布延年竊重將軍失此名於天下也光以廷尉少府弄法輕重皆論棄市而不以及丞相終與相竟延年議論持平合和朝廷皆此類也見國家承武帝奢侈師旅之後數為大將軍光言年嵗比不登流民未盡還宜修孝文時政示以儉約寛和順天心說民意年嵗宜應光納其言舉賢良議罷酒𣙜鹽鐵皆自延年發之吏民上書言便宜有異輙下延年平處復奏言可官試者至為縣令或丞相御史除用滿嵗以狀聞或抵其罪法常與兩府及廷尉分章昭帝末寢疾徵天下名醫延年典領方藥帝崩昌邑王即位廢大將軍光車騎將軍張安世與大臣議所立時宣帝養於掖廷號皇曾孫與延年中子佗相愛善延年知曽孫徳羙勸光安世立焉宣帝即位襃賞大臣延年以定策安宗廟益戸二千三百與始封所食邑凡四千三百戸詔有司論定策功大司馬大將軍光功徳過太尉絳侯周勃車騎將軍安世丞相楊敞功比丞相陳平前將軍韓增御史大夫蔡誼功比潁隂侯灌嬰太僕杜延年功比朱虛侯劉章後將軍趙充國大司農田延年少府史樂成功比典客劉掲皆封侯益土延年為人安和備於諸事乆典朝政上任信之出即奉駕入給事中居九卿位十餘年賞賜賂遺訾數千萬霍光薨後子禹與宗族謀反誅上以延年霍氏舊人欲退之而丞相魏相奏延年素貴用事官職多姦遣吏考案但得苑馬多死官奴婢乏衣食延年坐免官削戸二千後數月復召拜為北地太守延年以故九卿外為邊吏治郡不進上以璽書讓延年延年乃選用良吏捕繋豪强郡中清靜居歳餘上使謁者賜延年璽書黄金二十斤徙為西河太守治甚有名五鳳中徵入為御史大夫延年居父官府不敢當舊位坐卧皆易其處是時四夷和海内平延年視事三嵗以老病乞骸骨天子優之使光祿大夫持節賜延年黄金百斤酒加致醫藥延年遂稱病篤賜安車駟馬罷就第後數月薨諡曰敬侯子緩嗣緩少為郎本始中以校尉從蒲類將軍撃匈奴還為諌大夫遷上谷都尉鴈門太守父延年薨徵視喪事拜為太常治諸陵縣每冬月封具獄日常去酒省食官屬稱其有恩元帝初即位糓貴民流元光中西羗反緩輙上書入錢糓以助用前後數百萬緩六弟五人至大官少弟熊歴五郡二千石三州牧刺史有能名唯中弟欽官不至而最知名欽字子夏少好經書家富而目偏盲故不好為吏茂陵杜鄴與欽同姓字俱以材能稱京師故衣冠謂欽為盲杜子夏以相别欽惡以疾見詆廼為小冠髙廣財二寸由是京師更謂欽為小冠杜子夏而鄴為大冠杜子夏云時帝舅大將軍王鳳以外戚輔政求賢知自助鳳父頃侯禁與欽兄緩相善故鳳深知欽能奏請欽為大將軍軍武庫令職閒無事欽所好也欽為人深博有謀自上為太子時以好色聞及即位皇太后詔采良家女欽因是說大將軍鳳曰禮壹娶九女所以極陽數廣嗣重祖也必鄉舉求窈窕不問華色所以助徳理内也娣姪雖缺不復補所以養夀塞爭也故后妃有貞淑之行則𦙍嗣有賢聖之君制度有威儀之節則人君有夀考之福廢而不由則女徳不厭女徳不厭則夀命不究於髙年書云或四三年言失欲之生害也男子五十好色未衰婦人四十容貌改前以改前之容侍於未衰之年而不以禮為制則其原不可救而後倈異態後倈異態則正后自疑而支庶有間適之心是以晉獻被納讒之謗申生䝉無罪之辜今聖主富於春秋未有適嗣方鄉術入學未親后妃之議將軍輔政宜因始初之隆建九女之制詳擇有行義之家求淑女之質毋必有聲色音技能為萬世大法夫少戒之在色小卞之作可為寒心唯將軍常以為憂鳳白之太后太后以為故事無有欽復重言詩云殷監不逺在夏后氏之世刺戒者至廹近而省聼者常怠忽可不慎哉前言九女畧陳其禍福甚可悼懼竊恐將軍不深留意后妃之制夭夀治亂存亡之端也迹三代之季世覽宗宣之饗國察近屬之符騐禍敗曷常不由女徳是以佩玉晏鳴闗睢歎之知好色之伐性短年離制度之生無厭天下將蒙化陵夷而成俗也故詠淑女㡬以配上忠孝之篤仁厚之作也夫君親夀尊國家治安誠臣子之至願所當勉之也易曰正其本萬物理凡事論有疑未可立行者求之徃古則典刑無考之來今則吉凶同卒揺易之則民心惑若是者誠難施也今九女之制合於徃古無害於今不逆於民心至易行也行之至有福也將軍輔政而不蚤定非天下之所望也唯將軍信臣子之願念闗睢之思逮委政之隆及始初清眀為漢家建無窮之基誠難以忽不可以遴鳳不能自立法度循故事而已㑹皇太后女弟司馬君力與欽兄子私通事上聞欽慙懼乞骸骨去後有日蝕地震之變詔舉賢良方正能直言士合陽侯梁放舉欽欽上對曰陛下畏天命悼變異延見公卿舉直言之士將以求天心迹得失也臣欽愚戇經術淺薄不足以奉大對臣聞日蝕地震陽微隂盛也臣者君之隂也子者父之隂也妻者夫之隂也夷狄者中國之隂也春秋日蝕三十六地震五或夷狄侵中國或政權在臣下或婦乘夫或臣子背君父事雖不同其類一也臣竊觀人事以考變異則本朝大臣無不自安之人外戚親屬無乖刺之心闗東諸侯無强大之國三垂蠻夷無逆理之節殆為後宫何以言之日以戊申蝕時加未戊未土也土者中宫之部也其夜地震未央宫殿中此必適妾將有爭寵相害而為患者唯陛下深戒之變感以類相應人事失於下變象見於上能應之以徳則異咎消亡不能應之以善則禍敗至髙宗遭雊雉之戒飭已正事享百年之夀殷道復興要在所以應之應之非誠不立非信不行宋景公小國之諸侯耳有不忍移禍之誠出人君之言三熒惑為之退舎以陛下聖眀内推至誠深思天變何應而不感何揺而不動孔子曰仁逺乎哉唯陛下正后妾抑女寵防奢泰去佚游躬節儉親萬事數御安車由輦道親二宫之饔膳致昬晨之定省如此即堯舜不足與比隆咎異何足消滅如不留聼於庶事不論材而授位殫天下之財以奉滛侈匱萬姓之力以從耳目近諂諛之人而逺公方信讒賊之臣以誅忠良賢俊失在巖穴大臣怨乎不以雖無變異社稷之憂也天下至大萬事至衆祖業至重誠不可以佚豫為不可以奢㤗持也唯陛下忍無益之欲以全衆庶之命臣欽愚戇言不足采其夏上盡召直言之士詣白虎殿對策策曰天地之道何貴王者之法何如六經之義何上人之行何先取人之術何以當世之治何務各以經對欽對曰臣聞天道貴信地道貴貞不信不貞萬物不生生天地之所貴也王者承天地之所生理而成之昆蟲草木靡不得其所王者法天地非仁無以廣施非義無以正身克己就義恕以及人六經之所上也不孝則事君不忠涖官不敬戰陳無勇朋友不信孔子曰孝無終始而患不及者未之有也孝人行之所先也觀本行於鄉黨考功能於官職達觀其所舉富觀其所予窮觀其所不為乏觀其所不取近觀其所為逺觀其所主孔子曰視其所以觀其所由察其所安人焉廋哉取人之術也殷因於夏尚質周因於殷尚文今漢家承周秦之敝宜抑文尚質廢奢長儉表實去偽孔子曰惡紫之奪朱當世治之所務也臣竊有所憂言之則拂心逆指不言則漸日長為禍不細然小臣不敢廢道而求從違忠而耦意臣聞玩色無厭必生好憎之心好憎之心生則愛寵偏於一人愛寵偏於一人則繼嗣之路不廣而嫉妬之心興矣如此則匹婦之說不可勝也唯陛下純徳普施無欲是從此則衆庶咸說繼嗣日廣而海内長安萬事之是非何足備言欽以前事病賜帛罷後為議郎復以病免徵詣大將軍莫府國家政謀鳳常與欽慮之數稱達名士王駿韋安世王延世等救解馮野王王尊胡常之罪過及繼功臣絶世填撫四夷當世善政多出於欽者見鳳専政㤗重戒之曰昔周公身有至聖之徳屬有叔父之親而成王有獨見之眀無信讒之聴然管蔡流言而周公懼穰侯昭王之舅也權重於秦威震鄰敵有旦暮偃伏之愛心不介然有間然范睢起徒歩由異國無雅信開一朝之說而穰侯就封及近者武安侯之見退三事之跡相去各數百嵗若合符節甚不可不察願將軍由周公之謙懼損穰侯之威放武安之欲毋使范睢之徒得間其說頃之復日蝕亰兆尹王章上封事求見果言鳳専權蔽主之過宜廢勿用以應天變於是天子感悟召見章與議欲退鳳鳳甚憂懼欽令鳳上疏謝罪乞骸骨文指甚哀太后涕泣為不食上少而親倚鳳亦不忍廢復起鳳就位鳳心慙稱病篤欲遂退欽復說之曰將軍深悼輔政十年變異不已故乞骸骨歸咎於身刻巳自責至誠動衆愚知莫不感傷雖然是無屬之臣執進退之分絜其去就之節者耳非主上所以待將軍非將軍所以報主上也昔周公雖老猶在亰師眀不離成周示不忘王室也仲山父異姓之臣無親於宣就封於齊猶歎息永懐宿夜徘徊不忍逺去况將軍之於主上主上之與將軍哉夫欲天下治安變異之意莫有將軍主上昭然知之故攀援不遣書稱公毋困我唯將軍不為四國流言自疑於成王以固至忠鳳復起視事上令尚書劾奏亰兆尹章章死詔獄語在元后傳章既死衆庶寃之以譏朝廷欽欲救其過復說鳳曰亰兆尹章所坐事宻吏民見章素好言事以為不坐官職疑其以日蝕見對有所言也假令章内有所犯雖陷正法事不暴揚自亰師不曉况於逺方恐天下不知章實有罪而以為坐言事也如是塞爭引之原損寛眀之徳欽愚以為宜因章事舉直言極諫並見郎從官展盡其意加於徃前以眀示四方使天下咸知主上聖眀不以言罪下也若此則流言消釋疑惑著眀鳳白行其策欽之補過將羙皆此類也優㳺不仕以夀終欽子及昆弟友屬至二千石者且十人欽兄緩前免太常以列侯奉朝請成帝時乃薨子業嗣業有材能以列侯選復為太常數言得失不事權貴與丞相翟方進衛尉定陵侯淳于長不平後業坐法免官復為函谷闗都尉會定陵侯長有罪當就國長舅紅陽侯立與業書曰誠哀老姊垂白隨無狀子出闗願勿復用前事相侵定陵侯既出闗伏罪復發下雒陽獄丞相史搜得紅陽侯書奏業聼請不敬坐免就國其春丞相方進薨業上書言方進本與長深結厚更相稱薦長陷大惡獨得不坐茍欲障塞前過不為陛下廣持平例又無恐懼之心反因時信其邪辟報睚眦怨故事大逆朋友坐免官無歸故郡者今坐長者歸故郡已深一等紅陽侯立坐子受長貨賂故就國耳非大逆也而方進復奏立黨友後將軍朱博鉅鹿太守孫宏故少府陳咸皆免官歸咸故郡刑罸無平在方進之筆端衆庶莫不疑惑皆言孫宏不與紅陽侯相愛宏前為中丞時方進為御史大夫舉掾隆可侍御史宏奏隆前奉使欺謾不宜執法近侍方進以此怨宏又方進為亰兆尹時陳咸為少府在九卿髙第陛下所自知也方進素與司直師丹相善臨御史大夫缺使丹奏咸為姦利請案騐卒不能有所得而方進果自得御史大夫為丞相即時詆欺奏免咸復因紅陽侯事歸咸故郡衆人皆言國家假方進權太甚案師丹行能無異及光禄勲許商被病殘人皆但以附從方進常獲尊官丹前親薦邑子丞相史能使巫下神為國求福㡬獲大利幸賴陛下至眀遣使者毛莫如先考騐卒得其姦皆坐死假令丹知而白之此誣罔罪也不知而白之是背經術惑左道也二者皆在大辟重於朱博孫宏陳咸所坐方進終不舉白専作威福阿黨所厚排擠英俊託公報私横厲無所畏忌欲以熏轑天下天下莫不望風而靡自尚書近臣皆結舌杜口骨肉親屬莫不股栗威權㤗盛而不忠信非所以安國家也今聞方進卒病死不以尉示天下反復賞賜厚葬唯陛下深思徃事以戒来今會成帝崩哀帝即位業復上書言王氏世權日久朝無骨骾之臣宗室諸侯微弱與繋囚無異自佐史以上至於大吏皆權臣之黨曲陽侯根前為三公輔政知趙昭儀殺皇子不輙白奏反與趙氏比周恣意妄行譛愬故許后被加以非罪誅破諸許族敗元帝外家内嫉妬同産兄弟紅陽侯立及淳于氏皆老被放棄新喋血亰師威權可畏髙陽侯薛宣有不養母之名安昌侯張禹姦人之雄惑亂朝廷使先帝負謗於海内尤不可不慎陛下初即位謙讓未皇孤獨特立莫可據杖權臣易世意若探湯宜蚤以義割恩安百姓心竊見朱博忠信勇猛材畧不世出誠國家雄俊之寳臣也宜徴博置左右以填天下此人在朝則陛下可髙枕而卧矣昔諸吕欲危劉氏賴有髙祖遺臣周勃陳平尚存不者㡬為姦臣笑業又言宜為恭王立廟亰師以章孝道時髙昌侯董宏亦言宜尊帝母定陶王丁后為帝太后大司空師丹等劾宏誤朝不道坐免為庶人業復上書訟宏前後所言皆合指施行朱博果見㧞用業由是徴復為太常嵗餘左遷上黨都尉㑹司𨽻奏業為太常選舉不實業坐免官復就國哀帝崩王莽秉政諸前議立廟尊號者皆免徙合浦業以前罷黜故見濶略憂恐病發死業成帝初尚帝妹潁邑公主主無子薨業家上書求還亰師與主合葬不許而賜諡曰荒侯傳子至孫絶初杜周武帝時徙茂陵至延年徙杜陵云贊曰張湯杜周並起文墨小吏致位三公列於酷吏而俱有良子徳器自過爵位尊顯繼世立朝相與提衡至於建武杜氏爵乃獨絶迹其福祚元功儒林之後莫能及也自謂唐杜苖裔豈其然乎及欽浮沉當世好謀而成以建始之初深陳女戒終如其言庶㡬乎闗睢之見微非夫浮華博習之徒所能窺也業因勢而抵陒稱朱博毁師丹愛憎之議可不畏哉前漢書卷六十考證杜周傳為執金吾逐捕桑𢎞羊衛皇后昆弟子○顧炎武曰按百官表天漢三年二月執金吾杜周為御史大夫四年卒而衛太子巫蠱事乃在征和二年周卒巳四嵗矣又十一年昭帝元鳳元年御史大夫桑𢎞羊坐燕王旦事誅書事之謬如此而兩子夾河為郡守○按唐書宰相世系表曰周三子延夀延考延年延年最㓜昭帝初始為吏則夾河為郡守者延夀延考也杜延年傳廷尉王平與少府徐仁○按公卿表平字子心仁字中孫俱齊人杜欽傳小卞之作可為寒心○按今詩作小弁與孟子同葢卞弁二字古通用故師古音盤與陸氏毛詩音義同合陽侯梁放○按漢代列侯具見於表此合陽侯梁放功臣恩澤二表不見何也師古亦無注及繼功臣絶世○按功臣表杜業納說云云於是成帝復紹蕭何是建議繼功臣絶世乃欽兄子業之事非欽事也表傳互異如此前漢書卷六十考證"}
{"id": "KR2a0007_061", "series": "KR2a0007", "text": "唐正議大夫行祕書少監琅邪縣開國子顔師古注張騫漢中人也建元中為郎時匈奴降者言匈奴破月氏王以其頭為飲器月氏遁而怨匈奴無與共撃之漢方欲事滅胡聞此言欲通使道必更匈奴中廼募能使者騫以郎應募使月氏與堂邑氏奴甘父俱出隴西徑匈奴匈奴得之傳詣單于單于曰月氏在吾北漢何以得徃使吾欲使越漢肯聼我乎留騫十餘歳予妻有子然騫持漢節不失居匈奴西騫因與其屬亡鄉月氏西走數十日至大宛大宛聞漢之饒財欲通不得見騫喜問欲何之騫曰為漢使月氏而為匃奴所閉道脫亡唯王使人道送我誠得至反漢漢之賂遺王財物不可勝言大宛以為然遣騫為發譯道抵康居康居傳致大月氏大月氏王已為胡所殺立其夫人為王既臣大夏而君之地肥饒少㓂志安樂又自以逺逺漢殊無報胡之心騫從月氏至大夏竟不能得月氏要領留歳餘還竝南山欲從𦍑中歸復為匈奴所得留歳餘單于死國内亂騫與胡妻及堂邑父俱亡歸漢拜騫大中大夫堂邑父為奉使君騫為人彊力寛大信人蠻夷愛之堂邑父胡人善射窮急射禽獸給食初騫行時百餘人去十三歳唯二人得還騫身所至者大宛大月氏大夏康居而傳聞其旁大國五六具為天子言其地形所有語皆在西域傳騫曰臣在大夏時見卭竹杖蜀布問安得此大夏國人曰吾賈人徃市之身毒國身毒國在大夏東南可數千里其俗土著與大夏同而卑溼暑熱其民乘象以戰其國臨大水焉以騫度之大夏去漢萬二千里居西南今身毒又居大夏東南數千里有蜀物此其去蜀不逺矣今使大夏從𦍑中險𦍑人惡之少北則為匈奴所得從蜀宜徑又無冦天子既聞大宛及大夏安息之屬皆大國多竒物土著頗與中國同俗而兵弱貴漢財物其北則大月氏康居之屬兵彊可以賂遺設利朝也誠得而以義屬之則廣地萬里重九譯致殊俗威徳徧於四海天子欣欣以騫言為然廼令因蜀犍為發間使數道竝出出駹出莋出徙卭出僰皆各行一二千里其北方閉氐莋南方閉巂昆明昆明之屬無君長善宼盗輙殺略漢使終莫得通然聞其西可千餘里有乘象國名滇越而蜀賈間出物者或至焉於是漢以求大夏道始通滇國初漢欲通西南夷費多罷之及騫言可以通大夏廼復事西南夷騫以校尉從大将軍撃匈奴知水草處軍得以不乏廼封騫為博望侯是歳元朔六年也後二年騫為衛尉與李廣俱出右北平撃匈奴匈奴圍李将軍軍失亡多而騫後期當斬贖為庶人是歳驃騎将軍破匈奴西邊殺數萬人至祁連山其秋渾邪王率衆降漢而金城河西竝南山至鹽澤空無匈奴匈奴時有候者到而希矣後二年漢擊走單于於幕北天子數問騫大夏之屬騫既失侯因曰臣居匈奴中聞烏孫王號昆莫昆莫父難兜靡本與大月氏俱在祁連敦煌閒小國也大月氏攻殺難兜靡奪其地人民亡走匈奴子昆莫新生傅父布就翖侯抱亡置草中為求食還見狼乳之又烏銜肉翔其旁以為神遂持歸匈奴單于愛養之及壯以其父民衆與昆莫使将兵數有功時月氏已為匈奴所破西撃塞王塞王南走逺徙月氏居其地昆莫既健自請單于報父怨遂西攻破大月氏大月氏復西走徙大夏地昆莫略其衆因留居兵稍彊㑹單于死不肯復朝事匈奴匈奴遣兵撃之不勝益以為神而逺之今單于新困於漢而昆莫地空蠻夷戀故地又貪漢物誠以此時厚賂烏孫招以東居故地漢遺公主為夫人結昆弟其勢宜聽則是斷匈奴右臂也既連烏孫自其西大夏之屬皆可招來而為外臣天子以為然拜騫為中郎将将三百人馬各二匹牛羊以萬數齎金幣帛直數千鉅萬多持節副使道可便遣之旁國騫既至烏孫致賜諭指未能得其決語在西域傳騫即分遣副使使大宛康居月氏大夏烏孫發譯道送騫與烏孫使數十人馬數十匹報謝因令窺漢知其廣大騫還拜為大行嵗餘騫卒後嵗餘其所遣副使通大夏之屬者皆頗與其人俱來於是西北國始通於漢矣然騫鑿空諸後使徃者皆稱博望侯以為質於外國外國由是信之其後烏孫竟與漢結婚初天子發書易曰神馬當從西北來得烏孫馬好名曰天馬及得宛汗血馬益壯更名烏孫馬曰西極馬宛馬曰天馬云而漢始築令居以西初置酒泉郡以通西北國因益發使抵安息奄蔡犛靬條支身毒國而天子好宛馬使者相望於道一軰大者數百人少者百餘人所齎操大放博望侯時其後益習而衰少焉漢率一嵗中使者多者十餘少者五六軰逺者八九嵗近者數嵗而反是時漢既滅越蜀所通西南夷皆震請吏置牂柯越巂益州沈黎文山郡欲地接以前通大夏廼遣使嵗十餘軰出此初郡皆復閉昆明為所殺奪幣物於是漢發兵撃昆明斬首數萬後復遣使竟不得通語在西南夷傳自騫開外國道以尊貴其吏士爭上書言外國竒怪利害求使天子為其絶逺非人所樂聼其言予節募吏民無問所從來為􁁎衆遣之以廣其道來還不能無侵盗幣物及使失指天子為其習之輙覆按致重罪以激怒令贖復求使使端無窮而輕犯法其吏卒亦輙復盛推外國所有言大者予節言小者為副故妄言無行之徒皆爭相效其使皆私縣官齎物欲賤市以私其利外國亦厭漢使人人有言輕重度漢兵逺不能至而禁其食物以苦漢使漢使之絶責怨至相攻撃樓蘭姑師小國當空道攻劫漢使王恢等尤甚而匈奴竒兵又時時遮撃之使者爭言外國利害皆有城邑兵弱易撃於是天子遣從票侯破奴将屬國騎及郡兵數萬以撃胡胡皆去明年撃破姑師虜樓蘭王酒泉列亭鄣至玉門矣而大宛諸國發使随漢使來觀漢廣大以大鳥卵及犛靬眩人獻於漢天子大說而漢使窮河源其山多玉石采來天子案古圖書名河所出山曰昆侖云是時上方數廵狩海上廼悉從外國客大都多人過之則散財帛賞賜厚具饒給之以覽視漢富厚焉大角氐出竒戲諸怪物多聚觀者行賞賜酒池肉林令外國客徧觀各倉庫府臧之積欲以見漢廣大傾駭之及加其眩者之工而角氐竒戲嵗増變其益興自此始而外國使更來更去大宛以西皆自恃逺尚驕恣未可詘以禮羈縻而使也漢使徃既多其少從率進孰於天子言大宛有善馬在貳師城匿不肯示漢使天子既好宛馬聞之甘心使壯士車令等持千金及金馬以請宛王貳師城善馬宛國饒漢物相與謀曰漢去我逺而鹽水中數有敗出其北有胡寇出其南之水草又且徃徃而絶邑乏食者多漢使數百人為軰來常之食死者過半是安能致大軍乎且貳師馬宛寳馬也遂不肯予漢使漢使怒妄言椎金馬而去宛中貴人怒曰漢使至輕我遣漢使去令其東邊郁成王遮攻殺漢使取其財物天子大怒諸嘗使宛姚定漢等言宛兵弱誠以漢兵不過三千人彊弩射之即破宛矣天子以嘗使浞野侯攻樓蘭以七百騎先至虜其王以定漢等言為然而欲侯寵姬李氏廼以李廣利為将軍伐宛騫孫猛字子游有俊才元帝時為光禄大夫使匃奴給事中為石顯所譖自殺李廣利女弟李夫人有寵於上産昌邑哀王太初元年以廣利為貳師将軍發屬國六千騎及郡國惡少年數萬人以徃期至貳師城取善馬故號貳師将軍故浩侯王恢使道軍既西過鹽水當道小國各堅城守不肯給食攻之不能下下者得食不下者數日則去比至郁成士財有數千皆飢罷攻郁成城郁成距之所殺傷甚衆貳師将軍與左右計至郁成尚不能舉况至其王都乎引而還徃來二嵗至敦煌士不過什一二使使上書言道逺多乏食且士卒不患戰而患飢人少不足以㧞宛願且罷兵益發而復往天子聞之大怒使使遮玉門闗曰軍有敢入斬之貳師恐因留屯敦煌其夏漢亡浞野之兵二萬餘於匈奴公卿議者皆願罷宛軍專力致胡天子業出兵誅宛宛小國而不能下則大夏之屬漸輕漢而宛善馬絶不來烏孫輪臺易苦漢使為外國笑廼案言伐宛尤不便者鄧光等赦囚徒扞宼盗發惡少年及邊騎嵗餘而出敦煌六萬人負私從者不與牛十萬馬三萬匹驢橐駝以萬數齎糧兵弩甚設天下騷動轉相奉伐宛五十餘校尉宛城中無井汲城外流水於是遣水工徙其城下水空以穴其城益發戍甲卒十八萬酒泉張掖北置居延休屠以衛酒泉而發天下七科適及載糒給貳師轉車人徒相連屬至敦煌而拜習馬者二人為執驅馬校尉備破宛擇取其善馬云於是貳師後復行兵多所至小國莫不迎出食給軍至輪臺輪臺不下攻數日屠之自此而西平行至宛城兵到者三萬宛兵迎撃漢兵漢兵射敗之宛兵走入保其城貳師欲攻郁成城恐留行而令宛益生詐廼先至宛決其水原移之則宛固已憂困圍其城攻之四十餘日宛貴人謀曰王毋寡匿善馬殺漢使今殺王而出善馬漢兵宜觧即不廼力戰而死未晚也宛貴人皆以為然共殺王其外城壊虜宛貴人勇将煎靡宛大恐走入中城相與謀曰漢所為攻宛以王毋寡持其頭遣人使貳師約曰漢無攻我我盡出善馬恣所取而給漢軍食即不聼我我盡殺善馬康居之救又且至至我居内康居居外與漢軍戰孰計之何從是時康居候視漢兵尚盛不敢進貳師聞宛城中新得漢人知穿井而其内食尚多計以為來誅首惡者毋寡毋寡頭巳至如此不許則堅守而康居候漢兵罷來救宛破漢軍必矣軍吏皆以為然許宛之約宛廼出其馬令漢自擇之而多出食食漢軍漢軍取其善馬數十匹中馬以下牝牡三千餘匹而立宛貴人之故時遇漢善者名昧蔡為宛王與盟而罷兵終不得入中城罷而引歸初貳師起敦煌西為人多道上國不能食分為數軍從南北道校尉王申生故鴻臚壺充國等千餘人别至郁成城守不肯給食申生去大軍二百里負而輕之攻郁成急郁成窺知申生軍少晨用三千人攻殺申生等數人脫亡走貳師貳師令搜粟都尉上官桀往攻破郁成郁成降其王亡走康居桀追至康居康居聞漢巳破宛出郁成王與桀桀令四騎士縛守詣大将軍四人相謂郁成漢所毒今生将卒失大事欲殺莫適先撃上邽騎士趙弟㧞劔撃斬郁成王桀等遂追及大将軍初貳師後行天子使使告烏孫大發兵撃宛烏孫發二千騎往持兩端不肯前貳師将軍之東諸所過小國聞宛破皆使其子弟從入貢獻見天子因為質焉軍還入玉門者萬餘人馬千餘匹後行非乏食戰死不甚多而将吏貪不愛卒侵牟之以此物故者衆天子為萬里而伐不録其過廼下詔曰匈奴為害久矣今雖徙幕北與旁國謀共要絶大月氏使遮殺中郎将江故鴈門守攘危須以西及大宛皆合約殺期門車令中郎将朝及身毒國使隔東西道貳師将軍廣利征討厥罪伐勝大宛賴天之靈從泝河山渉流沙通西海山雪不積士大夫徑度獲王首虜珍怪之物畢陳於闕其封廣利為海西侯食邑八千戸又封斬郁成王者趙弟為新畤侯軍正趙始成功最多為光禄大夫上官桀敢深入為少府李哆有計謀為上黨太守軍官吏為九卿者三人諸侯相郡守二千石百餘人千石以下千餘人奮行者官過其望以適過行者皆黜其勞士卒賜直四萬錢伐宛再反凡四歳而得罷焉後十一歳征和三年貳師復将七萬騎出五原撃匈奴度郅居水兵敗降匈奴為單于所殺語在匈奴傳贊曰禹本紀言河出昆侖昆侖髙二千五百里餘日月所相避隱為光明也自張騫使大夏之後窮河原惡睹所謂昆侖者乎故言九州山川尚書近之矣至禹本紀山經所有放哉前漢書卷六十一考證張騫傳居匈奴西○史記大宛傳作居匈奴中益寛立其夫人為王○按史記作立其太子為王外國固時有女王然以下文推之似史記是去十三歳惟二人得還○通鑑考異曰史記西南夷傳曰元狩元年張騫使大夏來言通身毒國之利按年表騫以元朔六年二月封博望侯必非元狩元年始歸也或者元狩元年始令騫通身毒國疑不能明大夏去漢萬二千里居西南○史記作居漢西南此漢字似不可省出駹出莋出徙卭出僰○史記作出駹出冉出徙出卭僰廼復事西南夷○胡三省曰元朔四年罷西夷元狩元年復通西並南山至鹽澤○按鹽澤即蒲昌海于闐及葱嶺二河之所滙也今名洛普池本與大月氏俱在祁連敦煌間小國也注師古曰祁連山以東敦煌以西○按西域傳曰月氏逺去過大宛撃大夏而臣之其餘小衆不能去者保南山𦍑號小月氏然則本文祁連即指酒泉張掖金城之南山霍去病所奪者地在敦煌之東注當云祁連以西敦煌以東也騫即分遣副使使大宛康居月氏大夏○大夏下史記有安息身毒于窴杅􁁉諸國而漢使窮河源○此句下史記有河源出于窴五字而鹽水中數有敗○胡三省曰裴矩西域記鹽水在西州髙昌縣東東南去𤓰州一千三百里並沙磧之地道路不可凖惟以人畜骸骨及駝馬糞為標騐由此數有死亡李廣利傳故浩侯王恢○徐廣曰恢先受封一年坐使酒泉矯制國除按此王恢以撃破車師功封浩侯與元光中設計馬邑以大行令為将軍下獄死者不同此在後烏孫輪臺易苦漢使○輪臺史記作侖頭貳師令搜粟都尉上官桀○按外戚傳並不言左将軍桀從貳師伐宛有功則此搜粟都尉後為少府者另是一人百官公卿表太初元年搜粟都尉上官桀為少府年老免即合此傳而師古注乃謂疑此非上官桀表誤何哉左将軍上官桀與霍光同輔政者在此人後姓名偶同耳前漢書卷六十一考證"}
{"id": "KR2a0007_062", "series": "KR2a0007", "text": "唐正議大夫行祕書少監瑯邪縣開國子顔師古注昔在顓頊命南正重司天火正黎司地唐虞之際紹重黎之後使復典之至於夏商故重黎氏世序天地其在周程伯休甫其後也當宣王時官失其守而為司馬氏司馬氏世典周史惠襄之間司馬氏適晉晉中軍随㑹犇魏而司馬氏入少梁自司馬氏去周適晉分散或在衛或在趙或在秦其在衛者相中山在趙者以傳劔論顯蒯聵其後也在秦者錯與張儀爭論於是惠王使錯將兵伐蜀遂㧞因而守之錯孫蘄事武安君白起而少梁更名夏陽蘄與武安君阬趙長平軍還而與之俱賜死杜郵葬於華池蘄孫昌為秦王鐡官當始皇之時蒯聵𤣥孫卬為武信君将而狥朝歌諸侯之相王王卬於殷漢之伐楚卬歸漢以其地為河内郡昌生母懌母懌為漢市長母懌生喜喜為五大夫卒皆葬髙門喜生談談為太史公太史公學天官於唐都受易於楊何習道論於黄子太史公仕於建元元封之間愍學者不逹其意而師誖乃論六家之要指曰易大傳曰天下一致而百慮同歸而殊塗夫隂陽儒墨名法道徳此務為治者也直所從言之異路有省不省耳嘗竊觀隂陽之術大詳而衆忌諱使人拘而多畏然其叙四時之大順不可失也儒者博而寡要勞而少功是以其事難盡從然其叙君臣父子之禮列夫婦長㓜之别不可易也墨者儉而難遵是以其事不可徧循然其彊本節用不可廢也法家嚴而少恩然其正君臣上下之分不可改也名家使人儉而善失真然其正名實不可不察也道家使人精神專一動合無形澹足萬物其為術也因隂陽之大順采儒墨之善撮名法之要與時遷徙應物變化立俗施事無所不宜指約而易操事小而功多儒者則不然以為人主天下之儀表也君唱臣和主先臣随如此則主勞而臣佚至於大道之要去健羡黜聰明釋此而任術夫神大用則竭形大勞則敝神形蚤衰欲與天地長久非所聞也夫隂陽四時八位十二度二十四節各有教令曰順之者昌逆之者亡未必然也故曰使人拘而多畏夫春生夏長秋收冬藏此天道之大經也弗順則無以為天下紀綱故曰四時之大順不可失也夫儒者以六蓺為法六蓺經傳以千萬數累世不能通其學當年不能究其禮故曰博而寡要勞而少功若夫列君臣父子之禮序夫婦長㓜之别雖百家弗能易也墨者亦上堯舜言其徳行曰堂髙三尺土階三等茅茨不翦棌椽不斵飯土簋歠土刑糲粱之食藜藿之羮夏日葛衣冬日鹿裘其送死桐棺三寸舉音不盡其哀教䘮禮必以此為萬民率故天下共若此則尊卑無别也夫世異時移事業不必同故曰儉而難遵也要曰彊本節用則人給家足之道也此墨子之所長雖百家不能廢也法家不别親踈不殊貴賤壹斷於法則親親尊尊之恩絶矣可以行一時之計而不可長用也故曰嚴而少恩若尊主卑臣明分職不得相踰越雖百家不能改也名家苛察繳繞使人不得反其意剸决於名時失人情故曰使人儉而善失真若夫控名責實参伍不失此不可不察也道家無為又曰無不為其實易行其辭難知其術以虛無為本以因循為用無成埶無常形故能究萬物之情不為物先後故能為萬物主有法無法因時為業有度無度因物興舍故曰聖人不巧時變是守虛者道之常也因者君之綱也羣臣並至使各自明也其實中其聲者謂之端實不中其聲者謂之款款言不聽姦廼不生賢不肖自分黒白廼形在所欲用耳何事不成廼合大道混混冥冥光耀天下復反無名凡人所生者神也所託者形也神大用則竭形大勞則敝形神離則死死者不可復生離者不可復合故聖人重之由此觀之神者生之本形者生之具不先定其神形而曰我有以治天下何由哉太史公既掌天官不治民有子曰遷遷生龍門耕牧河山之陽年十嵗則誦古文二十而南游江淮上㑹稽探禹穴窺九疑浮沅湘北渉汶泗講業齊魯之都觀夫子遺風鄉射鄒嶧阸困蕃薛彭城過梁楚以歸於是遷仕為郎中奉使西征巴蜀以南略卭筰昆明還報命是嵗天子始建漢家之封而太史公留滯周南不得與從事發憤且卒而子遷適反見父於河雒之間太史公執遷手而泣曰予先周室之太史也自上世嘗顯功名虞夏典天官事後世中衰絶於予乎女復為太史則續吾祖矣今天子接千嵗之統封泰山而予不得從行是命也夫命也夫予死爾必為太史為太史毋忘吾所欲論著矣且夫孝始於事親中於事君終於立身揚名於後世以顯父母此孝之大也夫天下稱周公言其能論歌文武之徳宣周召之風逹大王王季思慮爰及公劉以尊后稷也幽厲之後王道缺禮樂衰孔子脩舊起廢論詩書作春秋則學者至今則之自獲麟以來四百有餘嵗而諸侯相兼史記放絶今漢興海内壹統明主賢君忠臣義士予為太史而不論載廢天下之文予甚懼焉爾其念哉遷俯首流涕曰小子不敏請悉論先人所次舊聞不敢闕卒三嵗而遷為太史令紬史記石室金鐀之書五年而當太初元年十一月甲子朔旦冬至天歴始改建於明堂諸神受記太史公曰先人有言自周公卒五百嵗而有孔子孔子至于今五百嵗有能紹而明之正易傳繼春秋本詩書禮樂之際意在斯乎意在斯乎小子何敢攘焉上大夫壺遂曰昔孔子為何作春秋哉太史公曰余聞之董生周道廢孔子為魯司冦諸侯害之大夫壅之孔子知時之不用道之不行也是非二百四十二年之中以為天下儀表貶諸侯討大夫以逹王事而已矣子曰我欲載之空言不如見之於行事之深切著明也春秋上明三王之道下辨人事之經紀别嫌疑明是非定猶與善善惡惡賢賢賤不肖存亡國繼絶世補敝起廢王道之大者也易著天地隂陽四時五行故長於變禮綱紀人倫故長於行書記先王之事故長於政詩記山川谿谷禽獸草木牝牡雌雄故長於風樂樂所以立故長於和春秋辨是非故長於治人是故禮以節人樂以發和書以道事詩以逹意易以道化春秋以道義撥亂世反之正莫近於春秋春秋文成數萬其指數千萬物之散聚皆在春秋春秋之中弑君三十六亡國五十二諸侯奔走不得保社稷者不可勝數察其所以皆失其本巳故易曰差以豪氂謬以千里故臣弑君子弑父非一朝一夕之故其漸久矣有國者不可以不知春秋前有讒而不見後有賊而不知為人臣者不可以不知春秋守經事而不知其宜遭變事而不知其權為人君父者而不通於春秋之義者必䝉首惡之名為人臣子不通於春秋之義者必陷簒弑誅死之罪其實皆以善為之而不知其義被之空言不敢辭夫不通禮義之指至於君不君臣不臣父不父子不子夫君不君則犯臣不臣則誅父不父則無道子不子則不孝此四行者天下之大過也以天下大過予之受而不敢辭故春秋者禮義之大宗也夫禮禁未然之前法施巳然之後法之所為用者易見而禮之所為禁者難知壺遂曰孔子之時上無明君下不得任用故作春秋垂空文以斷禮義當一王之法今夫子上遇明天子下得守職萬事既具咸各序其宜夫子所論欲以何明太史公曰唯唯否否不然余聞之先人曰虙戲至純厚作易八卦堯舜之盛尚書載之禮樂作焉湯武之隆詩人歌之春秋采善貶惡推三代之徳襃周室非獨刺譏而已也漢興已來至明天子獲符瑞封禪改正朔易服色受命於穆清澤流罔極海外殊俗重譯款塞請來獻見者不可勝道臣下百官力誦聖徳猶不能盡宣其意且士賢能矣而不用有國者恥也主上明聖徳不布聞有司之過也且余掌其官廢明聖盛徳不載滅功臣賢大夫之業不述墮先人所言罪莫大焉余所謂述故事整齊其世傳非所謂作也而君比之春秋謬矣於是論次其文十年而遭李陵之禍幽於纍紲廼喟然而歎曰是余之辠夫身虧不用矣退而深惟曰夫詩書隱約者欲遂其志之思也卒述陶唐以來至於麟止自黄帝始五帝本紀第一夏本紀第二殷本紀第三周本紀第四秦本紀第五始皇本紀第六項羽本紀第七髙祖本紀第八吕后本紀第九孝文本紀第十孝景本紀第十一今上本紀第十二三代世表第一十二諸侯年表第二六國年表第三秦楚之際月表第四漢諸侯年表第五髙祖功臣年表第六惠景間功臣年表第七建元以來侯者年表第八王子侯者年表第九漢興以來将相名臣年表第十禮書第一樂書第二律書第三厯書第四天官書第五封禪書第六河渠書第七平準書第八吳太伯世家第一齊太公世家第二魯周公世家第三燕召公世家第四管蔡世家第五陳杞世家第六衛康叔世家第七宋微子世家第八晉世家第九楚世家第十越世家第十一鄭世家第十二趙世家第十三魏世家第十四韓世家第十五田完世家第十六孔子世家第十七陳渉世家第十八外戚世家第十九楚元王世家第二十荆燕王世家第二十一齊悼惠王世家第二十二蕭相國世家第二十三曹相國世家第二十四留侯世家第二十五陳丞相世家第二十六絳侯世家第二十七梁孝王世家第二十八五宗世家第二十九三王世家第三十伯夷列傳第一管晏列傳第二老子韓非列傳第三司馬穰苴列傳第四孫子吳起列傳第五伍子胥列傳第六仲尼弟子列傳第七商君列傳第八蘓秦列傳第九張儀列傳第十樗里甘茂列傳第十一穰侯列傳第十二白起王翦列傳第十三孟子荀卿列傳第十四平原虞卿列傳第十五孟嘗君列傳第十六魏公子列傳第十七春申君列傳第十八范睢蔡澤列傳第十九樂毅列傳第二十廉頗藺相如列傳第二十一田單列傳第二十二魯仲連列傳第二十三屈原賈生列傳第二十四吕不韋列傳第二十五刺客列傳第二十六李斯列傳第二十七䝉恬列傳第二十八張耳陳餘列傳第二十九魏豹彭越列傳第三十黥布列傳第三十一淮隂侯韓信列傳第三十二韓王信盧綰列傳第三十三田儋列傳第三十四樊酈滕灌列傳第三十五張丞相倉列傳第三十六酈生陸賈列傳第三十七傅靳䣙成侯列傳第三十八劉敬叔孫通列傳第三十九季布欒布列傳第四十爰盎朝錯列傳第四十一張釋之馮唐列傳第四十二萬石張叔列傳第四十三田叔列傳第四十四扁鵲倉公列傳第四十五吳王濞列傳第四十六魏其武安列傳第四十七韓長孺列傳第四十八李将軍列傳第四十九衛将軍驃騎列傳第五十平津主父列傳第五十一匈奴列傳第五十二南越列傳第五十三閩越列傳第五十四朝鮮列傳第五十五西南夷列傳第五十六司馬相如列傳第五十七淮南衡山列傳第五十八循吏列傳第五十九汲鄭列傳第六十儒林列傳第六十一酷吏列傳第六十二大宛列傳第六十三游俠列傳第六十四佞幸列傳第六十五滑稽列傳第六十六日者列傳第六十七龜策列傳第六十八貨殖列傳第六十九惟漢繼五帝末流接三代絶業周道既廢秦撥去古文焚滅詩書故明堂石室金鐀玉板圖籍散亂漢興蕭何次律令韓信申軍法張倉為章程叔孫通定禮儀則文學彬彬稍進詩書徃徃間出自曹参薦盖公言黄老而賈誼朝錯明申韓公孫𢎞以儒顯百年之間天下遺文古事靡不畢集太史公仍父子相繼籑其職曰於戱余維先人嘗掌斯事顯於唐虞至於周復典之故司馬氏世主天官至於余乎欽念哉罔羅天下放失舊聞王迹所興原始察終見盛觀衰論考之行事略三代録秦漢上記軒轅下至于兹著十二本紀既科條之矣並時異世年差不明作十表禮樂損益律歴改易兵權山川鬼神天人之際承敝通變作八書二十八宿環北辰三十輻共一轂運行無窮輔弼股肱之臣配焉忠信行道以奉主上作三十世家扶義俶儻不令已失時立功名於天下作七十列傳凡百三十篇五十二萬六千五百字為太史公書序略以拾遺補蓺成一家言協六經異傳齊百家雜語藏之名山副在京師以竢後聖君子第七十遷之自叙云爾而十篇缺有録無書遷既被刑之後為中書令尊寵任職故人益州刺史任安予遷書責以古賢臣之義遷報之曰少卿足下曩者辱賜書教以慎於接物推賢進士為務意氣勤勤懇懇若望僕不相師用而流俗人之言僕非敢如是也雖罷駑亦嘗側聞長者遺風矣顧自以為身殘處穢動而見尤欲益反損是以抑鬱而無誰語諺曰誰為為之孰令聽之盖鍾子期死伯牙終身不復鼓琴何則士為知巳用女為說已容若僕大質巳虧缺雖材懐随和行若由夷終不可以為榮適足以發笑而自㸃耳書辭宜答㑹東從上來又廹賤事相見日淺卒卒無湏臾之間得竭指意今少卿抱不測之罪渉旬月迫季冬僕又薄從上上雍恐卒然不可諱是僕終巳不得舒憤懣以曉左右則長逝者魂魄私恨無窮請略陳固陋闕然不報幸勿過僕聞之修身者智之府也愛施者仁之端也取予者義之符也恥辱者勇之决也立名者行之極也士有此五者然後可以託於世列於君子之林矣故禍莫㦧於欲利悲莫痛於傷心行莫醜於辱先而詬莫大於宫刑刑餘之人無所比數非一世也所從來逺矣昔衛靈公與雍渠載孔子適陳商鞅因景監見趙良寒心同子驂乗爰絲變色自古而恥之夫中材之人事闗於宦豎莫不傷氣况忼慨之士乎如今朝雖乏人奈何令刀鋸之餘薦天下豪雋哉僕頼先人緒業得待罪輦轂下二十餘年矣所以自惟上之不能納忠效信有竒䇿材力之譽自結明主次之又不能拾遺補闕招賢進能顯巖穴之士外之不能備行伍攻城野戰有斬將搴旗之功下之不能累日積勞取尊官厚禄以為宗族交逰光寵四者無一遂茍合取容無所短長之效可見於此矣鄉者僕亦嘗厠下大夫之列陪外廷末議不以此時引維綱盡思慮今已虧形為埽除之𨽻在闒茸之中廼欲卬首信眉論列是非不亦輕朝廷羞當世之士邪嗟乎嗟乎如僕尚何言哉尚何言哉且事本末未易明也僕少負不覊之才長無鄉曲之譽主上幸以先人之故使得奉薄技出入周衛之中僕以為戴盆何以望天故絶賔客之知忘室家之業日夜思竭其不肖之材力務壹心營職以求親媚於主上而事乃有大謬不然者夫僕與李陵俱居門下素非相善也趣舍異路未嘗䘖盃酒接殷勤之歡然僕觀其為人自竒士事親孝與士信臨財亷取予義分别有讓恭儉下人嘗思奮不顧身以狥國家之急其素所畜積也僕以為有國士之風夫人臣出萬死不顧一生之計赴公家之難斯已竒矣今舉事壹不當而全軀保妻子之臣随而媒孽其短僕誠私心痛之且李陵提歩卒不滿五千深踐戎馬之地足歴王庭垂餌虎口横挑彊胡卬億萬之師與單于連戰十餘日所殺過當虜救死扶傷不給旃裘之君長咸震怖廼悉徴左右賢王舉引弓之民一國共攻而圍之轉鬬千里矢盡道窮救兵不至士卒死傷如積然李陵一呼勞軍士無不起躬流涕沬血飲泣張空弮冐白刄北首爭死敵陵未没時使有來報漢公卿王侯皆奉觴上夀後數日陵敗書聞主上為之食不甘味聽朝不怡大臣憂懼不知所出僕竊不自料其卑賤見主上惨悽怛悼誠欲効其款款之愚以為李陵素與士大夫絶甘分少能得人之死力雖古名将不過也身雖䧟敗彼觀其意且欲得其當而報漢事巳無可奈何其所摧敗功亦足以暴於天下僕懐欲陳之而未有路適㑹召問即以此指推言陵功欲以廣主上之意塞睚眦之辭未能盡明明主不深曉以為僕沮貳師而為李陵游說遂下於理拳拳之忠終不能自列因為誣上卒從吏議家貧財賂不足以自贖交游莫救左右親近不為壹言身非木石獨與法吏為伍深幽囹圄之中誰可告愬者此正少卿所親見僕行事豈不然邪李陵既生降隤其家聲而僕又茸以蠶室重為天下觀笑悲夫悲夫事未易一二為俗人言也僕之先人非有剖符丹書之功文史星歴近乎卜祝之間固主上所戲弄倡優畜之流俗之所輕也假令僕伏法受誅若九牛亡一毛與螻螘何異而世又不與能死節者比特以為智窮罪極不能自免卒就死耳何也素所自樹立使然人固有一死死有重於太山或輕於鴻毛用之所趨異也太上不辱先其次不辱身其次不辱理色其次不辱辭令其次詘體受辱其次易服受辱其次闗木索被箠楚受辱其次鬄毛髪嬰金鐡受辱其次毁肌膚斷支體受辱最下腐刑極矣傳曰刑不上大夫此言士節不可不厲也猛虎處深山百獸震恐及其在穽檻之中揺尾而求食積威約之漸也故士有畫地為牢埶不入削木為吏議不對定計於鮮也今交手足受木索暴肌膚受榜箠幽於圜牆之中當此之時見獄吏則頭槍地視徒𨽻則心惕息何者積威約之埶也及巳至此言不辱者所謂彊顔耳曷足貴乎且西伯伯也拘牖里李斯相也具五刑淮隂王也受械於陳彭越張敖南鄉稱孤繋獄具罪絳侯誅諸吕權傾五伯囚於請室魏其大将也衣赭闗三木季布為朱家鉗奴灌夫受辱居室此人皆身至王侯将相聲聞鄰國及罪至罔加不能引决自財在塵埃之中古今一體安在其不辱也由此言之勇怯埶也彊弱形也審矣曷足怪乎且人不能蚤自財繩墨之外巳稍陵夷至於鞭箠之間廼欲引節斯不亦逺乎古人所以重施刑於大夫者殆為此也夫人情莫不貪生惡死念親戚顧妻子至激於義理者不然廼有不得巳也今僕不幸蚤失二親無兄弟之親獨身孤立少卿視僕於妻子何如哉且勇者不必死節怯夫慕義何處不勉焉僕雖怯耎欲茍活亦頗識去就之分矣何至自湛溺累紲之辱哉且夫臧獲婢妾猶能引决况若僕之不得巳乎所以隱忍茍活函糞土之中而不辭者恨私心有所不盡鄙没世而文采不表於後也古者富貴而名摩滅不可勝記唯俶儻非常之人稱焉蓋西伯拘而演周易仲尼戹而作春秋屈原放逐乃賦離騷左丘失明厥有國語孫子髕脚兵法脩列不韋遷蜀世傳吕覽韓非囚秦說難孤憤詩三百篇大氐賢聖發憤之所為作也此人皆意有所鬱結不得通其道故述徃事思來者及如左丘明無目孫子斷足終不可用退論書策以舒其憤思垂空文以自見僕竊不遜近自託於無能之辭網羅天下放失舊聞考之行事稽其成敗興壊之理凡百三十篇亦欲以究天人之際通古今之變成一家之言草創未就適㑹此禍惜其不成是以就極刑而無愠色僕誠巳著此書藏之名山傳之其人通邑大都則僕償前辱之責雖萬被戮豈有悔哉然此可為智者道難為俗人言也且負下未易居上流多謗議僕以口語遇遭此禍重為鄉黨戮笑汙辱先人亦何面目復上父母之丘墓乎雖累百世垢彌甚耳是以腸一日而九囘居則忽忽若有所亡出則不知所如徃每念斯耻汗未嘗不發背霑衣也身直為閨閤之臣寜得自引深藏於巖穴邪故且從俗浮湛與時俯仰以通其狂惑今少卿廼教以推賢進士無廼與僕之私指謬乎今雖欲自彫瑑曼辭以自觧無益於俗不信祗取辱耳要之死日然後是非廼定書不能盡意故略陳固陋遷既死後其書稍出宣帝時遷外孫平通侯楊惲祖述其書遂宣布焉至王莽時求封遷後為史通子贊曰自古書契之作而有史官其載籍博矣至孔氏籑之上繼唐堯下訖秦繆唐虞以前雖有遺文其語不經故言黄帝顓頊之事未可明也及孔子因魯史記而作春秋而左丘明論輯其本事以為之傳又籑異同為國語又有世本録黄帝以來至春秋時帝王公侯卿大夫祖世所出春秋之後七國並爭秦兼諸侯有戰國策漢興伐秦定天下有楚漢春秋故司馬遷據左氏國語采世本戰國策述楚漢春秋接其後事訖於大漢其言秦漢詳矣至於采經摭傳分散數家之事甚多疏略或有抵梧亦其渉獵者廣博貫穿經傳馳騁古今上下數千載間斯以勤矣又其是非頗繆於聖人論大道則先黄老而後六經序遊俠則退處士而進姦雄述貨殖則崇埶利而羞賤貧此其所蔽也然自劉向揚雄博極羣書皆稱遷有良史之材服其善序事理辨而不華質而不俚其文直其事核不虛美不隱善故謂之實録嗚呼以遷之博物洽聞而不能以知自全既陷極刑幽而發憤書亦信矣迹其所以自傷悼小雅巷伯之倫夫唯大雅既明且哲能保其身難矣哉前漢書卷六十二考證司馬遷傳晉中軍随㑹犇魏注師古曰未詳遷之所說○按奔魏史記作奔秦是也漢書本誤作魏耳又按随㑹奔秦時未為中軍将也史文以後官冠其名錯孫蘄○蘄史記作靳又昌生毋懌史記作無澤神形蚤衰○蚤衰史記作騷動又因物興舍史記作因物與合遷生龍門注師古曰龍門山其東則在今秦州龍門縣北云云○按地理志左馮翊夏陽縣故少梁禹貢梁山在西北龍門山在北即遷所生之地師古注所云其西在今同州韓城縣北者也龍門一山跨河故注先言東岸耳秦州應作泰州唐武徳元年於隋汾隂縣置泰州二年徙治龍門此龍門縣在漢為河東皮氏縣地與夏陽隔河相望今曰河津縣非遷所生地在西岸者也遷報之曰少卿足下○文選起句作太史公牛馬走司馬遷再拜言少卿足下此篇字句與文選多異助語辭亦多不同今但依漢書各本校正若望僕不相師用而流俗人之言○按文選作若望僕不相師而用流俗人之言倒用字於而字下甚順俱居門下○文選注云謂同為侍中官不韋遷蜀世傳吕覽韓非囚秦說難孤憤○按吕覽為不韋相秦日著故能懸之市門即韓非書亦在遊秦之前也此書大意言二人身雖遭難其所著作巳傳當世耳下文為自已發憤著書比例故專引孫臏邱明且負下未易居○文選作負累之下未易居似較此文為明顯前漢書卷六十二考證"}
{"id": "KR2a0007_063", "series": "KR2a0007", "text": "唐正議大夫行祕書少監琅邪縣開國子顔師古注孝武皇帝六男衛皇后生戾太子趙婕妤生孝昭帝王夫人生齊懐王閎李姬生燕刺王旦廣陵厲王胥李夫人生昌邑哀王髆戾太子據元狩元年立為皇太子年七嵗矣初上年二十九乃得太子甚喜為立禖使東方朔枚臯作禖祝少壯詔受公羊春秋又従瑕丘江公受糓梁及冠就宫上為立博望苑使通賓客從其所好故多以異端進者元鼎四年納史良娣産子男進號曰史皇孫武帝末衛后寵衰江充用事充與太子及衛氏有隙恐上晏駕後為太子所誅㑹巫蠱事起充因此為姦是時上春秋髙意多所惡以為左右皆為蠱道祝詛窮治其事丞相公孫賀父子陽石諸邑公主及皇后弟子長平侯衛伉皆坐誅語在公孫賀江充傳充典治巫蠱既知上意白言宫中有蠱氣入宫至省中壊御座掘地上使按道侯韓說御史章贛黄門蘇文等助充充遂至太子宫掘蠱得桐木人時上疾辟暑甘泉宫獨皇后太子在太子召問少傅石徳徳懼為師傅并誅因謂太子曰前丞相父子兩宫主及衛氏皆坐此今巫與使者掘地得徴騐不知巫置之邪將實有也無以自眀可矯以節收捕充等繋獄窮治其姦詐且上疾在甘泉皇后及家吏請問皆不報上存亡未可知而姦臣如此太子將不念秦扶蘇事耶太子急然徳言征和二年七月壬午乃使客為使者收捕充等按道侯說疑使者有詐不肯受詔客格殺說御史章贛被創突亡自歸甘泉太子使舎人無且持節夜入未央宫殿長秋門因長御倚華具白皇后發中廐車載射士出武庫兵發長樂宫衛告令百官曰江充反廼斬充以狥炙胡巫上林中遂部賓客為將率與丞相劉屈氂等戰長安中擾亂言太子反以故衆不肯附太子兵敗亡不得上怒甚羣臣憂懼不知所出壺關三老茂上書曰臣聞父者猶天母者猶地子猶萬物也故天平地安隂陽和調物乃茂成父慈母愛室家之中子廼孝順隂陽不和則萬物夭傷父子不和則室家喪亡故父不父則子不子君不君則臣不臣雖有粟吾豈得而食諸昔者虞舜孝之至也而不中於瞽叟孝巳被謗伯竒放流骨肉至親父子相疑何者積毁之所生也由是觀之子無不孝而父有不察今皇太子為漢適嗣承萬世之業體祖宗之重親則皇帝之宗子也江充布衣之人閭閻之𨽻臣耳陛下顯而用之銜至尊之命以迫蹵皇太子造飾姦詐羣邪錯謬是以親戚之路鬲塞而不通太子進則不得上見退則困於亂臣獨寃結而亡告不忍忿忿之心起而殺充恐懼逋逃子盗父兵以救難自免耳臣竊以為無邪心詩曰營營青蠅止於藩愷悌君子無信讒言讒言罔極交亂四國徃者江充讒殺趙太子天下莫不聞其罪固宜陛下不省察深過太子發盛怒舉大兵而求之三公自將智者不敢言辯士不敢說臣竊痛之臣聞子胥盡忠而忘其號比干盡仁而遺其身忠臣竭誠不顧鈇鉞之誅以陳其愚志在匡君安社稷也詩云取彼譖人投畀豺虎唯陛下寛心慰意少察所親毋患太子之非亟罷甲兵無令太子乆亡臣不勝惓惓出一旦之命待罪建章闕下書奏天子感寤太子之亡也東至湖臧匿泉鳩里主人家貧常賣屨以給太子太子有故人在湖聞其富贍使人呼之而發覺吏圍捕太子太子自度不得脫即入室距戸自經山陽男子張富昌為卒足蹋開戸新安令史李夀趨抱解太子主人公遂格鬬死皇孫二人皆并遇害上既傷太子乃下詔曰葢行疑賞所以申信也其封李夀為邘侯張富昌為題侯乆之巫蠱事多不信上知太子惶恐無他意而田千秋復訟太子寃上遂擢千秋為丞相而族滅江充家焚蘇文於横橋上及泉鳩里加兵刃於太子者初為北地太守後族上憐太子無辜乃作思子宫為歸来望思之臺於湖天下聞而悲之初太子有三男一女女者平輿侯嗣子尚焉及太子敗皆同時遇害衛后史良娣葬長安城南史皇孫皇孫妃王夫人及皇女孫葬廣眀皇孫二人随太子者與太子并葬湖太子有遺孫一人史王孫子王夫人男年十八即尊位是為孝宣帝帝初即位下詔曰故皇太子在湖未有號諡嵗時祠其議諡置園邑有司奏請禮為人後者為之子也故降其父母不得祭尊祖之義也陛下為孝昭帝後承祖宗之祀制禮不踰閑謹行視孝昭帝所為故皇太子起位在湖史良娣冢在博望苑北親史皇孫位在廣眀郭北諡法曰諡者行之迹也愚以為親諡宜曰悼皇母曰悼后比諸侯王園置奉邑三百家故皇太子諡曰戾置奉邑二百家史良娣曰戾夫人置守冢三十家園置長丞周衛奉守如法以湖閿鄉邪里聚為戾園長安白亭東為戾后園廣眀成鄉為悼園皆改葬焉後八嵗有司復言禮父為士子為天子祭以天子悼園宜稱尊號曰皇考立廟因園為寢以時薦享焉益奉園民滿千六百家以為奉眀縣尊戾夫人曰戾后置園奉邑及益戾園各滿三百家齊懐王閎與燕王旦廣陵王胥同日立皆賜策各以國土風俗申戒焉曰惟元狩六年四月乙巳皇帝使御史大夫湯廟立子閎為齊王曰嗚呼小子閎受茲青社朕承天序惟稽古建爾國家封于東土世為漢藩輔嗚呼念哉共朕之詔惟命不于常人之好徳克眀顯光義之不圗俾君子怠悉爾心允執其中天祿永終厥有愆不臧廼凶于乃國而害于爾躬嗚呼保國乂民可不敬與王其戒之閎母王夫人有寵閎尤愛幸立八年薨無子國除燕刺王旦賜策曰嗚呼小子旦受茲𤣥土建爾國家封于北土世為漢藩輔嗚呼薫鬻氏虐老獸心以姦巧邊甿朕命將率徂征厥罪萬夫長千夫長三十有二帥降旗奔師薰鬻徙域北州以妥悉爾心毋作怨毋作棐徳毋廼廢備非敎士不得從徵王其戒之旦壯大就國為人辯略博學經書雜說好星歴數術倡優射獵之事招致游士及衛太子敗齊懐王又薨旦自以次第當立上書求入宿衛上怒下其使獄後坐臧匿亡命削良鄉安次文安三縣武帝由是惡旦後遂立少子為太子帝崩太子立是為孝昭帝賜諸侯王璽書旦得書不肯哭曰璽書封小亰師疑有變遣幸臣夀西長孫縱之王孺等之長安以問禮儀為名王孺見執金吾廣意問帝崩所病立者誰子年㡬歳廣意言待詔五莋宫宫中讙言帝崩諸將軍共立太子為帝年八九歳𦵏時不出臨歸以報王王曰上棄羣臣無語言葢主又不得見甚可怪也復遣中大夫至亰師上書言竊見孝武皇帝躬聖道孝宗廟慈愛骨肉和集兆民徳配天地眀並日月威武洋溢逺方執寳而朝增郡數十斥地且倍封㤗山禪梁父廵狩天下逺方珍物陳於太廟徳甚休盛請立廟郡國奏報聞時大將軍霍光秉政襃賜燕王錢三千萬益封萬三千戸旦怒曰我當為帝何賜也遂與宗室中山哀王子劉長齊孝王孫劉澤等結謀詐言以武帝時受詔得職吏事修武備備非常長於是為旦命令羣臣曰寡人賴先帝休徳獲奉北藩親受眀詔職吏事領庫兵飭武備任重職大夙夜兢兢子大夫將何以規佐寡人且燕國雖小成周之建國也上自召公下及昭襄於今千載豈可謂無賢哉寡人束帯聼朝三十餘年曾無聞焉其者寡人之不及與意亦子大夫之思有所不至乎其咎安在方今寡人欲撟邪防非章聞揚和撫慰百姓移風易俗厥路何由子大夫其各悉心以對寡人將察焉羣臣皆免冠謝郎中成軫謂旦曰大王失職獨可起而索不可坐而得也大王壹起國中雖女子皆奮臂随大王旦曰前髙后時偽立子𢎞為皇帝諸侯交手事之八年呂太后崩大臣誅諸呂迎立文帝天下乃知非孝恵子也我親武帝長子反不得立上書請立廟又不聼立者疑非劉氏即與劉澤謀為姦書言少帝非武帝子大臣所共立天下宜共伐之使人傳行郡國以揺動百姓澤謀歸發兵臨淄與燕王俱起旦遂招來郡國姦人賦斂銅鐡作甲兵數閱其車騎材官卒建旌旗鼓車旄頭先敺郎中侍從者著貂羽黄金附蟬皆號侍中旦從相中尉以下勒車騎發民會圍大獵文安縣以講士馬須期日郎中韓義等數諌旦旦殺義等凡十五人會缾侯劉成知澤等謀告之青州刺史雋不疑不疑收捕澤以聞天子遣大鴻臚丞治連引燕王有詔勿治而劉澤等皆伏誅益封缾侯乆之旦姊鄂邑葢長公主左將軍上官桀父子與霍光争權有隙皆知旦怨光即私與燕交通旦遣孫縱之等前後十餘軰多齎金寳走馬賂遺葢主上官桀及御史大夫桑𢎞羊等皆與交通數記疏光過失與旦令上書告之桀欲從中下其章旦聞之喜上疏曰昔秦據南面之位制一世之命威服四夷輕弱骨肉顯重異族廢道任刑無恩宗室其後尉陀入南夷陳渉呼楚澤近狎作亂内外俱發趙氏無炊火焉髙皇帝覽蹤迹觀得失見秦建本非是故改其路規土連城布王子孫是以支葉扶疏異姓不得間也今陛下承眀繼成委任公卿羣臣連與成朋非毁宗室膚受之愬日騁於廷惡吏廢法立威主恩不及下究臣聞武帝使中郎將蘇武使匈奴見留二十年不降還亶為典屬國今大將軍長史敞無勞為搜粟都尉又將軍都郎羽林道上移蹕太官先置臣旦願歸符璽入宿衛察姦臣之變是時昭帝年十四覺其有詐遂親信霍光而疏上官桀等桀等因謀共殺光廢帝迎立燕王為天子旦置驛書徃来相報許立桀為王外連郡國豪桀以千數旦以語相平平曰大王前與劉澤結謀事未成而發覺者以劉澤素夸好侵陵也平聞左將軍素輕易車騎將軍少而驕臣恐其如劉澤時不能成又恐既成反大王也旦曰前日一男子詣闕自謂故太子長安中民趣鄉之正讙不可止大將軍恐出兵陳之以自備耳我帝長子天下所信何憂見反後謂羣臣葢主報言獨患大將軍與右將軍王莾今右將軍物故丞相病幸事必成徵不乆令羣臣皆裝是時天雨虹下屬宫中飲井水井水泉竭厠中豕羣出壊大官竈烏鵲鬬死䑕舞殿端門中殿上戸自閉不可開天火燒城門大風壊宫城樓折㧞樹木流星下墯后姬以下皆恐王驚病使人祠葭水台水王客吕廣等知星為王言當有兵圍城期在九月十月漢當有大臣戮死者語具在五行志王愈憂恐謂廣等曰謀事不成妖祥數見兵氣且至奈何㑹葢主舎人父燕倉知其謀告之由是發覺丞相賜璽書部中二千石逐捕孫縱之及左將軍桀等皆伏誅旦聞之召相平曰事敗遂發兵乎平曰左將軍已死百姓皆知之不可發也王憂懣置酒萬載宫㑹賓客羣臣妃妾坐飲王自歌曰歸空城兮狗不吠雞不鳴横術何廣廣兮固知國中之無人華容夫人起舞曰髪紛紛兮窴渠骨籍籍兮亡居母求死子兮妻求死夫裴囘両渠間兮君子獨安居坐者皆泣有赦令到王讀之曰嗟乎獨赦吏民不赦我因迎后姬諸夫人之眀光殿王曰老虜曹為事當族欲自殺左右曰黨得削國幸不死后姬夫人共啼泣止王會天子使使者賜燕王璽書曰昔髙皇帝王天下建立子弟以藩屏社稷先日諸呂隂謀大逆劉氏不絶若髪賴絳侯等誅討賊亂尊立孝文以安宗廟非以中外有人表裏相應故邪樊酈曹灌攜劒推鋒從髙皇帝墾菑除害耘鉏海内當此之時頭如蓬葆勤苦至矣然其賞不過封侯今宗室子孫曾無暴衣露冠之勞裂地而王之分財而賜之父死子繼兄終弟及今王骨肉至親敵吾一體廼與他姓異族謀害社稷親其所疏疏其所親有逆悖之心無忠愛之義如使古人有知當何面目復奉齊酎見髙祖之廟乎旦得書以符璽屬醫工長謝相二千石奉事不謹死矣即以綬自絞后夫人隨旦自殺者二十餘人天子加恩赦王太子建為庶人賜旦諡曰刺王旦立三十八年而誅國除後六年宣帝即位封旦兩子慶為新昌侯賢為安定侯又立故太子建是為廣陽頃王二十九年薨子穆王舜嗣二十一年薨子思王璜嗣二十年薨子嘉嗣王莾時皆廢漢藩王為家人嘉獨以獻符命封扶羙侯賜姓王氏廣陵厲王胥賜策曰嗚呼小子胥受茲赤社建爾國家封於南土世世為漢藩輔古人有言曰大江之南五湖之間其人輕心揚州保彊三代要服不及以正烏呼悉爾心祗祗兢兢廼恵廼順毋桐好逸毋邇宵人惟法惟則書云臣不作福不作威靡有後羞王其戒之胥壯大好倡樂逸㳺力扛鼎空手摶熊彘猛獸動作無法度故終不得為漢嗣昭帝初立益封胥萬三千戸元鳳中入朝復益萬戸賜錢二千萬黄金二千斤安車駟馬寳劒及宣帝即位封胥四子聖曾寳昌皆為列侯又立胥小子𢎞為髙宻王所以襃賞甚厚始昭帝時胥見上年少無子有覬欲心而楚地巫鬼胥迎女巫李女湏使下神祝詛女湏泣曰孝武帝下我左右皆伏言吾必令胥為天子胥多賜女湏錢使禱巫山㑹昭帝崩胥曰女湏良巫也殺牛塞禱及昌邑王徴復使巫祝詛之後王廢胥寖信女湏等數賜予錢物宣帝即位胥曰太子孫何以反得立復命女湏祝詛如前又胥女為楚王延夀后弟婦數相餽遺通私書後延夀坐謀反誅辭連及胥有詔勿治賜胥黄金前後五千斤它器物甚衆胥又聞漢立太子謂姬南等曰我終不得立矣乃止不詛後胥子南利侯寳坐殺人奪爵還歸廣陵與胥姬左修姦事發覺繋獄棄市相勝之奏奪王射陂草田以賦貧民奏可胥復使巫祝詛如前胥宫園中棗樹生十餘莖莖正赤葉白如素池水變赤魚死有䑕晝立舞王后庭中胥謂姬南等曰棗水魚䑕之怪甚可惡也居數月祝詛事發覺有司案騐胥惶恐藥殺巫及宫人二十餘人以絶口公卿請誅胥天子遣廷尉大鴻臚即訊胥謝曰罪死有餘誠皆有之事乆逺請歸思念具對胥既見使者還置酒顯陽殿召太子覇及子女董訾胡生等夜飲使所幸八子郭昭君家人子趙左君等鼓瑟歌舞王自歌曰欲乆生兮無終長不樂兮安窮奉天期兮不得須臾千里馬兮駐待路黄泉下兮幽深人生要死何為苦心何用為樂心所喜出入無悰為樂亟蒿里召兮郭門閱死不得取代庸身自逝左右悉更涕泣奏酒至雞鳴時罷胥謂太子覇曰上遇我厚今負之甚我死骸骨當暴幸而得𦵏薄之無厚也即以綬自絞死父八子郭昭君等二人皆自殺天子加恩赦王諸子皆為庶人賜諡曰厲王立六十四年而誅國除後七年元帝復立胥太子覇是為孝王十三年薨子共王意嗣三年薨子哀王䕶嗣十六年薨無子絶後六年成帝後立孝王子守是為靖王立二十年薨子宏嗣王莽時絶初髙宻哀王𢎞本始元年以廣陵王胥少子立九年薨子頃王章嗣三十三年薨子懐王寛嗣十一年薨子慎嗣王莽時絶昌邑哀王髆天漢四年立十一年薨子賀嗣立十三年昭帝崩無嗣大將軍霍光徴王賀典䘮璽書曰制詔昌邑王使行大鴻臚事少府樂成宗正徳光禄大夫吉中郎將利漢徴王乘七乘傳詣長安邸夜漏未盡一刻以火發書其日中賀發晡時至定陶行百三十五里侍從者馬死相望於道郎中令龔遂諌王令還郎謁者五十餘人賀到濟陽求長鳴雞道買積竹杖過𢎞農使大奴善以衣車載女子至湖使者以讓相安樂安樂告遂遂入問賀賀曰無有遂曰即無有何愛一善以毁行義請收屬吏以湔洒大王即捽善屬衛士長行法賀到霸上大鴻臚郊迎騶奉乘輿車王使僕夀成御郎中令遂參乘旦至廣眀東都門遂曰禮奔䘮望見國都哭此長安東郭門也賀曰我嗌痛不能哭至城門遂復言賀曰城門與郭門等耳且至未央宫東闕遂曰昌邑帳在是闕外馳道北未至帳所有南北行道馬足未至數歩大王宜下車鄉闕西面伏哭盡哀止王曰諾到哭如儀王受皇帝璽綬襲尊號即位二十七日行淫亂大將軍先與羣臣議白孝昭皇后廢賀歸故國賜湯沐邑二千戸故王家財物皆與賀及哀王女四人各賜湯沐邑千戸語在霍光傳國除為山陽郡初賀在國時數有怪嘗見白犬髙三尺無頭其頸以下似人而冠方山冠後見熊左右皆莫見又大鳥飛集宫中王知惡之輙以問郎中令遂遂為言其故語在五行志王卬天歎曰不祥何為數来遂叩頭曰臣不敢隠忠數言危亡之戒大王不說夫國之存亡豈在臣言哉願王内自揆度大王誦詩三百五篇人事浃王道備王之所行中詩一篇何等也大王位為諸侯王行汙於庶人以存難以亡易宜深察之後又血汙王坐席王問遂遂呌然號曰宫空不乆祅祥數至血者隂憂象也宜畏慎自省賀終不改節居無何徴既即位後王夢青蠅之矢積西階東可五六石以屋版瓦覆發視之青蠅矢也以問遂遂曰陛下之詩不云乎營營青蠅至於藩愷悌君子毋信讒言陛下左側讒人衆多如是青蠅惡矣宜進先帝大臣子孫親近以為左右如不忍昌邑故人信用讒諛必有凶咎願詭禍為福皆放逐之臣當先逐矣賀不用其言卒至於廢大將軍光更尊立武帝曽孫是為孝宣帝即位心内忌賀元康二年遣使者賜山陽太守張敞璽書曰制詔山陽太守其謹備盗賊察徃来過客毋下所賜書敞於是條奏賀居處著其廢亡之效曰臣敞地節三年五月視事故昌邑王居故宫奴婢在中者百八十三人閉大門開小門亷吏一人為領錢物市買朝内食物它不得出入督盗一人别主徼循察徃来者以王家錢取卒迾宫清中備盗賊臣敞數遣丞吏行察四年九月中臣敞入視居處狀故王年二十六七為人青黒色小目鼻末銳卑少須眉身體長大疾痿行歩不便衣短衣大絝冠恵文冠佩玉環簪筆持牘趨謁臣敞與坐語中庭閱妻子奴婢臣敞欲動觀其意即以惡鳥感之曰昌邑多梟故王應曰然前賀西至長安殊無梟復来東至濟陽廼復聞梟聲臣敞閱至子女持轡故王跪曰持轡母嚴長孫女也臣敞故知執金吾嚴延年字長孫女羅紨前為故王妻察故王衣服言語跪起清狂不恵妻十六人子二十二人其十一人男十一人女昧死奏名籍及奴婢財物簿臣敞前書言昌邑哀王歌舞者張修等十人無子又非姬但良人無官名王薨當罷歸太傅豹等擅留以為哀王園中人所不當得為請罷歸故王聞之曰中人守園疾者當勿治相殺傷者當勿法欲令亟死太守奈何而欲罷之其天資喜由亂亡終不見仁義如此後丞相御史以臣敞書聞奏可皆以遣上由此知賀不足忌其眀年春廼下詔曰葢聞象有罪舜封之骨肉之親析而不殊其封故昌邑王賀為海昬侯食邑四千户侍中衛尉金安上上書言賀天之所棄陛下至仁復封為列侯賀嚚頑放廢之人不宜得奉宗廟朝聘之禮奏可賀就國豫章數年揚州刺史柯奏賀與故太守卒史孫萬世交通萬世問賀前見廢時何不堅守毋出宫斬大將軍而聼人奪璽綬乎賀曰然失之萬世又以賀且王豫章不乆為列侯賀曰且然非所宜言有司案騐請逮捕制曰削戸三千後薨豫章太守廖奏言舜封象於有鼻死不為置後以為暴亂之人不宜為太祖海昬侯賀死上當為後者子充國充國死復上弟奉親奉親復死是天絶之也陛下聖仁於賀甚厚雖舜於象無以加也宜以禮絶賀以奉天意願下有司議議皆以為不宜為立嗣國除元帝即位復封賀子代宗為海昬侯傳子至孫今見為侯贊曰巫蠱之禍豈不哀哉此不惟一江充之辜亦有天時非人力所致焉建元六年蚩尤之旗見其長竟天後遂命將出征略取河南建置朔方其春戾太子生自是之後師行三十年兵所誅屠夷滅死者不可勝數及巫蠱事起亰師流血僵尸數萬太子子父皆敗故太子生長於兵與之終始何獨一嬖臣哉秦始皇即位三十九年内平六國外攘四夷死人如亂麻暴骨長城之下頭盧相屬於道不一日而無兵由是山東之難興四方潰而逆秦秦將吏外畔賊臣内發亂作蕭牆禍成二世故曰兵猶火也弗戢必自焚信矣是以倉頡作書止戈為武聖人以武禁暴整亂止息兵戈非以為殘而興縱之也易曰天之所助者順也人之所助者信也君子履信思順自天祐之吉無不利也故車千秋指眀蠱情章太子之寃千秋材知未必能過人也以其銷惡運遏亂原因衰激極道迎善氣傳得天人之祐助云前漢書卷六十三考證戾太子傳上為立博望苑○三輔黄圗曰苑在長安杜門外五里具白皇后發中廐車載射士注中廐皇后車馬所在也○胡三省曰廐者天子之内廐也秦二世時公子髙曰中廐之寳馬得賜之非専主皇后車馬也有司奏請禮為人後云云○按韋元成傳此議本始元年丞相蔡義等所奏也後八嵗有司復言禮父為士云云元康元年丞相魏相等所奏也長安白亭東為戾后園○顧炎武曰此文云爾下云後八嵗封戾夫人曰戾后置園奉邑此兩收而未貫通者也燕刺王旦傳三十有二帥○按事見霍去病傳上嘉去病之功曰渾邪王及厥衆萌咸奔於率降異國之王三十二大獵文安縣○顧炎武曰上文言武帝時旦坐削良郷安次文安三縣是文安已削不屬燕又云昭帝立褒賜燕王益封萬三千戸然則文安之仍屬於燕必在益封之後也史文之互見者可以恭考得之廣陵厲王胥傳孝武帝下我注師古云云○顧炎武曰言孝武帝降憑其身而言也昌邑王賀傳徴王乘七乘傳○胡三省曰文帝之入立也乘六乘傳今乘七乘傳嘗見白犬髙三尺無頭○通鑑考異曰傳云無頭五行志云無尾且云不得置後之象傳誤也臣敞故知執金吾嚴延年字長孫○按此嚴延年即公卿表地莭三年所書之執金吾延年與酷吏傳嚴延年字次卿者不同前漢書卷六十三考證"}
{"id": "KR2a0007_064", "series": "KR2a0007", "text": "前漢書卷六十四上唐正議大夫行秘書少監琅邪縣開國子顔師古注嚴朱吾丘主父徐嚴終王賈傳第三十四上嚴助會稽吳人嚴夫子子也或言族家子也郡舉賢良對策百餘人武帝善助對繇是獨擢助為中大夫後得朱買臣吾丘壽王司馬相如主父偃徐樂嚴安東方朔枚臯膠倉終軍嚴葱竒等並在左右是時征伐四夷開置邊郡軍旅數發内改制度朝廷多事婁舉賢良文學之士公孫𢎞起徒歩數年至丞相開東閤延賢人與謀議朝覲奏事因言國家便宜上今助等與大臣辯論中外相應以義理之文大臣數詘其尤親幸者東方朔枚臯嚴助吾丘壽王司馬相如相如常稱疾避事朔臯不根持論上頗俳優畜之唯助與壽王見任用而助最先進建元三年閩越舉兵圍東甌東甌告急於漢時武帝年未二十以問太尉田蚡蚡以為越人相攻擊其常事又數反覆不足煩中國往救也自秦時棄不屬於是助詰蚡曰特患力不能救德不能覆誠能何故棄之且秦舉咸陽而棄之何但越也今小國以窮困來告急天子不振尚安所愬又何以子萬國乎上曰太尉不足與計吾新即位不欲出虎符發兵郡國廼遣助以節發兵會稽會稽守欲距法不為發助廼斬一司馬諭意指遂發兵浮海救東甌未至閩越引兵罷後三歲閩越復興兵擊南越南越守天子約不敢擅發兵而上書以聞上多其義大為發興遣兩將軍將兵誅閩越淮南王安上書諫曰陛下臨天下布德施惠緩刑罰薄賦歛哀鰥寡恤孤獨養耆老振匱乏盛德上隆和澤下洽近者親附遠者懷德天下攝然人安其生自以没身不見兵革今聞有司舉兵将以誅越臣安竊為陛下重之越方外之地劗髮文身之民也不可以冠帶之國法度理也自三代之盛胡越不與受正朔非彊弗能服威弗能制也以為不居之地不牧之民不足以煩中國也故古者封内甸服封外侯服侯衛賓服蠻夷要服戎狄荒服遠近埶異也自漢初定已來七十二年吳越人相攻擊者不可勝數然天子未嘗舉兵而入其地也臣聞越非有城郭邑里也處谿谷之間篁竹之中習於水鬬便於用舟地深昧而多水險中國之人不知其埶阻而入其地雖百不當其一得其地不可郡縣也攻之不可暴取也以地圖察其山川要塞相去不過寸數而間獨數百千里阻險林叢弗能盡著視之若易行之甚難天下賴宗廟之靈方内大寧戴白之老不見兵革民得夫婦相守父子相保陛下之德也越人名爲藩臣貢酎之奉不輸大内一卒之用不給上事自相攻擊而陛下發兵救之是反以中國而勞蠻夷也且越人愚戇輕薄負約反覆其不用天子之法度非一日之積也壹不奉詔舉兵誅之臣恐後兵革無時得息也間者數年歲比不登民得賣爵贅子以接衣食賴陛下德澤振救之得毋轉死溝壑四年不登五年復蝗民生未復今發兵行數千里資衣糧入越地輿轎而隃領柁舟而入水行數百千里夾以深林叢竹水道上下擊石林中多蝮蛇猛獸夏月暑時歐泄霍亂之病相隨屬也曾未施兵接刃死傷者必衆矣前時南海王反陛下先臣使將軍間忌將兵擊之以其軍降處之上淦後復反會天暑多雨樓船卒水居擊櫂未戰而疾死者過半親老涕泣孤子謕號破家散業迎尸千里之外裹骸骨而歸悲哀之氣數年不息長老至今以為記曾未入其地而禍已至此矣臣聞軍旅之後必有凶年言民之各以其愁苦之氣薄陰陽之和感天地之精而災氣為之生也陛下徳配天地明象日月恩至禽獸澤及草木一人有饑寒不終其天年而死者為之悽愴於心今方内無狗吠之警而使陛下甲卒死亡暴露中原霑漬山谷邊境之民為之早閉晏開鼂不及夕臣安竊為陛下重之不習南方地形者多以越為人衆兵彊能難邉城淮南全國之時多為邊吏臣竊聞之與中國異限以髙山人迹所絶車道不通天地所以隔外内也其入中國必下領水領水之山峭峻漂石破舟不可以大船載食糧下也越人欲爲變必先田餘干界中積食糧廼入伐材治船邊城守候誠謹越人有入伐材者輒收捕焚其積聚雖百越奈邊城何且越人緜力薄材不能陸戰又無車騎弓弩之用然而不可入者以保地險而中國之人不能其水土也臣聞越甲卒不下數十萬所以入之五倍廼足輓車奉饟者不在其中南方暑溼近夏癉熱暴露水居蝮蛇蠚生疾癘多作兵未血刃而病死者什二三雖舉越國而虜之不足以償所亡臣聞道路言閩越王弟甲弑而殺之甲以誅死其民未有所屬陛下若欲來内處之中國使重臣臨存施德垂賞以招致之此必攜幼扶老以歸聖徳若陛下無所用之則繼其絶世存其亡國建其王侯以為畜越此必委質為藩臣世共貢職陛下以方寸之印丈二之組填撫方外不勞一卒不頓一㦸而威徳並行今以兵入其地此必震恐以有司為欲屠滅之也必雉兎逃入山林險阻背而去之則復相羣聚留而守之歴歲經年則士卒罷勌食糧乏絶男子不得耕稼樹種婦人不得紡績織絍丁壯從軍老弱轉餉居者無食行者無糧民苦兵事亡逃者必衆隨而誅之不可勝盡盜賊必起臣聞長老言秦之時嘗使尉屠雎擊越又使監禄鑿渠通道越人逃入深山林叢不可得攻留軍屯守空地曠日持久士卒勞勌越廼出擊之秦兵大破廼發適戍以備之當此之時外内騷動百姓靡敝行者不還往者莫反皆不聊生亡逃相從羣為盜賊於是山東之難始興此老子所謂師之所處荆棘生之者也兵者凶事一方有急四面皆從臣恐變故之生姦邪之作由此始也周易曰高宗伐鬼方三年而克之鬼方小蠻夷高宗殷之盛天子也以盛天子伐小蠻夷三年而後克言用兵之不可不重也臣聞天子之兵有征而無戰言莫敢校也如使越人蒙死徼幸以逆執事之顔行厮輿之卒有一不備而歸者雖得越王之首臣猶竊為大漢羞之陛下以四海為境九州為家八藪為囿江漢為池生民之屬皆為臣妾人徒之衆足以奉千官之共租稅之收足以給乘輿之御玩心神明秉執聖道負黼依馮玉几南面而聽斷號令天下四海之内莫不嚮應陛下垂德惠以覆露之使元元之民安生樂業則澤被萬世傳之子孫施之無窮天下之安猶泰山而四維之也夷狄之地何足以為一日之閒而煩汗馬之勞乎詩云王猶允塞徐方旣來言王道甚大而遠方懷之也臣聞之農夫勞而君子養焉愚者言而智者擇焉臣安幸得為陛下守藩以身為鄣蔽人臣之任也邊境有警愛身之死而不畢其愚非忠臣也臣安竊恐將吏之以十萬之師為一使之任也是時漢兵遂出踰領適會閩越王弟餘善殺王以降漢兵罷上嘉淮南之意美將卒之功廼令嚴助諭意風指於南越南越王頓首曰天子廼幸興兵誅閩越死無以報即遣太子隨助入侍助還又諭淮南曰皇帝問淮南王使中大夫王上書言事聞之朕奉先帝之休德夙興夜寐明不能燭重以不德是以比年凶葘害衆夫以𦕈𦕈之身託于王侯之上内有饑寒之民南夷相攘使邊騷然不安朕甚懼焉今王深惟重慮明太平以弼朕失稱三代至盛際天接地人迹所及咸盡賓服藐然甚慙嘉王之意靡有所終使中大夫助諭朕意告王越事助諭意曰今者大王以發屯臨越事上書陛下故遣臣助告王其事王居遠事薄遽不與王同其計朝有闕政遺王之憂陛下甚恨之夫兵固凶器明主之所重出也然自五帝三王禁暴止亂非兵未之聞也漢為天下宗操殺生之柄以制海内之命危者望安亂者卬治今閩越王狼戾不仁殺其骨肉離其親戚所為甚多不義又數舉兵侵陵百越并兼鄰國以為暴彊陰計竒策入燔尋陽樓船欲招會稽之地以踐句踐之迹今者邊又言閩王率兩國擊南越陛下為萬民安危久遠之計使人諭告之曰天下安寧各繼世撫民禁毋敢相并有司疑其以虎狼之心貪據百越之利或於逆順不奉明詔則會稽豫章必有長患且天子誅而不伐焉有勞百姓苦士卒乎故遣兩將屯於境上震威武揚聲鄉屯曾未會天誘其𠂻閩王隕命輙遣使者罷屯毋後農時南越王甚嘉被惠澤䝉休德願革心易行身從使者入謝有狗馬之病不能勝服故遣太子嬰齊入侍病有瘳願伏北闕望大廷以報盛德閩王以八月舉兵於冶南士卒罷倦三王之衆相與攻之因其弱弟餘善以成其誅至今國空虛遣使者上符節請所立不敢自立以待天子之明詔此一舉不挫一兵之鋒不用一卒之死而閩王伏辜南越被澤威震暴王義存危國此則陛下深計遠慮之所出也事效見前故使臣助來諭王意於是王謝曰雖湯伐桀文王伐崇誠不過此臣安妄以愚意狂言陛下不忍加誅使使者臨詔臣安以所不聞誠不勝厚幸助由是與淮南王相結而還上大說助侍燕從容上問助居鄉里時助對曰家貧為友壻富人所辱上問所欲對願為㑹稽太守於是拜為會稽太守數年不聞問賜書曰制詔㑹稽太守君厭承明之廬勞侍從之事懷故土出為郡吏會稽東接於海南近諸越北枕大江間者濶焉久不聞問具以春秋對毋以蘇秦從横助恐上書謝稱春秋天王出居于鄭不能事母故絶之臣事君猶子事父母也臣助當伏誅陛下不忍加誅願奉三年計最詔許因留侍中有竒異輒使為文及作賦頌數十篇後淮南王來朝厚賂遺助交私論議及淮南王反事與助相連上薄其罪欲勿誅廷尉張湯爭以為助出入禁門腹心之臣而外與諸侯交私如此不誅後不可治助竟棄市朱買臣字翁子吳人也家貧好讀書不治産業常艾薪樵賣以給食擔束薪行且誦書其妻亦負戴相隨數止買臣毋歌嘔道中買臣愈益疾歌妻羞之求去買臣笑曰我年五十當富貴今已四十餘矣女苦日久待我富貴報女功妻恚怒曰如公等終餓死溝中耳何能富貴買臣不能留即聽去其後買臣獨行歌道中負薪墓間故妻與夫家俱上冢見買臣饑寒呼飯飲之後數歲買臣隨上計吏為卒將重車至長安詣闕上書書久不報待詔公車糧用乏上計吏卒更乞匄之會邑子嚴助貴幸薦買臣召見說春秋言楚詞帝甚說之拜買臣為中大夫與嚴助俱侍中是時方築朔方公孫𢎞諫以為罷敝中國上使買臣難詘𢎞語在𢎞傳後買臣坐事免久之召待詔是時東越數反覆買臣因言故東越王居保泉山一人守險千人不得上今聞東越王更徙處南行去泉山五百里居大澤中今發兵浮海直指泉山陳舟列兵席卷南行可破滅也上拜買臣會稽太守上謂買臣曰富貴不歸故鄉如衣繡夜行今子何如買臣頓首辭謝詔買臣到郡治樓船備糧食水戰具須詔書到軍與俱進初買臣免待詔常從會稽守邸者寄居飯食拜為太守買臣衣故衣懷其印綬歩歸郡邸直上計時會稽吏方相與羣飲不視買臣買臣入室中守邸與共食食且飽少見其綬守邸怪之前引其綬視其印會稽太守章也守邸驚出語上計掾吏皆醉大呼曰妄誕耳守邸曰試來視之其故人素輕買臣者入視之還走疾呼曰實然坐中驚駭白守丞相推排陳列中庭拜謁買臣徐出戸有頃長安廐吏乘駟馬車來迎買臣遂乘傳去會稽聞太守且至發民除道縣吏並送迎車百餘乘入吳界見其故妻妻夫治道買臣駐車呼令後車載其夫妻到太守舍置園中給食之居一月妻自經死買臣乞其夫錢令葬悉召見故人與飲食諸嘗有恩者皆報復焉居歲餘買臣受詔將兵與横海將軍韓說等俱擊破東越有功徵入為主爵都尉列於九卿數年坐法免官復為丞相長史張湯為御史大夫始買臣與嚴助俱侍中貴用事湯尚為小吏趨走買臣等前後湯以廷尉治淮南獄排陷嚴助買臣怨湯及買臣為長史湯數行丞相事知買臣素貴故陵折之買臣見湯坐牀上弗為禮買臣深怨常欲死之後遂告湯陰事湯自殺上亦誅買臣買臣子山拊官至郡守右扶風吾丘壽王字子贛趙人也年少以善格五召待詔詔使從中大夫董仲舒受春秋髙材通明遷侍中中郎坐法免上書謝罪願養馬黄門上不許後願守塞捍宼難復不許久之上疏願擊匈奴詔問狀壽王對良善復召為郎稍遷會東郡盗賊起拜為東郡都尉上以壽王爲都尉不復置太守是時軍旅數發年歲不熟多盗賊詔賜壽王璽書曰子在朕前之時知略輻湊以為天下少雙海内寡二及至連十餘城之守任四千石之重職事並廢盗賊從横甚不稱在前時何也壽王謝罪因言其狀後徵入為光祿大夫侍中丞相公孫𢎞奏言民不得挾弓弩十賊彍弩百吏不敢前盜賊不輒伏辜免脫者衆害寡而利多此盜賊所以蕃也禁民不得挾弓弩則盜賊執短兵短兵接則衆者勝以衆吏捕寡賊其埶必得盜賊有害無利則莫犯法刑錯之道也臣愚以為禁民毋得挾弓弩便上下其議壽王對曰臣聞古者作五兵非以相害以禁暴討邪也安居則以制猛獸而備非常有事則以設守衛而施行陣及至周室衰微上無明王諸侯力政彊侵弱衆暴寡海内抏敝巧詐並生是以知者陷愚勇者威怯茍以得勝為務不顧義理故機變械飾所以相賊害之具不可勝數於是秦兼天下廢王道立私議滅詩書而首法令去仁恩而任刑戮墮名城殺豪桀銷甲兵折鋒刃其後民以耰鉏箠梃相撻擊犯法滋衆盜賊不勝至於赭衣塞路羣盜滿山卒以亂亡故聖王務教化而省禁防知其不足恃也今陛下昭眀德建太平舉俊材興學官三公有司或由窮巷起白屋裂地而封宇内日化方外鄉風然而盜賊猶有者郡國二千石之罪非挾弓弩之過也禮曰男子生桑弧蓬矢以舉之明示有事也孔子曰吾何執執射乎大射之禮自天子降及庶人三代之道也詩云大侯既抗弓矢斯張射夫既同獻爾發功言貴中也愚聞聖王合射以明教矣未聞弓矢之為禁也且所為禁者為盜賊之以攻奪也攻奪之罪死然而不止者大姦之於重誅固不避也臣恐邪人挾之而吏不能止良民以自備而抵法禁是擅賊威而奪民救也竊以為無益於禁姦而廢先王之典使學者不得習行其禮大不便書奏上以難丞相𢎞𢎞詘服焉及汾陰得寶鼎武帝嘉之薦見宗廟臧於甘泉宮羣臣皆上壽賀曰陛下得周鼎壽王獨曰非周鼎上聞之召而問之曰今朕得周鼎羣臣皆以為然壽王獨以為非何也有說則可無說則死壽王對曰臣安敢無說臣聞周德始乎后稷長於公劉大於太王成於文武顯於周公德澤上昭天下漏泉無所不通上天報應鼎為周出故名曰周鼎今漢自高祖繼周亦昭德顯行布恩施惠六合和同至於陛下恢廓祖業功德愈盛天瑞並至珍祥畢見昔秦始皇親出鼎於彭城而不能得天祚有德而寶鼎自出此天之所以與漢廼漢寶非周寶也上曰善羣臣皆稱萬歲是日賜壽王黄金十斤後坐事誅主父偃齊國臨菑人也學長短縱横術晚廼學易春秋百家之言游齊諸子間諸儒生相與排儐不容於齊家貧假貣無所得北游燕趙中山皆莫能厚客甚困以諸侯莫足游者元光元年廼西入關見衛將軍衛將軍數言上上不省資用乏留久諸侯賔客多厭之廼上書闕下朝奏暮召入見所言九事其八事為律令一事諫伐匈奴曰臣聞明主不惡切諫以博觀忠臣不避重誅以直諫是故事無遺策而功流萬世今臣不敢隱忠避死以效愚計願陛下幸赦而少察之司馬法曰國雖大好戰必亡天下雖平忘戰必危天下既平天子大愷春蒐秋獮諸侯春振旅秋治兵所以不忘戰也且怒者逆德也兵者凶器也爭者末節也古之人君一怒必伏尸流血故聖王重行之夫務戰勝窮武事未有不悔者也昔秦皇帝任戰勝之威蠶食天下并吞戰國海内為一功齊三代務勝不休欲攻匈奴李斯諫曰不可夫匈奴無城郭之居委積之守遷徙鳥舉難得而制輕兵深入糧食必絶運糧以行重不及事得其地不足以為利得其民不可調而守也勝必棄之非民父母靡敝中國甘心匈奴非完計也秦皇帝不聽遂使蒙恬將兵而攻胡郤地千里以河為境地固澤鹵不生五榖然後發天下丁男以守北河暴兵露師十有餘年死者不可勝數終不能踰河而北是豈人衆之不足兵革之不備哉其埶不可也又使天下飛芻輓粟起於黄腄琅邪負海之郡轉輸北河率三十鍾而致一石男子疾耕不足於糧餉女子紡績不足於帷幕百姓靡敝孤寡老弱不能相養道死者相望盖天下始叛也及至高皇帝定天下略地於邊聞匈奴聚代谷之外而欲擊之御史成諌曰不可夫匈奴獸聚而鳥散從之如搏景今以陛下盛德攻匈奴臣竊危之髙帝不聽遂至代谷果有平城之圍髙帝悔之廼使劉敬往結和親然後天下亡干戈之事故兵法曰興師十萬日費千金秦常積衆數十萬人雖有覆軍殺將係虜單于適足以結怨深讎不足以償天下之費夫匈奴行盜侵敺所以為業天性固然上自虞夏殷周固不程督禽獸畜之不比為人夫不上觀虞夏殷周之統而下循近世之失此臣之所以大恐百姓所疾苦也且夫兵久則變生事苦則慮易使邊境之民靡敝愁苦將吏相疑而外市故尉佗章邯得成其私而秦政不行權分二子此得失之效也故周書曰安危在出令存亡在所用願陛下孰計之而加察焉是時徐樂嚴安亦俱上書言世務書奏上召見三人謂曰公皆安在何相見之晩也廼拜偃樂安皆為郎中偃數上疏言事遷謁者中郎中大夫歲中四遷偃說上曰古者諸侯地不過百里彊弱之形易制今諸侯或連城數十地方千里緩則驕奢易為滛亂急則阻其彊而合從以逆京師今以法割削則逆節萌起前日朝錯是也今諸侯子弟或十數而適嗣代立餘雖骨肉無尺地之封則仁孝之道不宣願陛下令諸侯得推恩分子弟以地侯之彼人人喜得所願上以德施實分其國必稍自銷弱矣於是上從其計又說上曰茂陵初立天下豪桀兼并之家亂衆民皆可徙茂陵内實京師外銷姦猾此所謂不誅而害除上又從之尊立衛皇后及發燕王定國陰事偃有功焉大臣皆畏其口賂遺累千金或說偃曰大横偃曰臣結髪游學四十餘年身不得遂親不以為子昆弟不收賔客棄我我阨日久矣丈夫生不五鼎食死則五鼎亨耳吾日暮故倒行逆施之偃盛言朔方地肥饒外阻河䝉恬築城以逐匈奴内省轉輸戍漕廣中國滅胡之本也上覽其說下公卿議皆言不便公孫𢎞曰秦時嘗發三十萬衆築北河終不可就已而棄之朱買臣難詘𢎞遂置朔方本偃計也元朔中偃言齊王内有滛失之行上拜偃為齊相至齊徧召昆弟賔客散五百金予之數曰始吾貧時昆弟不我衣食賔客不我内門今我相齊諸君迎我或千里吾與諸君絶矣毋復入偃之門廼使人告王與姊姦事動王王以為終不得脫恐效燕王論死廼自殺偃始為布衣時嘗游燕趙及其貴發燕事趙王恐其為國患欲上書言其陰事為居中不敢發及其為齊相出關即使人上書告偃受諸侯金以故諸侯子多以得封者及齊王以自殺聞上大怒以為偃劫其王令自殺廼徵下吏治偃服受諸侯之金實不劫齊王令自殺上欲勿誅公孫𢎞爭曰齊王自殺無後國除為郡入漢偃本首惡非誅偃無以謝天下廼遂族偃偃方貴幸時客以千數及族死無一人視獨孔車收葬焉上聞之以車為長者徐樂燕郡無終人也上書曰臣聞天下之患在於土崩不在瓦解古今一也何謂土崩秦之末世是也陳渉無千乘之尊尺土之地身非王公大人名族之後鄉曲之譽非有孔曾墨子之賢陶朱猗頓之富也然起窮巷奮棘矜偏袒大呼天下從風此其故何也由民困而主不恤下怨而上不知俗已亂而政不脩此三者陳渉之所以為資也此之謂土崩故曰天下之患在乎土崩何謂瓦解吳楚齊趙之兵是也七國謀為大逆號皆稱萬乘之君帶甲數十萬威足以嚴其境内財足以勸其士民然不能西攘尺寸之地而身為禽於中原者此其故何也非權輕於匹夫而兵弱於陳渉也當是之時先帝之德未衰而安土樂俗之民衆故諸侯無竟外之助此之謂瓦解故曰天下之患不在瓦解由此觀之天下誠有土崩之埶雖布衣窮處之士或首難而危海内陳渉是也況三晉之君或存乎天下雖未治也誠能無土崩之埶雖有彊國勁兵不得還踵而身為禽吳楚是也況羣臣百姓能為亂乎此二體者安危之明要賢主之所留意而深察也閒者闗東五榖數不登年歲未復民多窮困重之以邊境之事推數循理而觀之民宜有不安其處者矣不安故易動易動者土崩之埶也故賢主獨觀萬化之原明於安危之機脩之廟堂之上而銷未形之患也其要期使天下無土崩之埶而已矣故雖有彊國勁兵陛下逐走獸射飛鳥𢎞游燕之囿淫從恣之觀極馳騁之樂自若金石絲竹之聲不絶於耳帷幄之私俳優朱儒之笑不乏於前而天下無宿憂名何必夏子俗何必成康雖然臣竊以為陛下天然之質寛仁之資而誠以天下為務則禹湯之名不難侔而成康之俗未必不復興也此二體者立然後處尊安之實揚廣譽於當世親天下而服四夷餘恩遺德為數世隆南面背依攝袂而揖王八此陛下之所服也臣聞圖王不成其敝足以安安則陛下何求而不得何威而不成奚征而不服哉前漢書卷六十四上前漢書卷六十四上考證嚴助傳獨擢助爲中大夫○按助對策在建元元年膠倉○按藝文志作聊蒼縱横家有待詔金馬聊蒼三篇班自注曰趙人武帝時又嚴葱竒志作莊怱竒官常侍郎有賦十一篇班自注曰枚臯同時盖其人本姓莊史因避明帝諱改為嚴猶莊忌莊助稱嚴忌嚴助也以問太尉田蚡○通鑑考異曰是時蚡不為太尉云太尉誤也下云太尉不足與計盖亦追呼其官或亦誤耳必先田餘干界中注韋昭曰越邑○按韋注非也餘干卽志所謂餘汗屬豫章郡非越邑也越人先於餘干縣接界之地治田耳閩越王弟甲注師古曰甲者閩王弟之名○顧炎武曰卽下文所云閩越王弟餘善殺王以降者也當淮南王上書時不知其名故謂之甲猶云某甲耳師古注非朱買臣傳故東越王居保泉山注師古曰卽今泉州之山也○按泉山今曰清源山在泉州府城北去海甚近而下文乃云今聞東越王更徙處南行去泉山五百里居大澤中然則所謂大澤中者卽大海中島嶼歟買臣入室中○顧炎武曰卽㑹稽邸中也邸如今京師之會館受詔將兵與横海將軍韓說等○按說出勾章浮海從東方往即前買臣所畫浮海直指泉山之策也吾邱壽王傳連十餘城之守○地理志東郡領二十二縣都尉治東阿壽王時以都尉兼太守則並屬都尉矣主父偃傳元光元年廼西入關云云○通鑑考異曰漢書謂元光元年三人上書按嚴安書云狥南夷朝夜郎降𦍑僰畧□州其事皆在元光元年以後盖誤以朔字為光字耳轉輸北河○胡三省曰河水逕安定北地朔方界皆北流至高闕始屈而東流過雲中楨林縣又屈而南流故朔方雲中之河謂之北河徐樂傳燕郡無終人也○顧炎武曰地理志無燕郡而無終屬右北平考燕王定國以元朔二年秋有罪自殺國除而元狩六年夏四月始立皇子旦為燕王其間為燕郡者十年而志軼之也徐樂上書當在此時而無終於其時屬燕郡後改屬右北平耳前漢書卷六十四上考證前漢書卷六十四下唐正議大夫行祕書少監瑯邪縣開國子顔師古注嚴朱吾丘主父徐嚴終王賈傳第三十四下嚴安者臨菑人也以故丞相史上書曰臣聞鄒子曰政敎文質者所以云救也當時則用過則舍之有易則易之故守一而不變者未睹治之至也今天下人民用財侈靡車馬衣裘宮室皆競修飾調五聲使有節族雜五色使有文章重五味方丈於前以觀欲天下彼民之情見美則願之是敎民以侈也侈而無節則不可贍民離本而徼末矣末不可徒得故搢紳者不憚為詐帶劒者夸殺人以矯奪而世不知媿故姦軌浸長夫佳麗珍怪固順於耳目故養失而泰樂失而滛禮失而采敎失而偽偽采淫泰非所以範民之道也是以天下人民逐利無已犯法者衆臣願為民制度以防其滛使貧富不相燿以和其心心旣和平其性恬安恬安不營則盜賊銷盜賊銷則刑罰少刑罰少則陰陽和四時正風雨時草木暢茂五榖蕃熟六畜遂字民不夭厲和之至也臣聞周有天下其治三百餘歲成康其隆也刑錯四十餘年而不用及其衰亦三百餘年故五伯更起伯者常佐天子興利除害誅暴禁邪匡正海内以尊天子五伯既没賢聖莫續天子孤弱號令不行諸侯恣行彊陵弱衆暴寡田常篡齊六卿分晉並為戰國此民之始苦也於是彊國務攻弱國修守合從連衡馳車轂擊介胄生蟣蝨民無所告愬及至秦王蠶食天下并吞戰國稱號皇帝一海内之政壞諸侯之城銷其兵鑄以為鍾虡示不復用元元黎民得免於戰國逢明天子人人自以爲更生鄉使秦緩刑罰薄賦斂省繇役貴仁義賤權利上篤厚下佞巧變風易俗化於海内則世世必安矣秦不行是風循其故俗為知巧權利者進篤厚忠正者退法嚴令苛讇諛者衆日聞其美意廣心逸欲威海外使蒙恬將兵以北攻彊胡辟地進境戍於北河飛芻輓粟以隨其後又使尉屠睢將樓船之士攻越使監祿鑿渠運糧深入越地越人遁逃曠日持久糧食乏絶越人擊之秦兵大敗秦乃使尉佗將卒以戍越當是時秦禍北構於胡南挂於越宿兵於無用之地進而不得退行十餘年丁男被甲丁女轉輸苦不聊生自經於道樹死者相望及秦皇帝崩天下大畔陳勝吳廣舉陳武臣張耳舉趙項梁舉吳田儋舉齊景駒舉郢周市舉魏韓廣舉燕窮山通谷豪士並起不可勝載也然本皆非公侯之後非長官之吏無尺寸之埶起閭巷杖棘矜應時而動不謀而俱起不約而同㑹壤長地進至乎伯王時敎使然也秦貴為天子富有天下滅世絶祀窮兵之禍也故周失之弱秦失之彊不變之患也今狥南夷朝夜郎降羌僰畧薉州建城邑深入匈奴燔其龍城議者美之此人臣之利非天下之長策也今中國無狗吠之警而外累於逺方之備靡敝國家非所以子民也行無窮之欲甘心快意結怨於匈奴非所以安邊也禍挐而不解兵休而復起近者愁苦遠者驚駭非所以持久也今天下鍜甲摩劒矯箭控弦轉輸軍糧未見休時此天下所共憂也夫兵多而變起事煩而慮生今外郡之地或幾千里列城數十形束壤制帶脅諸侯非宗室之利也上觀齊晉所以亡公室卑削六卿大盛也下覽秦之所以滅刑嚴文刻欲大無窮也今郡守之權非特六卿之重也地幾千里非特閭巷之資也甲兵器械非特棘矜之用也以逢萬世之變則不可勝諱也後以安為騎馬令終軍字子雲濟南人也少好學以辯博能屬文聞於郡中年十八選為博士弟子至府受遣太守聞其有異材召見軍甚竒之與交結軍揖太守而去至長安上書言事武帝異其文拜軍為謁者給事中從上幸雍祠五畤獲白麟一角而五蹄時又得竒木其枝旁出輙復合於木上上異此二物博謀羣臣軍上對曰臣聞詩頌君德樂舞后功異經而同指明盛德之所隆也南越竄屏葭葦與鳥魚羣正朔不及其俗有司臨境而東甌内附閩王伏辜南越賴救北胡隨畜薦居禽獸行虎狼心上古未能攝大將軍秉鉞單于犇幕票騎抗旌昆邪右衽是澤南洽而威北暢也若罰不阿近舉不遺逺設官竢賢縣賞待功能者進以保祿罷者退而勞力刑於宇内矣履衆美而不足懷聖明而不專建三宫之文質章厥職之所宜封禪之君無聞焉夫天命初定萬事草創及臻六合同風九州共貫必待明聖潤色祖業傳於無窮故周至成王然後制定而休徵之應見陛下盛日月之光垂聖思於勒成專神明之敬奉燔瘞於郊宫獻享之精交神積和之氣塞明而異獸來獲宜矣昔武王中流未濟白魚入於王舟俯取以燎羣公咸曰休哉今郊祀未見於神祗而獲獸以饋此天之所以示饗而上通之符合也宜因昭時令日改定告元苴白茅於江淮發嘉號于營丘以應緝熙使著事者有紀焉蓋六鶂退飛逆也白魚登舟順也夫明闇之徵上亂飛鳥下動淵魚各以類推今野獸并角明同本也衆支内附示無外也若此之應殆將有解編髮削左祍襲冠帶要衣裳而蒙化者焉斯拱而竢之耳對奏上甚異之由是改元為元狩後數月越地及匈奴名王有率衆來降者時皆以軍言為中元鼎中博士徐偃使行風俗偃矯制使膠東魯國鼓鑄鹽鐵還奏事徙為太常丞御史大夫張湯劾偃矯制大害法至死偃以為春秋之義大夫出疆有可以安社稷存萬民顓之可也湯以致其法不能詘其義有詔下軍問狀軍詰偃曰古者諸侯國異俗分百里不通時有聘會之事安危之埶呼吸成變故有不受辭造命顓已之宜今天下為一萬里同風故春秋王者無外偃巡封域之中稱以出疆何也且鹽鐵郡有餘臧正二國廢國家不足以為利害而以安社稷存萬民為辭何也又詰偃膠東南近琅邪北接北海魯國西枕泰山東有東海受其鹽鐵偃度四郡口數田地率其用器食鹽不足以并給二郡邪將埶宜有餘而吏不能也何以言之偃矯制而鼓鑄者欲及春耕種贍民器也今魯國之鼓當先具其備至秋乃能舉火此言與實反者非偃已前三奏無詔不惟所為不許而直矯作威福以從民望干名采譽此明聖所必加誅也枉尺直尋孟子稱其不可今所犯罪重所就者小偃自予必死而為之邪將幸誅不加欲以采名也偃窮詘服罪當死軍奏偃矯制顓行非奉使體請下御史徵偃即罪奏可上善其詰有詔示御史大夫初軍從濟南當詣博士歩入關關吏予軍繻軍問以此何為吏曰為復傳還當以合符軍曰大丈夫西游終不復傳還棄繻而去軍為謁者使行郡國建節東出關關吏識之曰此使者迺前棄繻生也軍行郡國所見便宜以聞還奏事上甚說當發使使匈奴軍自請曰軍無横草之功得列宿衛食祿五年邊境時有風塵之警臣宜被堅執銳當矢石啓前行駑下不習金革之事今聞將遣匈奴使者臣願盡精厲氣奉佐明使畫吉凶於單于之前臣年少材下孤於外官不足以亢一方之任竊不勝憤懣詔問畫吉凶之狀上竒軍對擢為諫大夫南越與漢和親迺遣軍使南越說其王欲令入朝比内諸侯軍自請願受長纓必覊南越王而致之闕下軍遂往說越王越王聽許請舉國内屬天子大說賜南越大臣印綬壹用漢法以新改其俗令使者留填撫之越相吕嘉不欲内屬發兵攻殺其王及漢使者皆死語在南越傳軍死時年二十餘故世謂之終童王襃字子淵蜀人也宣帝時修武帝故事講論六蓺羣書博盡竒異之好徵能為楚辭九江被公召見誦讀益召高材劉向張子僑華龍栁襃等待詔金馬門神爵五鳯之間天下殷富數有嘉應上頗作歌詩欲興協律之事丞相魏相奏言知音善鼓雅琴者勃海趙定梁國龔德皆召見待詔於是益州刺史王襄欲宣風化於衆庶聞王襃有俊材請與相見使襃作中和樂職宣布詩選好事者令依鹿鳴之聲習而歌之時汜鄉侯何武為僮子選在歌中久之武等學長安歌太學下轉而上聞宣帝召見武等觀之皆賜帛謂曰此盛德之事吾何足以當之襃既為刺史作頌又作其傳益州刺史因奏襃有軼材上廼徵襃既至詔襃為聖主得賢臣頌其意襃對曰夫荷旃被毳者難與道純綿之麗宻羮藜唅糗者不足與論太牢之滋味今臣辟在西蜀生於窮巷之中長於蓬茨之下無有遊觀廣覽之知顧有至愚極陋之累不足以塞厚望應明指雖然敢不畧陳愚而抒情素記曰共惟春秋法五始之要在乎審已正統而已夫賢者國家之器用也所任賢則趨舍省而功施普器用利則用力少而就效衆故工人之用鈍器也勞筋苦骨終日矻矻及至巧冶鑄干將之樸清水焠其鋒越砥斂其咢水斷蛟龍陸剸犀革忽若彗汜畫塗如此則使離婁督繩公輸削墨雖崇臺五增延袤百丈而不溷者工用相得也庸人之御駑馬亦傷吻敝策而不進於行匈喘膚汗人極馬倦及至駕齧䣛驂乗旦王良執靶韓哀附輿縱馳騁騖忽如景靡過都越國蹶如歴塊追奔電逐遺風周流八極萬里一息何其遼哉人馬相得也故服絺綌之涼者不苦盛暑之鬱燠襲貂狐之煗者不憂至寒之悽愴何則有其具者易其備賢人君子亦聖王之所以易海内也是以嘔喻受之開寛裕之路以延天下英俊也夫竭知附賢者必建仁策索人求士者必樹伯迹昔周公躬吐捉之勞故有圄空之隆齊桓設庭燎之禮故有匡合之功由此觀之君人者勤於求賢而逸於得人人臣亦然昔賢者之未遭遇也圖事揆策則君不用其謀陳見悃誠則上不然其信進仕不得施效斥逐又非其愆是故伊尹勤於鼎爼太公困於鼓刀百里自鬻寗子飯牛離此患也及其遇明君遭聖主也運籌合上意諫諍即見聽進退得關其忠任職得行其術去卑辱奥渫而升本朝離疏釋蹻而享膏梁剖符錫壤而光祖考傳之子孫以資說士故世必有聖知之君而後有賢明之臣故虎嘯而風冽龍興而致雲蟋蟀竢秋唫蜉蝤出以隂易曰飛龍在天利見大人詩曰思皇多士生此王國故世平主聖俊艾將自至若堯舜禹湯文武之君獲稷契臯陶伊尹吕望明明在朝穆穆列布聚精會神相得益章雖伯牙操遞鍾逢門子彎烏號猶未足以喻其意也故聖主必待賢臣而𢎞功業俊士亦俟明主以顯其德上下俱欲驩然交欣千載壹合論說無疑翼乎如鴻毛遇順風沛乎如巨魚縱大壑其得意若此則胡禁不止曷令不行化溢四表横被無窮遐夷貢獻萬祥畢溱是以聖主不徧窺望而視已明不單頃耳而聽已聰恩從祥風翺德與和氣游太平之責塞優游之望得遵遊自然之埶恬淡無為之場休徵自至壽考無疆雍容垂拱永永萬年何必偃卬詘信若彭祖呴嘘呼吸如僑松眇然絶俗離世哉詩云濟濟多士文王以寧盖信乎其以寧也是時上頗好神僊故襃對及之上令襃與張子僑等並待詔數從襃等放獵所幸宫館輒為歌頌第其高下以差賜帛議者多以為滛靡不急上曰不有博奕者乎為之猶賢乎已辭賦大者與古詩同義小者辯麗可喜辟如女工有綺縠音樂有鄭衛今世俗猶皆以此虞說耳目辭賦比之尚有仁義風諭鳥獸草木多聞之觀賢於倡優博奕逺矣頃之擢襃為諫大夫其後太子體不安苦忽忽善忘不樂詔使襃等皆之太子宫虞侍太子朝夕誦讀竒文及所自造作疾平復廼歸太子喜襃所為甘泉及洞簫頌令後宫貴人左右皆誦讀之後方士言益州有金馬碧雞之寶可祭祀致也宣帝使襃往祀焉襃於道病死上閔惜之賈捐之字君房賈誼之曾孫也元帝初即位上疏言得失召待詔金馬門初武帝征南越元封元年立儋耳珠厓郡皆在南方海中洲居廣袤可千里合十六縣戸二萬三千餘其民暴惡自以阻絶數犯吏禁吏亦酷之率數年壹反殺吏漢輒發兵擊定之自初為郡至昭帝始元元年二十餘年間凡六反叛至其五年罷儋耳郡并屬珠厓至宣帝神爵三年珠厓三縣復反反後七年甘露元年九縣反輒發兵擊定之元帝初元元年珠厓又反發兵擊之諸縣更叛連年不定上與有司議大發軍捐之建議以為不當擊上使侍中駙馬都尉樂昌侯王商詰問捐之曰珠厓内屬為郡久矣今背畔逆節而云不當擊長蠻夷之亂虧先帝功德經義何以處之捐之對曰臣幸得遭明盛之朝蒙危言之策無忌諱之患敢昧死竭卷卷臣聞堯舜聖之盛也禹入聖域而不優故孔子稱堯曰大哉韶曰盡善禹曰無間以三聖之德地方不過數千里西被流沙東漸于海朔南曁聲教迄于四海欲與聲教則治之不欲與者不彊治也故君臣歌德含氣之物各得其宜武丁成王殷周之大仁也然地東不過江黄西不過氐羌南不過蠻荆北不過朔方是以頌聲並作視聽之類咸樂其生越裳氏重九譯而獻此非兵革之所能致及其衰也南征不還齊桓捄其難孔子定其文以至乎秦興兵逺攻貪外虛内務欲廣地不慮其害然地南不過閩越北不過太原而天下潰畔禍卒在於二世之末長城之歌至今未絶賴聖漢初興為百姓請命平定天下至孝文皇帝閔中國未安偃武行文則斷獄數百民賦四十丁男三年而一事時有獻千里馬者詔曰鸞旗在前屬車在後吉行日五十里師行三十里朕乗千里之馬獨先安之於是還馬與道里費而下詔曰朕不受獻也其令四方毋求來獻當此之時逸游之樂絶竒麗之賂塞鄭衛之倡微矣夫後宫盛色則賢者隱處佞人用事則諍臣杜口而文帝不行故諡為孝文廟稱太宗至孝武皇帝元狩六年太倉之粟紅腐而不可食都内之錢貫朽而不可校廼探平城之事錄冒頓以來數為邊害籍兵厲馬因富民以攘服之西連諸國至于安息東過碣石以𤣥莬樂浪為郡北郤匈奴萬里更起營塞制南海以為八郡則天下斷獄萬數民賦數百造鹽鐵酒𣙜之利以佐用度猶不能足當此之時寇賊並起軍旅數發父戰死於前子鬬傷於後女子乘亭鄣孤兒號於道老母寡婦飲泣巷哭遙設虚祭想魂乎萬里之外淮南王盜寫虎符隂聘名士關東公孫勇等詐為使者是皆廓地泰大征伐不休之故也今天下獨有關東關東大者獨有齊楚民衆久困連年流離離其城郭相枕席於道路人情莫親父母莫樂夫婦至嫁妻賣子法不能禁義不能止此社稷之憂也今陛下不忍悁悁之忿欲驅士衆擠之大海之中快心幽㝠之地非所以校助饑饉保全元元也詩云蠢爾蠻荆大邦為讎言聖人起則後服中國衰則先畔動為國家難自古而患之久矣何况廼復其南方萬里之蠻乎駱越之人父子同川而浴相習以鼻飲與禽獸無異本不足郡縣置也顓顓獨居一海之中霧露氣濕多毒草蟲虵水土之害人未見虜戰士自死又非獨珠厓有珠犀瑇瑁也棄之不足惜不擊不損威其民譬猶魚鼈何足貪也臣竊以往者羌軍言之暴師曾未一年兵出不踰千里費四十餘萬萬大司農錢盡廼以少府禁錢續之夫一隅為不善費尚如此況於勞師逺攻亡士毋功乎求之往古則不合施之當今又不便臣愚以為非冠帶之國禹貢所及春秋所治皆可且無以為願遂棄珠厓專用恤關東為憂對奏上以問丞相御史御史大夫陳萬年以為當擊丞相于定國以為前日興兵撃之連年䕶軍都尉校尉及丞凡十一人還者二人卒士及轉輸死者萬人以上費用三萬萬餘尚未能盡降今關東困乏民難揺動捐之議是上廼從之遂下詔曰珠厓虜殺吏民背畔為逆今廷議者或言可擊或言可守或欲棄之其指各殊朕日夜惟思議者之言羞威不行則欲誅之狐疑辟難則守屯田通于時變則憂萬民夫萬民之饑餓與逺蠻之不討危孰大焉且宗廟之祭凶年不備況乎辟不嫌之辱哉今關東大困倉庫空虚無以相贍又以動兵非特勞民凶年隨之其罷珠厓郡民有慕義欲内屬便處之不欲勿彊珠厓由是罷捐之數召見言多納用時中書令石顯用事捐之數短顯以故不得官後稀復見而長安令楊興新以材能得幸與捐之相善捐之欲得召見謂興曰京兆尹缺使我得見言君蘭京兆尹可立得興曰縣官甞言興瘉薛大夫我易助也君房下筆言語妙天下使君房為尚書令勝五鹿充宗逺甚捐之曰令我得代充宗君蘭為京兆京兆郡國首尚書百官本天下真大治士則不隔矣捐之前言平恩侯可為將軍期思侯並可為諸曹皆如言又薦謁者滿宣立為冀州刺史言中謁者不宜受事宦者不宜入宗廟立止相薦之信不當如是乎興曰我復見言君房也捐之復短石顯興曰顯鼎貴上信用之今欲進弟從我計且與合意即得入矣捐之即與興共為薦顯奏曰竊見石顯本山東名族有禮義之家也持正六年未甞有過明習於事敏而疾見出公門入私門宜賜爵關内侯引其兄弟以為諸曹又共為薦興奏曰竊見長安令興幸得以知名數召見興事父母有曾氏之孝事師有顔閔之材榮名聞於四方明詔舉茂材列侯以為首為長安令吏民敬鄉道路皆稱能觀其下筆屬文則董仲舒進談動辭則東方生置之爭臣則汲直用之介胄則冠軍侯施之治民則趙廣漢抱公絶私則尹翁歸興兼此六人而有之守道堅固執義不囘臨大節而不可奪國之良臣也可試守京兆尹石顯聞知白之上廼下興捐之獄令皇后父陽平侯禁與顯共雜治奏興捐之懐詐偽以上語相風更相薦譽欲得大位漏泄省中語罔上不道書曰讒說殄行震驚朕師王制順非而澤不聽而誅請論如法捐之竟坐棄市興減死罪一等髠鉗為城旦成帝時至部刺史贊曰詩稱戎狄是膺荆舒是懲久矣其為諸夏患也漢興征伐胡越於是為盛究觀淮南捐之主父嚴安之義深切著明故備論其語世稱公孫𢎞排主父張湯陷嚴助石顯譛捐之察其行迹主父求欲鼎亨而得族嚴賈出入禁門招權利死皆其所也亦何排陷之恨哉前漢書卷六十四下前漢書卷六十四下考證嚴安傳○顧炎武曰鄧伯羔謂安自姓嚴然藝文志曰莊安一篇是安亦姓莊也志之稱莊安班氏所未及改也史記之稱嚴安後人所追改也終軍傳大將軍秉鉞單于犇幕票騎抗旌昆邪右衽○按此對在元狩元年冬十月行幸雍祠五畤獲白麟時也昆邪來降其事在二年秋終軍此時何以能預言耶當指元朔六年衛青率六將軍絶幕克獲而霍去病以票姚校尉立功封冠軍侯耳况去病至元狩三年始為票騎將軍在元年何以預言票騎疑票騎抗旌二語後人所改竄而班氏誤承用也王褒傳敢不畧陳愚○文選愚字下有心字又虎嘯而洌風龍興而致雲文選作虎嘯而谷風洌龍興而致雲氣又獲稷契臯陶伊尹吕望下有之臣二字賈捐之傳珠厓由是罷○按珠厓始為郡在武帝元鼎六年至元帝初元三年而罷凡立郡六十五歲前漢書卷六十四下考證"}
{"id": "KR2a0007_065", "series": "KR2a0007", "text": "唐正議大夫行祕書少監琅邪縣開國子顔師古注東方朔字曼倩平原厭次人也武帝初即位徵天下舉方正賢良文學材力之士待以不次之位四方士多上書言得失自衒鬻者以千數其不足采者輒報聞罷朔初來上書曰臣朔少失父母長養兄嫂年十二學書三冬文史足用十五學擊劍十六學詩書誦二十二萬言十九學孫吳兵法戰陣之具鉦鼔之教亦誦二十二萬言凡臣朔固已誦四十四萬言又常服子路之言臣朔年二十二長九尺三寸目若懸珠齒若編貝勇若孟賁㨗若慶忌亷若鮑叔信若尾生若此可以為天子大臣矣臣朔昧死再拜以聞朔文辭不遜髙自稱譽上偉之令待詔公車奉禄薄未得省見久之朔紿騶朱儒曰上以若曹無益於縣官耕田力作固不及人臨衆處官不能治民從軍擊虜不任兵事無益於國用徒索衣食今欲盡殺若曹朱儒大恐啼泣朔教曰上即過叩頭請罪居有頃聞上過朱儒皆號泣頓首上問何為對曰東方朔言上欲盡誅臣等上知朔多端召問朔何恐朱儒為對曰臣朔生亦言死亦言朱儒長三尺餘奉一囊粟錢二百四十臣朔長九尺餘亦奉一囊粟錢二百四十朱儒飽欲死臣朔飢欲死臣言可用幸異其禮不可用罷之無令但索長安米上大笑因使待詔金馬門稍得親近上嘗使諸數家射覆置守宫盂下射之皆不能中朔自賛曰臣嘗受易請射之廼别蓍布卦而對曰臣以為龍又無角謂之為虵又有足跂跂脈脈善縁壁是非守宫即蜥蜴上曰善賜帛十匹復使射他物連中輒賜帛時有幸倡郭舎人滑稽不窮常侍左右曰朔狂幸中耳非至數也臣願令朔復射朔中之臣榜百朔不能中臣賜帛廼覆樹上寄生令朔射之朔曰是窶數也舍人曰果知朔不能中也朔曰生肉為膾乾肉為脯著樹為寄生盆下為窶數上令倡監榜舍人舍人不勝痛呼謈朔笑之曰咄口無毛聲謷謷凥益髙舍人恚曰朔擅詆欺天子從官當棄市上問朔何故詆之對曰臣非敢詆之廼與為隠耳上曰隠云何朔曰夫口無毛者狗竇也聲謷謷者烏哺鷇也凥益高者鶴俛啄也舍人不服因曰臣願復問朔隠語不知亦當榜即妄為諧語曰令壺齟老柏塗伊優亞狋吽牙何謂也朔曰令者命也壺者所以盛也齟者齒不正也老者人所敬也柏者鬼之廷也塗者漸洳徑也伊優亞者辭未定也狋吽牙者兩犬爭也舍人所問朔應聲輒對變詐鏠出莫能窮者左右大驚上以朔為常侍郎遂得愛幸久之伏日詔賜從官肉大官丞日晏不來朔獨拔劍割肉謂其同官曰伏日當蚤歸請受賜即懐肉去大官奏之朔入上曰昨賜肉不待詔以劍割肉而去之何也朔免冠謝上曰先生起自責也朔再拜曰朔來朔來受賜不待詔何無禮也拔劍割肉壹何壯也割之不多又何亷也歸遺細君又何仁也上笑曰使先生自責廼反自譽復賜酒一石肉百斤歸遺細君初建元三年微行始出北至池陽西至黄山南獵長楊東游宜春微行常用飲酎已八九月中與侍中常侍武騎及待詔隴西北地良家子能騎射者期諸殿門故有期門之號自此始微行以夜漏下十刻廼出常稱平陽侯旦明入山下騎射鹿豕狐兎手格熊羆馳騖木稼稻秔之地民皆號呼罵詈相聚㑹自言鄠杜令令往欲謁平陽侯諸騎欲擊鞭之令大怒使吏呵止獵者數騎見留廼示以乘輿物久之廼得去時夜出夕還後齎五日糧會朝長信宫上大驩樂之是後南山下乃知微行數出也然尙迫於太后未敢逺出丞相御史知指乃使右輔都尉徼循長楊以東右内史發小民共待會所後廼私置更衣從宣曲以南十二所中休更衣投宿諸宮長楊五柞倍陽宣曲尤幸於是上以為道逺勞苦又為百姓所患廼使太中大夫吾丘壽王與待詔能用筭者二人舉籍阿城以南盩厔以東宜春以西提封頃畝及其賈直欲除以為上林苑屬之南山又詔中尉左右内史表屬縣草田欲以償鄠杜之民吾丘壽王奏事上大說稱善時朔在傍進諫曰臣聞謙遊靜慤天表之應應之以福驕溢靡麗天表之應應之以異今陛下累郎臺恐其不高也弋獵之處恐其不廣也如天不為變則三輔之地盡可以為苑何必盩厔鄠杜乎奢侈越制天為之變上林雖小臣尙以為大也夫南山天下之阻也南有江淮北有河渭其地從汧隴以東商雒以西厥壤肥饒漢興去三河之地止霸産以西都涇渭之南此所謂天下陸海之地秦之所以虜西戎兼山東者也其山出玉石金銀銅鐵豫章檀柘異類之物不可勝原此百工所取給萬民所卬足也又有秔稻梨栗桑麻竹箭之饒土宜薑芋水多䵷魚貧者得以人給家足無饑寒之憂故酆鎬之間號為土膏其賈畝一金今規以為苑絶陂池水澤之利而取民膏腴之地上乏國家之用下奪農桑之業棄成功就敗事損耗五榖是其不可一也且盛荆棘之林而長養麋鹿廣狐兎之苑大虎狼之虛又壊人冢墓發人室廬令幼弱懐土而思耆老泣涕而悲是其不可二也斥而營之垣而囿之騎馳東西車騖南北又有深溝大渠夫一日之樂不足以危無隄之輿是其不可三也故務苑囿之大不恤農時非所以彊國富人也夫殷作九市之宫而諸侯畔靈王起章華之臺而楚民散秦興阿房之殿而天下亂糞土愚臣忘生觸死逆盛意犯隆指罪當萬死不勝大願願陳泰階六符以觀天變不可不省是日因奏泰階之事上廼拜朔為太中大夫給事中賜黄金百斤然遂起上林苑如壽王所奏云久之隆慮公主子昭平君尙帝女夷安公主隆慮主病因以金千斤錢千萬為昭平君豫贖死罪上許之隆慮主卒昭平君日驕醉殺主傅獄繫内官以公主子廷尉上請請論左右人人為言前又入贖陛下許之上曰吾弟老有是一子死以屬我於是為之垂涕歎息良久曰法令者先帝所造也用弟故而誣先帝之法吾何面目入高廟乎又下負萬民廼可其奏哀不能自止左右盡悲朔前上壽曰臣聞聖王為政賞不避仇讎誅不擇骨肉書曰不偏不黨王道蕩蕩此二者五帝所重三王所難也陛下行之是以四海之内元元之民各得其所天下幸甚臣朔奉觴昧死再拜上萬歳壽上廼起入省中夕時召讓朔曰傳曰時然後言人不厭其言今先生上壽時乎朔免冠頓首曰臣聞樂太甚則陽溢哀太甚則陰損隂陽變則心氣動心氣動則精神散精神散而邪氣及銷憂者莫若酒臣朔所以上壽者明陛下正而不阿因以止哀也愚不知忌諱當死先是朔嘗醉入殿中小遺殿上劾不敬有詔免為庶人待詔宦者署因此對復為中郎賜帛百匹初帝姑館陶公主號竇太主堂邑侯陳午尙之午死主寡居年五十餘矣近幸董偃始偃與母以賣珠為事偃年十三隨母出入主家左右言其姣好主召見曰吾為母養之因留第中教書計相馬御射頗讀傳記至年十八而冠出則執轡入則侍内為人温柔愛人以主故諸公接之名稱城中號曰董君主因推令散財交士令中府曰董君所發一日金滿百斤錢滿百萬帛滿千匹乃白之安陵爰叔者爰盎兄子也與偃善謂偃曰足下私侍漢主挾不測之罪将欲安處乎偃懼曰憂之久矣不知所以爰叔曰顧城廟逺無宿宫又有萩竹籍田足下何不白主獻長門園此上所欲也如是上知計出於足下也則安枕而卧長無慘怛之憂久之不然上且請之於足下何如偃頓首曰敬奉教入言之主主立奏書獻之上大說更名竇太主園為長門宫主大喜使偃以黄金百斤為爰叔壽叔因是為董君畫求見上之策令主稱疾不朝上往臨疾問所欲主辭謝曰妾幸䝉陛下厚恩先帝遺德奉朝請之禮備臣妾之使列為公主賞賜邑入隆天重地死無以塞責一日卒有不勝洒掃之職先狗馬填溝壑竊有所恨不勝大願願陛下時忘萬事養精游神從中掖庭回輿枉路臨妾山林得獻觴上壽娛樂左右如是而死何恨之有上曰主何憂幸得愈恐羣臣從官多大為主費上還有頃主疾愈起謁上以錢千萬從主飲後數日上臨山林主自執宰敝膝道入登階就坐坐未定上曰願謁主人翁主廼下殿去簮珥徒跣頓首謝曰妾無狀負陛下身當伏誅陛下不致之法頓首死罪有詔謝主簮履起之東箱自引董君董君綠幘傅韝隨主前伏殿下主廼賛館陶公主胞人臣偃昧死再拜謁因叩頭謝上為之起有詔賜衣冠上偃起走就衣冠主自奉食進觴當是時董君見尊不名稱為主人翁飲大驩樂主廼請賜将軍列侯從官金錢雜繒各有數於是董君貴寵天下莫不聞郡國狗馬蹵鞠劍客輻凑董氏常從游戲北宫馳逐平樂觀雞鞠之會角狗馬之足上大歡樂之於是上為竇太主置酒宣室使謁者引内董君是時朔陛㦸殿下辟㦸而前曰董偃有斬罪三安得入乎上曰何謂也朔曰偃以人臣私侍公主其罪一也敗男女之化而亂婚姻之禮傷王制其罪二也陛下富於春秋方積思於六經留神於王事馳騖於唐虞折節於三代偃不遵經勸學反以靡麗為右奢侈為務盡狗馬之樂極耳目之欲行邪枉之道徑滛辟之路是乃國家之大賊人主之大蜮也偃為滛首其罪三也昔伯姬燔而諸侯憚奈何乎陛下上黙然不應良久曰吾業以設飲後而自改朔曰不可夫宣室者先帝之正處也非法度之政不得入焉故淫亂之漸其變為簒是以豎貂為滛而易牙作患慶父死而魯國全管蔡誅而周室安上曰善有詔止更置酒北宮引董君從東司馬門東司馬門更名東交門賜朔黄金三十斤董君之寵由是日衰至年三十而終後數歳竇太主卒與董君會葬於覇陵是後公主貴人多踰禮制自董偃始時天下侈靡趨末百姓多離農畆上從容問朔吾欲化民豈有道乎朔對曰堯舜禹湯文武成康上古之事經歴數千載尙難言也臣不敢陳願近述孝文皇帝之時當世耆老皆聞見之貴為天子富有四海身衣弋綈足履革舄以韋帶劍莞蒲為席兵木無刃衣緼無文集上書囊以為殿帷以道徳為麗以仁義為凖於是天下望風成俗昭然化之今陛下以城中為小圖起建章左鳯闕右神明號稱千門萬户木土衣綺繡狗馬被繢罽宮人簮瑇瑁垂珠璣設戲車教馳逐飾文采樷珍怪撞萬石之鐘擊雷霆之鼓作俳優舞鄭女上為滛侈如此而欲使民獨不奢侈失農事之難者也陛下誠能用臣朔之計推甲乙之帳燔之於四通之衢却走馬示不復用則堯舜之隆宜可與比治矣易曰正其本萬事理失之毫釐差以千里願陛下留意察之朔雖詼笑然時觀察顔色直言切諫上常用之自公卿在位朔皆敖弄無所為屈上以朔口諧辭給好作問之嘗問朔曰先生視朕何如主也朔對曰自唐虞之隆成康之際未足以諭當世臣伏觀陛下功德陳五帝之上在三王之右非若此而已誠得天下賢士公卿在位咸得其人矣譬若以周邵為丞相孔丘為御史大夫太公為將軍畢公高拾遺於後弁嚴子為衛尉臯陶為大理后稷為司農伊尹為少府子贛使外國顔閔為博士子夏為太常益為右扶風季路為執金吾契為鴻臚龍逢為宗正伯夷為京兆管仲為馮翊魯般為將作仲山甫為光祿申伯為太僕延陵季子為水衡百里奚為典屬國栁下恵為大長秋史魚為司直蘧伯玉為太傅孔父為詹事孫叔敖為諸侯相子産為郡守王慶忌為期門夏育為鼎官羿為旄頭宋萬為式道候上廼大笑是時朝廷多賢材上復問朔方今公孫丞相兒大夫董仲舒夏侯始昌司馬相如吾丘壽王主父偃朱買臣嚴助汲黯膠倉終軍嚴安徐樂司馬遷之倫皆辯知閎達溢于文辭先生自視何與比哉朔對曰臣觀其臿齒牙樹頰胲吐脣吻擢項頥結股腳連脽凥遺蛇其迹行歩偊旅臣朔雖不肖尚兼此數子者朔之進對澹辭皆此類也武帝既招英俊程其器能用之如不及時方外事胡越内興制度國家多事自公孫宏以下至司馬遷皆奉使方外或為郡國守相至公卿而朔嘗至太中大夫後常為郎與枚臯郭舍人俱在左右詼啁而已久之朔上書陳農戰彊國之計因自訟獨不得大官欲求試用其言專商鞅韓非之語也指意放蕩頗復詼諧辭數萬言終不見用朔因著論設客難已用位卑以自慰諭其辭曰客難東方朔曰蘇秦張儀一當萬乘之主而都卿相之位澤及後世今子大夫修先王之術慕聖人之義諷誦詩書百家之言不可勝數著於竹帛脣腐齒落服膺而不釋好學樂道之效明白甚矣自以智能海内無雙則可謂博聞辯智矣然悉力盡忠以事聖帝曠日持久官不過侍郎位不過執㦸意者尚有遺行邪同胞之徒無所容居其故何也東方先生喟然長息仰而應之曰是固非子之所能備也彼一時也此一時也豈可同哉夫蘇秦張儀之時周室大壊諸侯不朝力政爭權相禽以兵并為十二國未有雌雄得士者彊失士者亡故談說行焉身處尊位珍寳充内外有廪倉澤及後世子孫長享今則不然聖帝流德天下震懾諸侯賔服連四海之外以為帶安於覆盂動猶運之掌賢不肖何以異哉遵天之道順地之理物無不得其所故綏之則安動之則苦尊之則為將卑之則為虜抗之則在青雲之上抑之則在深泉之下用之則為虎不用則為䑕雖欲盡節效情安知前後夫天地之大士民之衆竭精談説並進輻湊者不可勝數悉力慕之困於衣食或失門戸使蘇秦張儀與僕並生於今之世曾不得掌故安敢望常侍郎乎故曰時異事異雖然安可以不務修身乎哉詩云鼓鐘于宫聲聞于外鶴鳴于九臯聲聞于天茍能修身何患不榮太公體行仁義七十有二廼設用於文武得信厥說封於齊七百歳而不絶此士所以日夜孳孳敏行而不敢怠也辟若䳭鴒飛且鳴矣傳曰天不為人之惡寒而輟其冬地不為人之惡險而輟其廣君子不為小人之匈匈而易其行天有常度地有常形君子有常行君子道其常小人計其功詩云禮義之不愆何恤人之言故曰水至清則無魚人至察則無徒冕而前旒所以蔽明黈纊充耳所以塞聰明有所不見聰有所不聞舉大德赦小過無求備於一人之義也枉而直之使自得之優而柔之使自求之揆而度之使自索之盖聖人之教化如此欲自得之自得之則敏且廣矣今世之處士魁然無徒廓然獨居上觀許由下察接輿計同范蠡忠合子胥天下和平與義相扶寡耦少徒固其宜也子何疑於我哉若夫燕之用樂毅秦之任李斯酈食其之下齊說行如流曲從如環所欲必得功若丘山海内定國家安是遇其時也子又何怪之邪語曰以筦闚天以蠡測海以莛撞鐘豈能通其條貫考其文理發其音聲哉繇是觀之譬猶鼱鼩之襲狗孤豚之咋虎至則靡耳何功之有今以下愚而非處士雖欲勿困固不得已此適足以明其不知權變而終惑於大道也又設非有先生之論其辭曰非有先生仕於吳進不稱往古以厲主意退不能揚君美以顯其功黙然無言者三年矣吳王怪而問之曰寡人獲先人之功寄於衆賢之上夙興夜寐未嘗敢怠也今先生率然高舉逺集吳地將以輔治寡人誠竊嘉之體不安席食不甘味目不視靡曼之色耳不聽鐘鼓之音虚心定志欲聞流議者三年于兹矣今先生進無以輔治退不揚主譽竊不為先生取之也盖懐能而不見是不忠也見而不行主不明也意者寡人殆不明乎非有先生伏而唯唯吳王曰可以談矣寡人將竦意而覽焉先生曰於戲可乎哉可乎哉談何容易夫談有悖於目拂於耳謬於心而便於身者或有說於目順於耳快於心而毁於行者非有明王聖主孰能聽之吳王曰何為其然也中人已上可以語上也先生試言寡人將聽焉先生對曰昔者關龍逢深諫於桀而王子比干直言於紂此二臣者皆極慮盡忠閔主澤不下流而萬民騷動故直言其失切諫其邪者將以為君之榮除主之禍也今則不然反以為誹謗君之行無人臣之禮果紛然傷於身䝉不辜之名戮及先人為天下笑故曰談何容易是以輔弼之臣瓦解而邪諂之人並進遂及蜚亷惡來革等二人皆詐偽巧言利口以進其身隂奉琱瑑刻鏤之好以納其心務快耳目之欲以茍容為度遂往不戒身没被戮宗廟崩阤國家為虚放戮賢聖親近讒夫詩不云乎讒人罔極交亂四國此之謂也故卑身賤體說色微辭愉愉呴呴終無益於主上之治則志士仁人不忍為也將儼然作矜嚴之色深言直諫上以拂主之邪下以損百姓之害則忤於邪主之心歴於衰世之法故養壽命之士莫肯進也遂居深山之間積土為室編蓬為戸彈琴其中以咏先王之風亦可以樂而忘死矣是以伯夷叔齊避周餓于首陽之下後世稱其仁如是邪主之行固足畏也故曰談何容易於是吳王懼然易容捐薦去几危坐而聽先生曰接輿避世箕子被髮陽狂此二人者皆避濁世以全其身者也使遇明王聖主得賜清燕之閒寛和之色發憤畢誠圖盡安危揆度得失上以安主體下以便萬民則五帝三王之道可幾而見也故伊尹䝉耻辱負鼎爼和五味以干湯太公釣於渭之陽以見文王心合意同謀無不成計無不從誠得其君也深念逺慮引義以正其身推恩以廣其下本仁祖義褒有德祿賢能誅惡亂總逺方一統類美風俗此帝王所由昌也上不變天性下不奪人倫則天地和洽逺方懐之故號聖王臣子之職既加矣於是裂地定封爵為公侯傳國子孫名顯後世民到于今稱之以遇湯與文王也太公伊尹以如此龍逢比干獨如彼豈不哀哉故曰談何容易於是吳王穆然俛而深惟仰而泣下交頥曰嗟乎余國之不亡也綿綿連連殆哉世之不絶也於是正明堂之朝齊君臣之位舉賢材布德恵施仁義賞有功躬節儉減後宫之費損車馬之用放鄭聲逺佞人省庖厨去侈靡卑宫館壊苑囿填池塹以予貧民無産業者開内臧振貧窮存耆老䘏孤獨薄賦斂省刑辟行此三年海内晏然天下大洽隂陽和調萬物咸得其宜國無災害之變民無飢寒之色家給人足畜積有餘囹圄空虚鳯皇來集麒麟在郊甘露既降朱草萌牙逺方異俗之人鄉風慕義各奉其職而來朝賀故治亂之道存亡之端若此易見而君人者莫肯為也臣愚竊以為過故詩云王國克生惟周之楨濟濟多士文王以寧此之謂也朔之文辭此二篇最善其餘有封泰山責和氏璧及皇太子生禖屏風殿上柏柱平樂觀賦獵八言七言上下從公孫𢎞借車凡劉向所錄朔書具是矣世所傳他事皆非也贊曰劉向言少時數問長老賢人通於事及朔時者皆曰朔口諧倡辯不能持論喜為庸人誦說故今後世多傳聞者而揚雄亦以為朔言不純師行不純德其流風遺書蔑如也然朔名過實者以其詼達多端不名一行應諧似優不窮似智正諫似直穢德似隠非夷齊而是栁下恵戒其子以上容首陽為拙柱下為工飽食安歩以仕易農依隠玩世詭時不逢其滑稽之雄乎朔之詼諧逢占射覆其事浮淺行於衆庶童兒牧豎莫不眩燿而後世好事者因取竒言怪語附著之朔故詳錄焉前漢書卷六十五考證東方朔傳朔應聲輙對變詐鏠出○鏠當作鋒馳逐平樂觀○三輔黄圖曰上林苑中有平樂觀前漢書卷六十五考證"}
{"id": "KR2a0007_066", "series": "KR2a0007", "text": "唐正議大夫行秘書少監琅邪縣開國子顔師古注公孫劉車王楊蔡陳鄭傳第三十六公孫賀字子叔北地義渠人也賀祖父昆邪景帝時為隴西守以将軍擊吳楚有功封平曲侯著書十餘篇賀少為騎士從軍數有功自武帝為太子時賀為舍人及武帝即位遷至太僕賀夫人君孺衛皇后姊也賀由是有寵元光中為輕車將軍軍馬邑後四歲出雲中後五歲以車騎將軍從大將軍青出有功封南窌侯後再以左將軍出定襄無功坐酎金失侯復以浮沮將軍出五原二千餘里無功後八歲遂代石慶為丞相封葛繹侯時朝廷多事督責大臣自公孫宏後丞相李蔡嚴青翟趙周三人比坐事死石慶雖以謹得終然數被譴初賀引拜為丞相不受印綬頓首涕泣曰臣本邊鄙以鞌馬騎射為官材誠不任宰相上與左右見賀悲哀感動下泣曰扶起丞相賀不肯起上廼起去賀不得已拜出左右問其故賀曰主上賢明臣不足以稱恐負重責從是殆矣賀子敬聲代賀為太僕父子並居公卿位敬聲以皇后姊子驕奢不奉法征和中擅用北軍錢千九百萬發覺下獄是時詔捕陽陵朱安世不能得上求之急賀自請逐捕安世以贖敬聲罪上許之後果得安世安世者京師大侠也聞賀欲以贖子罪笑曰丞相禍及宗矣南山之竹不足受我辭斜谷之木不足為我械安世遂從獄中上書告敬聲與陽石公主私通及使人巫祭祠詛上且上甘泉當馳道埋偶人祝詛有惡言下有司案驗賀窮治所犯遂父子死獄中家族巫蠱之禍起自朱安世成於江充遂及公主皇后太子皆敗語在江充戾園傳劉屈氂武帝庶兄中山靖王子也不知其始所以進征和二年春制詔御史故丞相賀倚舊故乘髙埶而為邪興羙田以利子弟賔客不顧元元無益邊榖貨賂上流朕忍之乆矣終不自革迺以邊為援使内郡自省作車又令耕者自轉以困農煩擾畜者重馬傷耗武備衰減下吏妄賦百姓流亡又詐為詔書以姦傳朱安世獄已正於理其以涿郡太守屈氂為左丞相分丞相長史為兩府以待天下遠方之選夫親親任賢周唐之道也以澎戸二千二百封左丞相為澎侯其秋戾太子為江充所譛殺充發兵入丞相府屈氂挺身逃亡其印綬是時上避暑在甘泉宫丞相長史乘疾置以聞上問丞相何為對曰丞相祕之未敢發兵上怒曰事籍籍如此何謂祕也丞相無周公之風矣周公不誅管蔡乎乃賜丞相璽書曰捕斬反者自有賞罰以牛車為櫓毋接短兵多殺傷士衆堅閉城門毋令反者得出太子既誅充發兵宣言帝在甘泉病困疑有變姦臣欲作亂上於是從甘泉来幸城西建章宫詔發三輔近縣兵部中二千石以下丞相兼將太子亦遣使者撟制赦長安中都官囚徒發武庫兵命少傅石徳及賔客張光等分將使長安囚如侯持節發長水及宣曲胡騎皆以装㑹侍郎莽通使長安因追捕如侯告胡人曰節有詐勿聼也遂斬如侯引騎入長安又發輯濯士以予大鴻臚商丘成初漢節純赤以太子持赤節故更為黄旄加上以相别太子召監北軍使者任安發北軍兵安受節已閉軍門不肯應太子太子引兵去敺四市人凡數萬衆至長樂西闕下逢丞相軍合戰五日死者數萬人血流入溝中丞相附兵浸多太子軍敗南犇覆盎城門得出㑹夜司直田仁部閉城門坐令太子得出丞相欲斬仁御史大夫暴勝之謂丞相曰司直吏二千石當先請奈何擅斬之丞相釋仁上聞而大怒下吏責問御史大夫曰司直縱反者丞相斬之法也大夫何以擅止之勝之惶恐自殺及北軍使者任安坐受太子節懐二心司直田仁縱太子皆要斬上曰侍郎莽通獲反將如侯長安男子景建從通獲少傅石徳可謂元功矣大鴻臚商丘成力戰獲反將張光其封通為重合侯建為徳侯成為秺侯諸太子賔客嘗出入宫門皆坐誅其隨太子發兵以反法族吏士劫略者皆徙敦煌郡以太子在外始置屯兵長安諸城門後二十餘日太子得於湖語在太子傳其明年貳師将軍李廣利將兵出擊匈奴丞相為祖道送至渭橋與廣利辭决廣利曰願君侯早請昌邑王為太子如立為帝君侯長何憂乎屈氂許諾昌邑王者貳師將軍女弟李夫人子也貳師女為屈氂子妻故共欲立焉是時治巫蠱獄急内者令郭穰告丞相夫人以丞相數有譴使巫祠社祝詛主上有惡言及與貳師共禱祠欲令昌邑王為帝有司奏請按驗罪至大逆不道有詔載屈氂厨車以徇要斬東市妻子梟首華陽街貳師將軍妻子亦收貳師聞之降匈奴宗族遂滅車千秋本姓田氏其先齊諸田徙長陵千秋為髙寑郎㑹衛太子為江充所譛敗乆之千秋上急變訟太子寃曰子弄父兵罪當笞天子之子過誤殺人當何罪哉臣嘗夢見一白頭翁教臣言是時上頗知太子惶恐無他意廼大感寤召見千秋至前千秋長八尺餘體貌甚麗武帝見而説之謂曰父子之間人所難言也公獨明其不然此髙廟神靈使公教我公當遂為吾輔佐立拜千秋為大鴻臚數月遂代劉屈氂為丞相封富民侯千秋無他材能術學又無伐閲功勞特以一言寤意旬月取宰相封侯世未嘗有也後漢使者至匈奴單于問曰聞漢新拜丞相何用得之使者曰以上書言事故單于曰茍如是漢置丞相非用賢也妄一男子上書即得之矣使者還道單于語武帝以為辱命欲下之吏良乆廼貰之然千秋為人敦厚有智居位自稱踰於前後數公初千秋始視事見上連年治太子獄誅罰尤多羣下恐懼思欲寛廣上意尉安衆庶廼與御史中二千石共上夀頌徳美勸上施恩惠緩刑罰玩聼音樂養志和神為天下自虞樂上報曰朕之不徳自左丞相與貳師隂謀逆亂巫蠱之禍流及士大夫朕日一食者累月廼何樂之聼痛士大夫常在心既事不咎雖然巫蠱始發詔丞相御史督二千石求捕廷尉治未聞九卿廷尉有所鞫也曩者江充先治甘泉宫人轉至未央椒房以及敬聲之疇李禹之屬謀入匈奴有司無所發今丞相親掘蘭臺蠱驗所明知也至今餘巫頗脱不止隂賊侵身遠近為蠱朕媿之其何夀之有敬不舉君之觴謹謝丞相二千石各就館書曰毋偏毋黨王道蕩蕩毋有復言後歲餘武帝疾立皇子鉤弋夫人男為太子拜大將軍霍光車騎將軍金日磾御史大夫桑𢎞羊及丞相千秋並受遺詔輔道少主武帝崩昭帝初卽位未任聼政政事壹決大将軍光千秋居丞相位謹厚有重徳毎公卿朝㑹光謂千秋曰始與君侯俱受先帝遺詔今光治内君侯治外宜有以教督使光毋負天下千秋曰唯將軍留意即天下幸甚終不肯有所言光以此重之毎有吉祥嘉應數襃賞丞相訖昭帝世國家少事百姓稍益充實始元六年詔郡國舉賢良文學士問以民所疾苦於是鹽鐵之議起焉千秋為相十二年薨諡曰定侯初千秋年老上優之朝見得乘小車入宫殿中故因號曰車丞相子順嗣侯官至雲中太守宣帝時以虎牙將軍擊匈奴坐盜増鹵獲自殺國除桑𢎞羊為御史大夫八年自以為國家興𣙜筦之利伐其功欲為子弟得官怨望霍光與上官桀謀反遂誅滅王訢濟南人也以郡縣吏積功稍遷為被陽令武帝末軍旅數發郡國盜賊羣起繡衣御史暴勝之使持斧逐捕盜賊以軍興從事誅二千石以下勝之過被陽欲斬訢訢已解衣伏質仰言曰使君顓殺生之柄威震郡國今復斬一訢不足以増威不如時有所寛以明恩貸令盡死力勝之壮其言貰不誅因與訢相結厚勝之使還薦訢徵為右輔都尉守右扶風上數出幸安定北地過扶風宫館馳道脩治供張辦武帝嘉之駐車拜訢為真視事十餘年昭帝時為御史大夫代車千秋為丞相封宜春侯明年薨諡曰敬侯子譚嗣以列侯與謀廢昌邑王立宣帝益封三百戸薨子咸嗣王莽妻即咸女莽簒位宜春氏以外戚寵自訢傳國至𤣥孫莽敗迺絶楊敞華隂人也給事大將軍莫府為軍司馬霍光愛厚之稍遷至大司農元鳳中稻田使者燕蒼知上官桀等反謀以告敞敞素謹畏事不敢言迺移病卧以告諫大夫杜延年延年以聞蒼延年皆封敞以九卿不輙言故不得侯後遷御史大夫代王訢為丞相封安平侯明年昭帝崩昌邑王徵即位淫亂大將軍光與車騎將軍張安世謀欲廢王更立議既定使大司農田延年報敞敞驚懼不知所言汗出洽背徒唯唯而已延年起至更衣敞夫人遽從東箱謂敞曰此國大事今大將軍議已定使九卿來報君侯君侯不疾應與大將軍同心猶與無決先事誅矣延年從更衣還敞夫人與延年參語許諾請奉大將軍教令遂共廢昌邑王立宣帝宣帝即位月餘敞薨諡曰敬侯子忠嗣以敞居位定䇿安宗廟益封三千五百戸忠弟惲惲字子㓜以忠任為郎補常侍騎惲母司馬遷女也惲始讀外祖太史公記頗為春秋以材能稱好交英俊諸儒名顯朝廷擢為左曹霍氏謀反惲先聞知因侍中金安上以聞召見言状霍氏伏誅惲等五人皆封惲為平通侯遷中郎將郎官故事令郎出錢市財用給文書廼得出名曰山郎移病盡一日輙償一沐或至歲餘不得沐其豪富郎日出游戲或行錢得善部貨賂流行傳相放效惲為中郎將罷山郎移長度大司農以給財用其疾病休謁洗沐皆以法令從事郎謁者有罪過輙奏免薦舉其髙第有行能者至郡守九卿郎官化之莫不自厲絶請謁貨賂之端令行禁止宫殿之内翕然同聲由是擢為諸吏光禄勲親近用事初惲受父財五百萬及身封侯皆以分宗族後母無子財亦數百萬死皆予惲惲盡復分後母昆弟再受訾千餘萬皆以分施其輕財好義如此惲居殿中亷絜無私郎官稱公平然惲伐其行治又性刻害好發人隂伏同位有忤已者必欲害之以其能髙人由是多怨於朝廷與太僕戴長樂相失卒以是敗長樂者宣帝在民間時與相知及即位拔擢親近長樂甞使行事肄宗廟還謂掾史曰我親靣見受詔副帝肄秺侯御人有上書告長樂非所宜言事下廷尉長樂疑惲教人告之亦上書告惲罪髙昌侯車犇入北掖門惲語富平侯張延夀曰聞前有犇車抵殿門門關折馬死而昭帝崩今復如此天時非人力也左馮翊韓延夀有罪下獄惲上書訟延夀郎中丘常謂惲曰聞君侯訟韓馮翊當得活乎惲曰事何容易脛脛者未必全也我不能自保眞人所謂䑕不容穴銜窶數者也又中書謁者令宣持單于使者語視諸將軍中朝二千石惲曰冒頓單于得漢羙食好物謂之殠惡單于不來明甚惲上觀西閣上畫人指桀紂畫謂樂昌侯王武曰天子過此一二問其過可以得師矣畫人有堯舜禹湯不稱而舉桀紂惲聞匈奴降者道單于見殺惲曰得不肖君大臣為畫善計不用自令身無處所若秦時但任小臣誅殺忠良竟以滅亡令親任大臣即至今耳古與今如一丘之貉惲妄引亡國以誹謗當世無人臣禮又語長樂曰正月以來天隂不雨此春秋所記夏侯君所言也行必不至河東矣以主上為戲語尤悖逆絶理事下廷尉廷尉定國考問左驗明白奏惲不服罪而召戸將尊欲令戒飭富平侯延夀曰太僕定有死罪數事朝暮人也惲幸與富平侯婚姻今獨三人坐語侯言時不聞惲語自與太僕相觸也尊曰不可惲怒持大刀曰䝉富平侯力得族罪毋泄惲語令太僕聞之亂餘事惲幸得列九卿諸吏宿衛近臣上所信任與聞政事不竭忠愛盡臣子義而妄怨望稱引為訞惡言大逆不道請逮捕治上不忍加誅有詔皆免惲長樂為庶人惲既失爵位家居治産業起室宅以財自娛歲餘其友人安定太守西河孫㑹宗知略士也與惲書諫戒之為言大臣廢退當闔門惶懼為可憐之意不當治産業通賔客有稱譽惲宰相子少顯朝廷一朝以晻昧語言見廢内懐不服報㑹宗書曰惲材朽行穢文質無所底幸頼先人餘業得備宿衞遭遇時變以獲爵位終非其任卒與禍㑹足下哀其愚蒙賜書教督以所不及殷勤甚厚然竊恨足下不深惟其終始而猥隨俗之毁譽也言鄙陋之愚心若逆指而文過黙而息乎恐違孔氏各言爾志之義故敢略陳其愚唯君子察焉惲家方隆盛時乘朱輪者十人位在列卿爵為通侯總領從官與聞政事曾不能以此時有所建明以宣德化又不能與羣僚同心并力陪輔朝廷之遺忘已負竊位素餐之責乆矣懐禄貪埶不能自退遭遇變故横被口語身幽北闕妻子滿獄當此之時自以夷滅不足以塞責豈意得全首領復奉先人之丘墓乎伏惟聖主之恩不可勝量君子游道樂以忘憂小人全軀説以忘罪竊自思念過已大矣行已虧矣長為農夫以沒世矣是故身率妻子勠力耕桑灌園治産以給公上不意當復用此為譏議也夫人情所不能止者聖人弗禁故君父至尊親送其終也有時而既臣之得罪已三年矣田家作苦歲時伏臘烹羊炰羔斗酒自勞家本秦也能為秦聲婦趙女也雅善皷瑟奴婢歌者數人酒後耳熱仰天捬缶而呼烏烏其詩曰田彼南山蕪穢不治種一頃豆落而為萁人生行樂耳須富貴何時是日也拂衣而喜奮褏低卬頓足起舞誠淫荒無度不知其不可也惲幸有餘禄方糴賤販貴逐什一之利此賈豎之事汙辱之處惲親行之下流之人衆毁所歸不寒而栗雖雅知惲者猶隨風而靡尚何稱譽之有董生不云乎明明求仁義常恐不能化民者卿大夫之意也明明求財利常恐困乏者庶人之事也故道不同不相為謀今子尚安得以卿大夫之制而責僕哉夫西河魏土文侯所興有叚干木田子方之遺風漂然皆有節槩知去就之分頃者足下離舊土臨安定安定山谷之間昆戎舊壤子弟貪鄙豈習俗之移人哉於今廼睹子之志矣方當盛漢之隆願勉旃毋多談又惲兄子安平侯譚為典屬國謂惲曰西河太守建平杜侯前以罪過出今徵為御史大夫侯罪薄又有功且復用惲曰有功何益縣官不足為盡力惲素與蓋寛饒韓延夀善譚即曰縣官實然蓋司𨽻韓馮翊皆盡力吏也俱坐事誅㑹有日食變騶馬猥佐成上書告惲驕奢不悔過日食之咎此人所致章下廷尉按驗得所予㑹宗書宣帝見而惡之廷尉當惲大逆無道要斬妻子徙酒泉郡譚坐不諫正惲與相應有怨望語免為庶人召拜成為郎諸在位與惲厚善者未央衞尉韋𤣥成京兆尹張敞及孫㑹宗等皆免官蔡義河内温人也以明經給事大將軍莫府家貧常歩行資禮不逮衆門下好事者相合為義買犢車令乘之數歲遷補覆盎城門候乆之詔求能為韓詩者徵義待詔乆不進見義上疏曰臣山東草萊之人行能亡所比容貌不及衆然而不棄人倫者竊以聞道於先師自託於經術也願賜清閒之燕得盡精思於前上召見義説詩甚説之擢為光禄大夫給事中進授昭帝數歲拜為少府遷御史大夫代楊敞為丞相封陽平侯又以定策安宗廟益封加賜黄金二百斤義為丞相時年八十餘短小無須眉貌似老嫗行歩俛僂常兩吏扶夾廼能行時大將軍光秉政議者或言光置宰相不選賢茍用可顓制者光聞之謂侍中左右及官屬曰以為人主師當為宰相何謂云云此語不可使天下聞也義為相四歲薨諡曰節侯無子國除陳萬年字㓜公沛郡相人也為郡吏察舉至縣令遷廣陵太守以高第入為右扶風遷太僕萬年廉平内行修然善事人賂遺外戚許史傾家自盡尤事樂陵侯史高丞相丙吉病中二千石上謁問疾遣家丞出謝謝已皆去萬年獨留昏夜廼歸及吉病甚上自臨問以大臣行能吉薦于定國杜延年及萬年萬年竟代定國為御史大夫八歲病卒子咸字子康年十八以萬年任為郎有異材抗直數言事刺譏近臣書數十上遷為左曹萬年嘗病命咸教戒於牀下語至夜半咸睡頭觸屏風萬年大怒欲杖之曰乃公教戒汝汝反睡不聼吾言何也咸叩頭謝曰具曉所言大要教咸讇也萬年廼不復言萬年死後元帝擢咸為御史中丞總領州郡奏事課第諸刺史内執法殿中公卿以下皆敬憚之是時中書令石顯用事顓權咸頗言顯短顯等恨之時槐里令朱雲殘酷殺不辜有司舉奏未下咸素善雲雲從刺候教令上書自訟於是石顯微伺知之白奏咸漏泄省中語下獄掠治減死髠為城旦因廢成帝初即位大將軍王鳳以咸前指言石顯有忠直節奏請咸補長史遷兾州刺史奉使稱意徵為諫大夫復出為楚内史北海東郡太守坐為京兆尹王章所薦章誅咸免官起家復為南陽太守所居以殺伐立威豪猾吏及大姓犯法輙論輸府以律程作司空為地臼木杵舂不中程或私解脱鉗釱衣服不如法輙加罪笞督作劇不勝痛自絞死者歲數百千人乆者蠱出腐爛家不得收其治放嚴延年其廉不如所居調發屬縣所出食物以自奉養奢侈玉食然操持掾史郡中長吏皆令閉門自歛不得踰法公移勅書曰即各欲求索自快是一郡百太守也何得然哉下吏畏之豪彊執服令行禁止然亦以此見廢咸三公子少顯名於朝廷而薛宣朱博翟方進孔光等仕宦絶在咸後皆以廉儉先至公卿而咸滯於郡守時車騎將軍王音輔政信用陳湯咸數賂遺湯予書曰即蒙子公力得入帝城死不恨後竟徵入為少府少府多寶物屬官咸皆鉤校發其姦臧没入辜𣙜財物官屬及諸中宫黄門鉤盾掖庭官吏舉奏按論畏咸皆失氣為少府三歲與翟方進有隙方進為丞相奏咸前為郡守所在殘酷毒螫加於吏民主守盜受所監而官媚邪臣陳湯以求薦舉茍得無恥不宜處位咸坐免頃之紅陽侯立舉咸方正為光禄大夫給事中方進復奏免之後數年立有罪就國方進奏歸咸故郡以憂死鄭𢎞字穉卿泰山剛人也兄昌字次卿亦好學皆明經通法律政事次卿為太原涿郡太守𢎞為南陽太守皆著治迹條教法度為後所述次卿用刑罰深不如𢎞平遷淮陽相以高第入為右扶風京師稱之代韋𤣥成為御史大夫六歲坐與京房論議免語在房傳贊曰所謂鹽鐵議者起始元中徵文學賢良問以治亂皆對願罷郡國鹽鐵酒𣙜均輸務本抑末毋與天下爭利然後教化可興御史大夫𢎞羊以為此廼所以安邊竟制四夷國家大業不可廢也當時相詰難頗有其議文至宣帝時汝南桓寛次公治公羊春秋舉為郎至廬江太守丞博通善屬文推衍鹽鐵之議増廣條目極其論難著數萬言亦欲以究治亂成一家之法焉其辭曰觀公卿賢良文學之議異乎吾所聞聞汝南朱生言當此之時英俊並進賢良茂陵唐生文學魯國萬生之徒六十有餘人咸聚闕庭舒六蓺之風陳治平之原知者贊其慮仁者明其施勇者見其斷辯者騁其辭齗齗焉行行焉雖未詳備斯可略觀矣中山劉子推言王道撟當世反諸正彬彬然𢎞博君子也九江祝生奮史魚之節發憤懣譏公卿介然直而不撓可謂不畏彊圉矣桑大夫據當世合時變上權利之略雖非正法鉅儒宿學不能自解博物通逹之士也然攝公卿之柄不師古始放於末利處非其位行非其道果隕其性以及厥宗車丞相履伊吕之列當軸處中括囊不言容身而去彼哉彼哉若夫丞相御史兩府之士不能正議以輔宰相成同類長同行阿意茍合以説其上斗筲之徒何足選也前漢書卷六十六考證劉屈氂傳封左丞相為澎侯注晉灼曰東海縣○按地理志東海郡無澎縣侍郎莽通○莽通武紀作馬通本姓馬也後漢明德皇后惡其先人有反者易其姓為莽見孟康注楊惲傳廷尉當惲大逆無道○顧炎武曰以書中有君父送終語陳萬年傳方進奏歸咸故郡○胡三省曰後書陳寵傳寵之曾祖陳咸不仕莽世雖亦居沛各是一人鄭𢎞傳坐與京房論議免○按公卿表𢎞以永光二年為御史大夫五年有罪自殺據京房傳但言房見道幽厲事出為𢎞言之𢎞坐免為庶人與此傳合表云自殺誤也前漢書卷六十六考證"}
{"id": "KR2a0007_067", "series": "KR2a0007", "text": "唐正議大夫行祕書少監琅邪縣開國子顔師古注楊王孫者孝武時人也學黄老之術家業千金厚自奉養生亡所不致及病且終先令其子曰吾欲臝𦵏以反吾真必亡易吾意死則為布囊盛尸入地七尺既下從足引脫其嚢以身親土其子欲黙而不從重廢父命欲從之心又不忍廼往見王孫友人祁侯祁侯與王孫書曰王孫苦疾僕廹從上祠雍未得詣前願存精神省思慮進近醫藥厚自持竊聞王孫先令臝𦵏令死者亡知則已若其有知是戮尸地下將臝見先人竊為王孫不取也且孝經曰為之棺槨衣衾是亦聖人之遺制何必區區獨守所聞願王孫察焉王孫報曰盖聞古之聖王縁人情不忍其親故為制禮今則越之吾是以臝𦵏将以矯世也夫厚𦵏誠亡益於死者而俗人競以相髙靡財單幣腐之地下或廼今日入而明日發此真與暴骸於中野何異且夫死者終生之化而物之歸者也歸者得至化者得變是物各反其真也反真㝠㝠亡形亡聲廼合道情夫飾外以華衆厚𦵏以鬲真使歸者不得至化者不得變是使物各失其所也且吾聞之精神者天之有也形骸者地之有也精神離形各歸其真故謂之鬼鬼之為言歸也其尸塊然獨處豈有知哉裹以幣帛鬲以棺槨支體絡束口含玉石欲化不得鬱為枯腊千載之後棺槨朽腐廼得歸土就其真宅繇是言之焉用久客昔帝堯之𦵏也窾木為匵葛藟為緘其穿下不亂泉上不泄殠故聖王生易尚死易葬也不加功於亡用不損財於亡謂今費財厚𦵏留歸鬲至死者不知生者不得是謂重惑於戲吾不為也祁侯曰善遂臝葬胡建字子孟河東人也孝武天漢中守軍正丞貧亡車馬常步與走卒起居所以尉薦走卒甚得其心時監軍御史為姦穿北軍壘垣以為賈區建欲誅之廼約其走卒曰我欲與公有所誅吾言取之則取斬之則斬於是當選士馬日監御史與䕶軍諸校列坐堂皇上建從走卒趨至堂皇下拜謁因上堂皇走卒皆上建指監御史曰取彼走卒前曳下堂皇建曰斬之遂斬御史䕶軍諸校皆愕驚不知所以建亦已有成奏在其懐中遂上奏曰臣聞軍法立武以威衆誅惡以禁邪今監御史公穿軍垣以求賈利私買賣以與士市不立剛毅之心勇猛之節亡以帥先士大夫尤失理不公用文吏議不至重法黄帝李法曰壁壘已定穿窬不繇路是謂姦人姦人者殺臣謹案軍法曰正亡屬將軍將軍有罪已聞二千石以下行法焉丞於用法疑執事不諉上臣謹以斬昧死以聞制曰司馬法曰國容不入軍軍容不入國何文吏也三王或誓於軍中欲民先成其慮也或誓於軍門之外欲民先意以待事也或將交刃而誓致民志也建又何疑焉建繇是顯名後為渭城令治甚有聲值昭帝幼皇后父上官將軍安與帝姊盖主私夫丁外人相善外人驕恣怨故京兆尹樊福使客射殺之客臧公主廬吏不敢捕渭城令建將吏卒圍捕盖主聞之與外人上官将軍多從奴客往犇射追吏吏散走主使僕射劾渭城令游徼傷主家奴建報亡它坐盖主怒使人上書告建侵辱長公主射甲舍門知吏賊傷奴辟報故不窮審大將軍霍光寢其奏後光病上官氏代聽事下吏捕建建自殺吏民稱寃至今渭城立其祠朱雲字游魯人也徙平陵少時通輕侠借客報仇長八尺餘容貌甚壯以勇力聞年四十廼變節從博士白子友受易又事前將軍蕭望之受論語皆能傳其業好倜儻大節當世以是髙之元帝時琅邪貢禹為御史大夫而華隂守丞嘉上封事言治道在於得賢御史之官宰相之副九卿之右不可不選平陵朱雲兼資文武忠正有智畧可使以六百石秩試守御史大夫以盡其能上廼下其事問公卿太子少傅匡衡對以為大臣者國家之股肱萬姓所瞻仰眀王所慎擇也傳曰下輕其上爵賤人圖柄臣則國家搖動而民不静矣今嘉從守丞而圖大臣之位欲以匹夫徒步之人而超九卿之右非所以重國家而尊社稷也自堯之用舜文王於太公猶試然後爵之又况朱雲者乎雲素好勇數犯法亡命受易頗有師道其行義未有以異今御史大夫禹絜白廉正經術通眀有伯夷史魚之風海内莫不聞知而嘉猥稱雲欲令為御史大夫妄相稱舉疑有姦心漸不可長宜下有司案騐以眀好惡嘉竟坐之是時少府五鹿充宗貴幸為梁丘易自宣帝時善梁丘氏説元帝好之欲考其異同令充宗與諸易家論充宗乗貴辯口諸儒莫能與抗皆稱疾不敢㑹有薦雲者召入攝齊登堂抗首而請音動左右既論難連拄五鹿君故諸儒為之語曰五鹿嶽嶽朱雲折其角繇是為博士遷杜陵令坐故縱亡命㑹赦舉方正為槐里令時中書令石顯用事與充宗為黨百僚畏之唯御史中丞陳咸年少抗節不附顯等而與雲相結雲數上書言丞相韋𤣥成容身保位亡能往来而咸數毁石顯久之有司考雲疑風吏殺人羣臣朝見上問丞相以雲治行丞相𤣥成言雲暴虐亡状時陳咸在前聞之以語雲雲上書自訟咸為定奏草求下御史中丞事下丞相丞相部吏考立其殺人罪雲亡入長安復與咸計議丞相具發其事奏咸宿衛執法之臣幸得進見漏泄所聞以私語雲為定奏草欲令自下治後知雲亡命罪人而與交通雲以故不得上於是下咸雲獄減死為城旦咸雲遂廢錮終元帝之世至成帝時丞相故安昌侯張禹以帝師位特進甚尊重雲上書求見公卿在前雲曰今朝廷大臣上不能匡主下亡以益民皆尸位素餐孔子所謂鄙夫不可與事君苟患失之亡所不至者也臣願賜尚方斬馬劍斷佞臣一人以厲其餘上問誰也對曰安昌侯張禹上大怒曰小臣居下訕上廷辱師傅罪死不赦御史將雲下雲攀殿檻檻折雲呼曰臣得下從龍逄比干遊於地下足矣未知聖朝何如耳御史遂將雲去於是左將軍辛慶忌免冠解印綬叩頭殿下曰此臣素著狂直於世使其言是不可誅其言非固當容之臣敢以死爭慶忌叩頭流血上意解然後得已及後當治殿檻上曰勿易因而輯之以旌直臣雲自是之後不復仕常居鄠田時乘牛車從諸生所過皆敬事焉薛宣為丞相雲往見之宣備賓主禮因留雲宿從容謂雲曰在田野亡事且留我東閤可以觀四方奇士雲曰小生廼欲相吏邪宣不敢復言其教授擇諸生然後為弟子九江嚴望及望兄子元字仲能傳雲學皆為博士望至泰山太守雲年七十餘終於家病不呼醫飲藥遺言以身服斂棺周於身土周於槨為丈五墳𦵏平陵東郭外梅福字子真九江夀春人也少學長安明尚書榖梁春秋為郡文學補南昌尉後去官歸夀春數因縣道上言變事求假軺傳詣行在所條對急政輙報罷是時成帝委任大將軍王鳯鳯專埶擅朝而京兆尹王章素忠直譏刺鳯為鳯所誅王氏浸盛災異數見羣下莫敢正言福復上書曰臣聞箕子佯狂於殷而為周陳洪範叔孫通遁秦歸漢制作儀品夫叔孫先非不忠也箕子非疏其家而畔親也不可為言也昔髙祖納善若不及從諫若轉圜聽言不求其能舉功不考其素陳平起於亡命而為謀主韓信拔於行陳而建上將故天下之士雲合歸漢爭進奇異知者竭其策愚者盡其慮勇士極其節怯夫勉其死合天下之知并天下之威是以舉秦如鴻毛取楚若拾遺此髙祖所以亡敵於天下也孝文皇帝起於代谷非有周召之師伊吕之佐也循髙祖之法加以恭儉當此之時天下㡬平繇是言之循髙祖之法則治不循則亂何者秦為亡道削仲尼之迹滅周公之軌壊井田除五等禮廢樂崩王道不通故欲行王道者莫能致其功也孝武皇帝好忠諌說至言出爵不待廉茂慶賜不湏顯功是以天下布衣各厲志竭精以赴闕廷自衒鬻者不可勝數漢家得賢於此為盛使孝武皇帝聽用其計升平可致於是積尸暴骨快心胡越故淮南王安縁間而起所以計慮不成而謀議泄者以衆賢聚於本朝故其大臣埶陵不敢和從也方今布衣廼窺國家之隙見間而起者蜀郡是也及山陽亡徒蘇令之羣蹈藉名都大郡求黨與索随和而亡逃匿之意此皆輕量大臣亡所畏忌國家之權輕故匹夫欲與上爭衡也士者國之重器得士則重失士則輕詩云濟濟多士文王以寜廟堂之議非草茅所當言也臣誠恐身塗野草尸并卒伍故數上書求見輙報罷臣聞齊桓之時有以九九見者桓公不逆欲以致大也今臣所言非特九九也陛下距臣者三矣此天下士所以不至也昔秦武王好力任鄙叩闗自鬻繆公行伯繇余歸徳今欲致天下之士民有上書求見者輙使詣尚書問其所言言可采取者秩以升斗之禄賜以一束之帛若此則天下之士發憤懣吐忠言嘉謀日聞於上天下條貫國家表裏爛然可睹矣夫以四海之廣士民之數能言之類至衆多也然其儁傑指世陳政言成文章質之先聖而不繆施之當世合時務若此者亦亡㡬人故爵禄束帛者天下之底石髙祖所以厲世摩鈍也孔子曰工欲善其事必先利其器至秦則不然張誹謗之罔以為漢敺除倒持泰阿授楚其柄故誠能勿失其柄天下雖有不順莫敢觸其鋒此孝武皇帝所以辟地建功為漢世宗也今不循伯者之道廼欲以三代選舉之法取當時之士猶察伯樂之圖求騏驥於市而不可得亦已明矣故髙祖棄陳平之過而獲其謀晋文召天王齊桓用其讎亡益於時不顧逆順此所謂伯道者也一色成體謂之純白黒雜合謂之駮欲以承平之法治暴秦之緒猶以鄉飲酒之禮理軍市也今陛下既不納天下之言又加戮焉夫䳒鵲遭害則仁鳥増逝愚者䝉戮則知士深退間者愚民上疏多觸不急之法或下廷尉而死者衆自陽朔以来天下以言為諱朝廷尤甚羣臣皆承順上指莫有執正何以明其然也取民所上書陛下之所善試下之廷尉廷尉必曰非所宜言大不敬以此卜之一矣故京兆尹王章資質忠直敢面引廷爭孝元皇帝擢之以厲具臣而矯曲朝及至陛下戮及妻子且惡惡止其身王章非有反畔之辜而殃及家折直士之節結諌臣之舌羣臣皆知其非然不敢爭天下以言為戒最國家之大患也願陛下循髙祖之軌杜亡秦之路數御十月之歌留意亡逸之戒除不急之法下亡諱之詔博覽兼聽謀及疏賤令深者不隠逺者不塞所謂辟四門明四目也且不急之法誹謗之微者也往者不可及来者猶可追方今君命犯而主威奪外戚之權日以益隆陛下不見其形願察其景建始以来日食地震以率言之三倍春秋水灾亡與比數隂盛陽微金鐵為飛此何景也漢興以来社稷三危吕霍上官皆母后之家也親親之道全之為右當與之賢師良傅教以忠孝之道今廼尊寵其位授以魁柄使之驕逆至於夷㓕此失親親之大者也自霍光之賢不能為子孫慮故權臣易世則危書曰毋若火始庸庸埶陵於君權隆於主然後防之亦亡及已上遂不納成帝久亡繼嗣福以為宜建三統封孔子之世以為殷後復上書曰臣聞不在其位不謀其政政者職也位卑而言髙者罪也越職觸罪危言世患雖伏質横分臣之願也守職不言沒齒身全死之日尸未腐而名滅雖有景公之位伏歴千駟臣不貪也故願壹登文石之陛渉赤墀之塗當戸牖之法坐盡平生之愚慮亡益於時有遺於世此臣寢所以不安食所以忘味也願陛下深省臣言臣聞存人所以自立也壅人所以自塞也善惡之報各如其事昔者秦㓕二周夷六國隠士不顯佚民不舉絶三統㓕天道是以身危子殺厥孫不嗣所謂壅人以自塞者也故武王克殷未下車存五帝之後封殷於宋紹夏於杞眀著三統示不獨有也是以姬姓半天下遷廟之主流出於戸所謂存人以自立者也今成湯不祀殷人亡後陛下繼嗣久微殆為此也春秋經曰宋殺其大夫榖梁傳曰其不稱名姓以其在祖位尊之也此言孔子故殷後也雖不正統封其子孫以為殷後禮亦宜之何者諸侯奪宗聖庶奪適傳曰賢者子孫宜有土而况聖人又殷之後哉昔成王以諸侯禮𦵏周公而皇天動威雷風著災今仲尼之廟不出闕里孔氏子孫不免編户以聖人而歆匹夫之祀非皇天之意也今陛下誠能據仲尼之素功以封其子孫則國家必獲其福又陛下之名與天亡極何者追聖人素功封其子孫未有法也後聖必以為則不滅之名可不勉哉福孤逺又譏切王氏故終不見納初武帝時始封周後姬嘉為周子南君至元帝時尊周子南君為周承休侯位次諸侯王使諸大夫博士求殷後分散為十餘姓郡國往往得其大家推求子孫絶不能紀時匡衡議以為王者存二王後所以尊其先王而通三統也其犯誅絶之罪者絶而更封他親為始封君上承其王者之始祖春秋之義諸侯不能守其社稷者絶今宋國已不守其統而失國矣則宜更立殷後為始封君而上承湯統非當繼宋之絶侯也宜明得殷後而已今之故宋推求其嫡久逺不可得雖得其嫡嫡之先已絶不當得立禮記孔子曰丘殷人也先師所共傳宜以孔子世為湯後上以其語不經遂見寝至成帝時梅福復言宜封孔子後以奉湯祀綏和元年立二王後推迹古文以左氏榖梁世本禮記相明遂下詔封孔子世為殷紹嘉公語在成紀是時福居家常以讀書養性為事至元始中王莽顓政福一朝棄妻子去九江至今傳以為仙其後人有見福於㑹稽者變名姓為吴市門卒云云敞字幼孺平陵人也師事同縣吳章章治尚書經為博士平帝以中山王即帝位年幼莽秉政自號安漢公以平帝為成帝後不得顧私親帝母及外家衛氏皆留中山不得至京師莽長子宇非莽鬲絶衛氏恐帝長大後見怨宇與吳章謀夜以血塗莽第門若鬼神之戒兾以懼莽章欲因對其咎事發覺莽殺宇誅㓕衛氏謀所聫及死者百餘人章坐要斬磔尸東市門初章為當世名儒教授尤盛弟子千餘人莽以為惡人黨皆當禁錮不得仕宦門人盡更名他師敞時為大司徒掾自劾吳章弟子收抱章尸歸棺斂𦵏之京師稱焉車騎將軍王舜髙其志節比之欒布表奏以為掾薦為中郎諌大夫莽簒位王舜為太師復薦敞可輔職以病免唐林言敞可典郡擢為魯郡大尹更始時安車徵敞為御史大夫復病免去卒於家贊曰昔仲尼稱不得中行則思狂狷觀楊王孫之志賢於秦始皇逺矣世稱朱雲多過其實故曰盖有不知而作之者我亡是也胡建臨敵敢斷武昭於外斬伐姦隙軍旅不隊梅福之辭合於大雅雖無老成尚有典刑殷監不逺夏后所聞遂從所好全性市門云敞之義著於吳章為仁由已再入大府清則濯纓何逺之有前漢書卷六十七考證胡建傳守軍正丞注師古曰南北軍各有正正又置丞○按後文御史穿北軍壘垣則建守北軍正丞也渭城令建將吏卒圍捕○按渭城屬右扶風在長安稍西即秦故都咸陽也此時盖主第在渭城故建圍之以索賊耳朱雲傳從博士白子友受易○按儒林傳東海孟喜授同郡白光少子為博士由是有白氏學然則白子友當即白光但彼云字少子此云子友字不同耳梅福傳昔成王以諸侯禮葬周公云云注師古曰尚書大傳云云○按大傳伏生所著其説王啟金縢在周公既葬之後史記魯世家即用其說與孔安國古文金縢之説不同云敞傳師事同縣吳章章治尚書經為博士○儒林傳吳章字偉君受尚書於許商贊殷監不逺夏后所聞注師古曰謂梅福請封孔子後云云○顧炎武曰贊謂福引吕霍上官之事以規切王氏師古謂封孔子後非也前漢書卷六十七考證"}
{"id": "KR2a0007_068", "series": "KR2a0007", "text": "唐正議大夫行秘書少監琅邪縣開國子顔師古注霍光字子孟票騎將軍去病弟也父中孺河東平陽人也以縣吏給事平陽侯家與侍者衞少兒私通而生去病中孺吏畢歸家娶婦生光因絶不相聞久之少兒女弟子夫得幸於武帝立為皇后去病以皇后姊子貴幸旣壯大廼自知父為霍中孺未及求問㑹為票騎將軍擊匈奴道出河東河東太守郊迎負弩矢先驅至平陽傳舎遣吏迎霍中孺中孺趨入拜謁將軍迎拜因跪曰去病不早自知為大人遺體也中孺扶服叩頭曰老臣得託命將軍此天力也去病大為中孺買田宅奴婢而去還復過焉廼將光西至長安時年十餘嵗任光為郎稍遷諸曹侍中去病死後光為奉車都尉光祿大夫出則奉車入侍左右出入禁闥二十餘年小心謹慎未嘗有過甚見親信征和二年衞太子為江充所敗而燕王旦廣陵王胥皆多過失是時上年老寵姬鉤弋趙倢伃有男上心欲以為嗣命大臣輔之察羣臣唯光任大重可屬社稷上廼使黃門畫者畫周公負成王朝諸侯以賜光後元二年春上游五柞宮病篤光涕泣問曰如有不諱誰當嗣者上曰君未諭前畫意耶立少子君行周公之事光頓首譲曰臣不如金日磾日磾亦曰臣外國人不如光上以光為大司馬大將軍日磾為車騎將軍及太僕上官桀為左將軍捜粟都尉桑𢎞羊為御史大夫皆拜卧内牀下受遺詔輔少主明日武帝崩太子襲尊號是為孝昭皇帝帝年八嵗政事壹决於光先是後元年侍中僕射莽何羅與弟重合侯通謀為逆時光與金日磾上官桀等共誅之功未錄武帝病封璽書曰帝崩發書以從事遺詔封金日磾為秺侯上官桀為安陽侯光為博陸侯皆以前捕反者功封時衞尉王莽子男忽侍中揚語曰帝病忽常在左右安得遺詔封三子事羣兒自相貴耳光聞之切譲王莽莽酖殺忽光為人沈静詳審長財七尺三寸白晢疏眉目美須䫇毎出入下殿門止進有常處郎僕射竊識視之不失尺寸其資性端正如此初輔幼主政自己出天下想聞其風采殿中嘗有怪一夜羣臣相驚光召尚符璽郎郎不肯授光光欲奪之郎按劒曰臣頭可得璽不可得也光甚誼之明日詔增此郎秩二等衆庶莫不多光光與左將軍桀結㛰相親光長女為桀子安妻有女年與帝相配桀因帝姊鄂邑蓋主内安女後宮為倢伃數月立為皇后父安為票騎將軍封桑樂侯光時休沐出桀輒入代光決事桀父子旣尊盛而徳長公主公主内行不修近幸河間丁外人桀安欲為外人求封幸依國家故事以列侯尚公主者光不許又為外人求光祿大夫欲令得召見又不許長主大以是怨光而桀安數為外人求官爵弗能得亦慙自先帝時桀已為九卿位在光右及父子並為將軍有椒房中宮之重皇后親安女光廼其外祖而顧專制朝事繇是與光争權燕王旦自以昭帝兄常懐怨望及御史大夫桑𢎞羊建造酒𣙜鹽鐵為國興利伐其功欲為子弟得官亦怨恨光於是蓋主上官桀安及𢎞羊皆與燕王旦通謀詐令人為燕王上書言光出都肄郎羽林道上稱䟆太官先置又引蘇武前使匈奴拘留二十年不降還廼為典屬國而大將軍長史敞亡功為捜粟都尉又擅調益莫府校尉光専權自恣疑有非常臣旦願歸符璽入宿衞察姦臣變候司光出沐日奏之桀欲從中下其事桑𢎞羊當與諸大臣共執退光書奏帝不肯下眀旦光聞之止畫室中不入上問大將軍安在左將軍桀對曰以燕王告其罪故不敢入有詔召大將軍光入免冠頓首謝上曰將軍冠朕知是書詐也將軍亡罪光曰陛下何以知之上曰將軍之廣明都郎屬耳調校尉以來未能十日燕王何以得知之且將軍為非不須校尉是時帝年十四尚書左右皆驚而上書者果亡捕之甚急桀等懼白上小事不足遂上不聽後桀黨與有譛光者上輒怒曰大將軍忠臣先帝所屬以輔朕身敢有毁者坐之自是桀等不敢復言廼謀令長公主置酒請光伏兵格殺之因廢帝迎立燕王為天子事發覺光盡誅桀安𢎞羊外人宗族燕王蓋主皆自殺光威震海内昭帝既冠遂委任光訖十三年百姓充實四夷賓服元平元年昭帝崩亡嗣武帝六男獨有廣陵王胥在羣臣議所立咸持廣陵王王本以行失道先帝所不用光内不自安郎有上書言周太王廢太伯立王季文王舎伯邑考立武王唯在所宜雖廢長立少可也廣陵王不可以承宗廟言合光意光以其書視丞相敞等擢郎為九江太守即日承皇太后詔遣行大鴻臚事少府樂成宗正徳光祿大夫吉中郎將利漢迎昌邑王賀賀者武帝孫昌邑哀王子也旣至卽位行滛亂光憂懣獨以問所親故吏大司農田延年延年曰將軍為國柱石審此人不可何不建白太后更選賢而立之光曰今欲如是於古嘗有此不延年曰伊尹相殷廢太甲以安宗廟後世稱其忠將軍若能行此亦漢之伊尹也光廼引延年給事中隂與車騎將軍張安世圖計遂召丞相御史將軍列侯中二千石大夫博士㑹議未央宮光曰昌邑王行昏亂恐危社稷如何羣臣皆驚鄂失色莫敢發言但唯唯而已田延年前離席按劔曰先帝屬將軍以幼孤寄將軍以天下以將軍忠賢能安劉氏也今羣下鼎沸社稷將傾且漢之傳諡常為孝者以長有天下令宗廟血食也如令漢家絶祀將軍雖死何面目見先帝於地下乎今日之議不得旋踵羣臣後應者臣請劔斬之光謝曰九卿責光是也天下匈匈不安光當受難於是議者皆叩頭曰萬姓之命在於將軍唯大將軍令光即與羣臣俱見白太后具陳昌邑王不可以承宗廟狀皇太后廼車駕幸未央承明殿詔諸禁門毋内昌邑羣臣王入朝太后還乗輦欲歸温室中黄門宦者各持門扇王入門閉昌邑羣臣不得入王曰何為大將軍跪曰有皇太后詔毋内昌邑羣臣王曰徐之何廼驚人如是光使盡驅出昌邑羣臣置金馬門外車騎將軍安世將羽林騎收縛二百餘人皆送廷尉詔獄令故昭帝侍中中臣侍守王光勑左右謹宿衞卒有物故自裁令我負天下有殺主名王尚未自知當廢謂左右我故羣臣從官安得罪而大將軍盡繫之乎頃之有太后詔召王王聞召意恐廼曰我安得罪而召我哉太后被珠襦盛服坐武帳中侍御數百人皆持兵期門武士陛㦸陳列殿下羣臣以次上殿召昌邑王伏前聽詔光與羣臣連名奏王尚書令讀奏曰丞相臣敞大司馬大將軍臣光車騎將軍臣安世度遼將軍臣明友前將軍臣增後將軍臣充國御史大夫臣誼宜春侯臣譚當塗侯臣聖隨桃侯臣昌樂杜侯臣屠耆堂太僕臣延年太常臣昌大司農臣延年宗正臣徳少府臣樂成廷尉臣光執金吾臣延夀大鴻臚臣賢左馮翊臣廣明右扶風臣徳長信少府臣嘉典屬國臣武京輔都尉臣廣漢司𨽻校尉臣辟兵諸吏文學光祿大夫臣遷臣畸臣吉臣賜臣管臣勝臣梁臣長幸臣夏侯勝大中大夫臣徳臣卬昧死言皇太后陛下臣敞等頓首死罪天子所以永保宗廟總壹海内者以慈孝禮誼賞罰為本孝昭皇帝早棄天下亡嗣臣敞等議禮曰為人後者為之子也昌邑王宜嗣後遣宗正大鴻臚光祿大夫奉節使徵昌邑王典喪服斬縗亡悲哀之心廢禮誼居道上不素食使從官畧女子載衣車内所居傳舎始至謁見立為皇太子常私買雞豚以食受皇帝信璽行璽大行前就次發璽不封從官更持節引内昌邑從官騶宰官奴二百餘人常與居禁闥内敖戲自之符璽取節十六朝暮臨令從官更持節從為書曰皇帝問侍中君卿使中御府令高昌奉黄金千斤賜君卿取十妻大行在前殿發樂府樂噐引内昌邑樂人撃鼓歌吹作俳倡㑹下還上前殿撃鐘磬召内泰壹宗廟樂人輦道牟首鼓吹歌舞悉奏衆樂發長安厨三太牢具祠閣室中祀已與從官飲㗖駕法駕皮軒鸞旗驅馳北宮桂宮弄彘鬬虎召皇太后御小馬車使官奴騎乗遊戲掖庭中與孝昭皇帝宮人蒙等淫亂詔掖庭令敢泄言要斬太后曰止為人臣子當悖亂如是邪王離席伏尚書令復讀曰取諸侯王列侯二千石綬及墨綬黄綬以幷佩昌邑郎官者免奴變易節上黃旄以赤發御府金錢刀劒玉器采繒賞賜所與遊戲者與從官官奴夜飲湛沔於酒詔太官上乗輿食如故食監奏未釋服未可御故食復詔太官趣具無闗食監太官不敢具即使從官出買雞豚詔殿門内以為常獨夜設九賔温室延見姊夫昌邑闗内侯祖宗廟祠未舉為璽書使使者持節以三太牢祠昌邑哀王園廟稱嗣子皇帝受璽以來二十七日使者旁午持節詔諸官署徵發凡千一百二十七事文學光祿大夫夏侯勝等及侍中傅嘉數進諫以過失使人簿責勝縛嘉繫獄荒淫迷惑失帝王禮誼亂漢制度臣敞等數進諫不變更日以益甚恐危社稷天下不安臣敞等謹與博士臣覇臣雋舎臣徳臣虞舍臣射臣倉議皆曰高皇帝建功業為漢太祖孝文皇帝慈仁莭儉為太宗今陛下嗣孝昭皇帝後行淫辟不軌詩云藉曰未知亦既抱子五辟之屬莫大不孝周襄王不能事母春秋曰天王出居于鄭繇不孝出之絶之於天下也宗廟重於君陛下未見命高廟不可以承天序奉祖宗廟子萬姓當廢臣請有司御史大夫臣誼宗正臣徳太常臣昌與太祝以一太牢具告祠髙廟臣敞等昧死以聞皇太后詔曰可光令王起拜受詔王曰聞天子有争臣七人雖亡道不失天下光曰皇太后詔廢安得天子廼即持其手觧脫其璽組奉上太后扶王下殿出金馬門羣臣随送王西面拜曰愚戇不任漢事起就乗輿副車大將軍光送至昌邑邸光謝曰王行自絶於天臣等駑怯不能殺身報徳臣寧負王不敢負社稷願王自愛臣長不復見左右光涕泣而去羣臣奏言古者廢放之人屏於逺方不及以政請徙王賀漢中房陵縣太后詔歸賀昌邑賜湯沐邑二千戸昌邑羣臣坐亡輔導之誼䧟王於惡光悉誅殺二百餘人出死號呼市中曰當斷不斷反受其亂光坐庭中會丞相以下議定所立廣陵王已前不用及燕刺王反誅其子不在議中近親唯有衛太子孫號皇曾孫在民間咸稱述焉光遂復與丞相敞等上奏曰禮曰人道親親故尊祖尊祖故敬宗大宗亡嗣擇支子孫賢者為嗣孝武皇帝曾孫病已武帝時有詔掖庭養視至今年十八師受詩論語孝經躬行節儉慈仁愛人可以嗣孝昭皇帝後奉承祖宗廟子萬姓臣昧死以聞皇太后詔曰可光遣宗正劉徳至曾孫家尚冠里洗沐賜御衣太僕以軨獵車迎曾孫就齋宗正府入未央宮見皇太后封為陽武侯已而光奉上皇帝璽綬謁于髙廟是為孝宣皇帝眀年下詔曰夫褒有徳賞元功古今通誼也大司馬大將軍光宿衞忠正宣徳明恩守莭秉誼以安宗廟其以河北東武陽益封光萬七千戸與故所食凡二萬戸賞賜前後黃金七千斤錢六千萬雜繒三萬疋奴婢百七十人馬二千疋甲第一區自昭帝時光子禹及兄孫雲皆中郎將雲弟山奉車都尉侍中領胡越兵光兩女壻為東西宮衞尉昆弟諸壻外孫皆奉朝請為諸曹大夫騎都尉給事中黨親連體根據於朝廷光自後元秉持萬機及上即位廼歸政上謙譲不受諸事皆先闗白光然後奏御天子光毎朝見上虛已歛容禮下之已甚光秉政前後二十年地節二年春病篤車駕自臨問光病上為之涕泣光上書謝恩曰願分國邑三千戸以封兄孫奉車都尉山為列侯奉兄票騎將軍去病祀事下丞相御史即日拜光子禹為右將軍光薨上及皇太后親臨光喪太中大夫任宣與侍御史五人持節䕶喪事中二千石治莫府冡上賜金錢繒絮繡被百領衣五十箧璧珠璣玉衣梓宮便房黃腸題湊各一具樅木外臧椁十五具東園溫眀皆如乗輿制度載光尸柩以輼輬車黃屋左纛發材官輕車北軍五校士軍陳至茂陵以送其葬諡曰宣成侯發三河卒穿復土起冡祠堂置園邑三百家長丞奉守如舊法旣葬封山為樂平侯以奉車都尉領尚書事天子思光功徳下詔曰故大司馬大將軍博陸侯宿衞孝武皇帝三十餘年輔孝昭皇帝十有餘年遭大難躬秉誼率三公九卿大夫定萬世冊以安社稷天下蒸庶咸以康寕功徳茂盛朕甚嘉之復其後世疇其爵邑世世無有所與功如蕭相國眀年夏封太子外祖父許廣漢為平恩侯復下詔曰宣成侯光宿衞忠正勤勞國家善善及後世其封光兄孫中郎將雲為冠陽侯禹既嗣為博陸侯太夫人顯改光時所自造塋制而侈大之起三出闕築神道北臨昭靈南出承恩盛飾祠室輦閣通屬永巷而幽良人婢妾守之廣治第室作乗輿輦加畫繡絪馮黃金塗韋絮薦輪侍婢以五采絲輓顯游戲第中初光愛幸監奴馮子都常與計事及顯寡居與子都亂而禹山亦並繕治第宅走馬馳逐平樂館雲當朝請數稱病私出多從賔客張圍獵黃山苑中使蒼頭奴上朝謁莫敢譴者而顯及諸女晝夜出入長信宮殿中亡期度宣帝自在民間聞知霍氏尊盛日久内不能善光薨上始躬親朝政御史大夫魏相給事中顯謂禹雲山女曹不務奉大將軍餘業今大夫給事中他人壹間女能復自救邪後兩家奴爭道霍氏奴入御史府欲躢大夫門御史爲叩頭謝廼去人以謂霍氏顯等始知憂㑹魏大夫為丞相數燕見言事平恩侯與侍中金安上等徑出入省中時霍山自若領尚書上令吏民得奏封事不闗尚書羣臣進見獨徃來於是霍氏甚惡之宣帝始立微時許妃為皇后顯愛小女成君欲貴之私使乳醫淳于衍行毒藥殺許后因勸光内成君代立為后語在外戚傳始許后暴崩吏捕諸醫劾衍侍疾亡狀不道下獄吏簿問急顯恐事敗即具以實語光光大驚欲自發舉不忍猶與㑹奏上因署衍勿論光薨後語稍泄於是上始聞之而未察廼徙光女壻度遼將軍未央衞尉平陵侯范眀友為光祿勲次壻諸吏中郎將羽林監任勝出為安定太守數月復出光姊壻給事中光祿大夫張朔為蜀郡太守羣孫壻中郎將王漢為武威太守頃之復徙光長女壻長樂衞尉鄧廣漢為少府更以禹為大司馬冠小冠亡印綬罷其右將軍屯兵官屬特使禹官名與光俱大司馬者又收范眀友度遼將軍印綬但為光祿勲及光中女壻趙平為散騎騎都尉光祿大夫將屯兵又收平騎都尉印綬諸領胡越騎羽林及兩宮衞將屯兵悉易以所親信許史子弟代之禹為大司馬稱病禹故長史任宣候問禹曰我何病縣官非我家將軍不得至是今將軍墳墓未乾盡外我家反任許史奪我印綬令人不省死宣見禹恨望深廼謂曰大將軍時何可復行持國權柄殺生在手中廷尉李种王平左馮翊賈勝胡及車丞相女壻少府徐仁皆坐逆將軍意下獄死使樂成小家子得幸將軍至九卿封侯百官以下但事馮子都王子方等視丞相亡如也各自有時今許史自天子骨肉貴正宜耳大司馬欲用是怨恨愚以為不可禹黙然數日起視事顯及禹山雲自見日侵削數相對啼泣自怨山曰今丞相用事縣官信之盡變易大將軍時法令以公田賦與貧民發揚大將軍過失又諸儒生多窶人予逺客饑寒喜妄說狂言不避忌諱大將軍常讐之今陛下好與諸儒生語人人自使書封事多言我家者嘗有上書言大將軍時主弱臣强専制擅權今其子孫用事昆弟益驕恣恐危宗廟灾異數見盡為是也其言絶痛山屏不奏其書後上書者益黠盡奏封事輒下中書令出取之不闗尚書益不信人顯曰丞相數言我家獨亡罪乎山曰丞相㢘正安得罪我家昆弟諸壻多不謹又聞民間讙言霍氏毒殺許皇后寕有是邪顯恐急即具以實告山雲禹山雲禹驚曰如是何不早告禹等縣官離散斥逐諸壻用是故也此大事誅罰不小奈何於是始有邪謀矣初趙平客石夏善為天官語平曰熒惑守御星御星太僕奉車都尉也不黜則死平内憂山等雲舅李竟所善張赦見雲家卒卒謂竟曰今丞相與平恩侯用事可令太夫人言太后先誅此兩人移徙陛下在太后耳長安男子張章告之事下廷尉執金吾捕張赦石夏等後有詔止勿捕山等愈恐相謂曰此縣官重太后故不竟也然惡端已見又有弑許后事陛下雖寛仁恐左右不聽久之猶發發即族矣不如先也遂令諸女各歸報其夫皆曰安所相避㑹李竟坐與諸侯王交通辭語及霍氏有詔雲山不宜宿衞免就第光諸女遇太后無禮馮子都數犯法上并以為譲山禹等甚恐顯夢第中井水溢流庭下竈居樹上又夢大將軍謂顯曰知捕兒不亟下捕之第中䑕暴多與人相觸以尾畫地鴞數鳴殿前樹上第門自壞雲尚冠里宅中門亦壞巷端人共見有人居雲屋上徹瓦投地就視亡有大怪之禹夢車騎聲正讙来捕禹舉家憂愁山曰丞相擅減宗廟羔莵鼃可以此罪也謀令太后為博平君置酒召丞相平恩侯以下使范眀友鄧廣漢承太后制引斬之因廢天子而立禹約定未發雲拜為𤣥莵太守太中大夫任宣為代郡太守山又坐寫祕書顯為上書獻城西第入馬千匹以贖山罪書報聞㑹事發覺雲山眀友自殺顯禹廣漢等捕得禹要斬顯及諸女昆弟皆棄市唯獨霍后廢處昭臺宮與霍氏相連坐誅滅者數千家上廼下詔曰廼者東織室令史張赦使魏郡豪李竟報冠陽侯雲謀為大逆朕以大將軍故抑而不揚冀其自新今大司馬博陸侯禹與母宣成侯夫人顯及從昆弟子冠陽侯雲樂平侯山諸姊妹壻謀為大逆欲詿誤百姓頼宗廟神靈先發得咸伏其辜朕甚悼之諸為霍氏所詿誤事在丙申前未發覺在吏者皆赦除之男子張章先發覺以語期門董忠忠告左曹楊惲惲告侍中金安上惲召見對狀後章上書以聞侍中史高與金安上建發其事言無入霍氏禁闥卒不得遂其謀皆讎有功封章為博成侯忠高昌侯惲平通侯安上都成侯高樂陵侯初霍氏奢侈茂陵徐生曰霍氏必亡夫奢則不遜不遜必侮上侮上者逆道也在人之右衆必害之霍氏秉權日久害之者多矣天下害之而又行以逆道不亡何待廼上疏言霍氏泰盛陛下即愛厚之宜以時抑制無使至亡書三上輒報聞其後霍氏誅滅而告霍氏者皆封人為徐生上書曰臣聞客有過主人者見其竈直突傍有積薪客謂主人更為曲突逺徙其薪不者且有火患主人嘿然不應俄而家果失火鄰里共救之幸而得息於是殺牛置酒謝其鄰人灼爛者在於上行餘各以功次坐而不錄言曲突者人謂主人曰鄉使聽客之言不費牛酒終亡火患今論功而請賔曲突徙薪亡恩澤燋頭爛額為上客邪主人廼寤而請之今茂陵徐福數上書言霍氏且有變宜防絶之鄕使福說得行則國無裂土出爵之費臣亡逆亂誅滅之敗徃事既已而福獨不䝉其功唯陛下察之貴徙薪曲突之策使居焦髪灼爛之右上廼賜福帛十疋後以為郎宣帝始立謁見高廟大將軍光從驂乗上内嚴憚之若有芒刺在背後車騎將軍張安世代光驂乗天子從容肆體甚安近焉及光身死而宗族竟誅故俗傳之曰威震主者不畜霍氏之禍萌於驂乗至成帝時為光置守冡百家吏卒奉祠焉元始二年封光從父昆弟曾孫陽為博陸侯千戸金日磾字翁叔本匈奴休屠王太子也武帝元狩中票騎將軍霍去病將兵擊匈奴右地多斬首虜獲休屠王祭天金人其夏票騎復西過居延攻祁連山大克獲於是單于怨昆邪休屠居西方多為漢所破召其王欲誅之昆邪休屠恐謀降漢休屠王後悔昆邪王殺之幷將其衆降漢封昆邪王為列侯日磾以父不降見殺與母閼氏弟倫俱没入官輸黃門養馬時年十四矣久之武帝游宴見馬後宮滿側日磾等數十人牽馬過殿下莫不竊視至日磾獨不敢日磾長八尺二寸容貎甚嚴馬又肥好上異而問之具以本狀對上竒焉卽日賜湯沐衣冠拜為馬監遷侍中駙馬都尉光祿大夫日磾旣親近未嘗有過失上甚信愛之賞賜累千金出則驂乗入侍左右貴戚多竊怨曰陛下妄得一胡兒反貴重之上聞愈厚焉日磾母教誨兩子甚有法度上聞而嘉之病死詔圖畫於甘泉宮署曰休屠王閼氏日磾每見畫常拜鄕之涕泣然後廼去日磾子二人皆愛為帝弄兒常在旁側弄兒或自後擁上項日磾在前見而目之弄兒走且啼曰翁怒上謂日磾何怒吾兒為其後弄兒壯大不謹自殿下與宮人戲日磾適見之惡其淫亂遂殺弄兒弄兒即日磾長子也上聞之大怒日磾頓首謝具言所以殺弄兒狀上甚哀為之泣已而心敬日磾初莽何羅與江充相善及充敗衛太子何羅弟通用誅太子時力戰得封後上知太子寃廼夷滅充宗族黨與何羅兄弟懼及遂謀為逆日磾視其志意有非常心疑之隂獨察其動静與俱上下何羅亦覺日磾意以故久不得發是時上行幸林光宮日磾小疾卧廬何羅與通及小弟安成矯制夜出共殺使者發兵明旦上未起何羅無何從外入日磾奏厠心動立入坐内戸下須臾何羅褏白刃從東廂上見日磾色變走趨卧内欲入行觸寳瑟僵日磾得抱何羅因傳曰莽何羅反上驚起左右㧞刃欲格之上恐并中日磾止勿格日磾捽胡投何羅殿下得禽縛之窮治皆伏辜繇是著忠孝節日磾自在左右目不忤視者數十年賜出宮女不敢近上欲納其女後宮不肯其篤慎如此上尤竒異之及上病屬霍光以輔少主光讓日磾日磾曰臣外國人且使匈奴輕漢於是遂為光副光以女妻日磾嗣子賞初武帝遺詔以討莽何羅功封日磾為秺侯日磾以帝少不受封輔政嵗餘病困大將軍光白封日磾卧授印綬一日薨賜葬具冢地送以輕車介士軍陳至茂陵諡曰敬侯日磾兩子賞建俱侍中與昭帝略同年共卧起賞為奉車建駙馬都尉及賞嗣侯佩兩綬上謂霍將軍曰金氏兄弟兩人不可使俱兩綬邪霍光對曰賞自嗣父為侯耳上笑曰侯不在我與將軍乎光曰先帝之約有功廼得封侯時年俱八九嵗宣帝即位賞為太僕霍氏有事萌牙上書去妻上亦自哀之獨得不坐元帝時為光祿勲薨亡子國除元始中繼絶世封建孫當為秺侯奉日磾後初日磾所將俱降弟倫字少卿為黄門郎早卒日磾兩子貴及孫則衰矣而倫後嗣遂盛子安上始貴顯封侯安上字子侯少為侍中惇篤有智宣帝愛之頗與發舉楚王延夀反謀賜爵闗内侯食邑三百戸後霍氏反安上傳禁門闥無内霍氏親属封為都成侯至建章衞尉薨賜冡塋杜陵諡曰敬侯四子常敞岑眀岑眀皆為諸曹中郎將常光祿大夫元帝為太子時敞為中庶子幸有寵帝即位為騎都尉光祿大夫中郎將侍中元帝崩故事近臣皆随陵為園郎敞以世名忠孝太后詔留侍成帝為奉車水衡都尉至衞尉敞為人正直敢犯顔色左右憚之唯上亦難焉病甚上使使者問所欲以弟岑為託上詔岑拜為使主客敞子渉本為左曹上拜渉為侍中使待幸綠車載送衛尉舍須臾卒敞三子渉參饒渉眀經儉莭諸儒稱之成帝時為侍中騎都尉領三輔胡越騎哀帝即位為奉車都尉至長信少府而參使匈奴拜匈奴中郎將越騎校尉闗内都尉安定東海太守饒為越騎校尉渉兩子湯融皆侍中諸曹將大夫而渉之從父弟欽舉眀經為太子門大夫哀帝即位為太中大夫給事中欽從父弟遷為尚書令兄弟用事帝祖母傅太后崩欽使護作職辦擢為泰山𢎞農太守著威名平帝即位徵為大司馬司直京兆尹帝年幼選置師友大司徒孔光以眀經高行為孔氏師京兆尹金欽以家世忠孝為金氏友徙光祿大夫侍中秩中二千石封都成侯時王莽新誅平帝外家衞氏召眀禮少府宗伯鳳入說為人後之誼白令公卿將軍侍中朝臣並聽欲以内厲平帝而外塞百姓之議欽與族昆弟秺侯當俱封初當曾祖父日磾傳子節侯賞而欽祖父安上傳子夷侯常皆亡子國絶故莽封欽當奉其後當母南即莽母功顯君同産弟也當上南大行為大夫人欽因緣謂當詔書陳日磾功亡有賞語當名為以孫繼祖也自當為父祖父立廟賞故國君使大夫主其祭時甄邯在旁庭叱欽因劾奏曰欽幸得以通經術超擢侍帷幄重蒙厚恩封襲爵號知聖朝以世有為人後之誼前遭故定陶太后背本逆天孝哀不獲厥福廼者呂寛衞寳復造姦謀至於反逆咸伏厥辜太皇太后懲艾悼懼逆天之咎非聖誣法大亂之殃誠欲奉承天心遵眀聖制専壹為後之誼以安天下之命數臨正殿延見羣臣講習禮經孫繼祖者謂亡正統持重者也賞見嗣日磾從成為君持大宗重則禮所謂尊祖故敬宗大宗不可以絶者也欽自知與當俱拜同誼即數揚言殿省中敎當云云當即如其言則欽亦欲為父眀立廟而不入夷侯常廟矣進退異言頗惑衆心亂國大綱開禍亂原誣祖不孝罪莫大焉尤非大臣所宜大不敬秺侯當上母南為太夫人失禮不敬莽白太后下四輔公卿大夫博士議郎皆曰欽宜以時即罪謁者召欽詣詔獄欽自殺邯以綱紀國體亡所阿私忠孝尤著益封千戸更封長信少府渉子右曹湯為都成侯湯受封日不敢還歸家以眀為人後之誼益封之後莽復用欽弟遵封侯歴九卿位贊曰霍光以結髪内侍起於階闥之間確然秉志誼形於主受襁褓之託任漢室之寄當廟堂擁幼君摧燕王仆上官因權制敵以成其忠處廢置之際臨大節而不可奪遂匡國家安社稷擁昭立宣光為師保雖周公阿衡何以加此然光不學亡術闇於大理隂妻邪謀立女為后湛溺盈溢之欲以增顚覆之禍死財三年宗族誅夷哀哉昔霍叔封於晉晉即河東光豈其苗裔乎金日磾夷狄亡國羈虜漢庭而以篤敬寤主忠信自著勒功上將傳國後嗣世名忠孝七世内侍何其盛也本以休屠作金人為祭天主故因賜姓金氏云前漢書卷六十八考證霍光傳時光與金日磾上官桀等云云○按捕莽何羅日磾功也漢書入日磾於功臣表入光桀於外戚恩澤侯表是有深意存焉光為博陸侯注文穎曰食邑北海河東城○按河字下脱間字而城字則郡字之譌也恩澤侯表云北海河間東郡師古注曰光初封食北海河間後益封又食東郡可知此注脫誤顯然桀已為九卿位在光右○桀為太僕秩中二千石光為奉車都尉僅比二千石故曰位在光右詐令人為燕王上書○按武五子傳作旦聞之喜上疏云云則是燕王實使人上書也但下文云調校尉以来未能十日燕王何以得知之又云上書者果亡捕之甚急則此傳謂蓋主桀安等詐令人為燕王上書正得其實燕刺王傳未及刋正耳皇太后廼車駕幸未央承眀殿○胡三省曰未央宮有承眀殿天子於是延儒生學士武帝責莊助曰君厭承眀之廬西都賦曰承眀金馬著作之庭是也稱嗣子皇帝注師古云云○胡三省曰賀入繼大宗不當於昌邑哀王稱嗣子皇帝旣於禮悖三年不祭之義又悖為人後者為之子之義光兩女壻為東西宮衞尉○按范眀友為未央衛尉鄧廣漢為長樂衞尉㑹奏上因署衍勿論注師古曰署者題其奏後也○按外戚傳同此文注李竒曰光題其奏也師古曰言之於帝故觧釋耳光不自署也二注並出師古之手而判然不同胡三省曰光薨後帝始聞毒許后事光於是時安敢言於帝耶李竒説是也廷尉李种○李种公卿表作李仲字季主雒陽人始元元年為廷尉王平徐仁賈勝胡事詳于杜延年傳皆讎有功注晉灼曰讎等也師古曰言其功相等類也○顧炎武曰注非也此如詩無言不讎之讎左傳曰憂必讎焉注讎猶對也律歴志廣延宣問以理星度未能讎也郊祀志其方盡多不讎伍被傳詐忠不終而詐讎魏其傳上使御史簿責嬰所言頗不讎金日磾傳於是遂為光副○按與霍光同傳故䝉其文不言拜為車騎將軍也前漢書卷六十八考證"}
{"id": "KR2a0007_069", "series": "KR2a0007", "text": "唐正議大夫行祕書少監琅邪縣開國子顔師古注趙充國字翁孫隴西上邽人也後徙金城令居始為騎士以六郡良家子善騎射補羽林為人沈勇有大略少好將帥之節而學兵法通知四夷事武帝時以假司馬從貳師將軍擊匈奴大為虜所圍漢軍乏食數日死傷者多充國廼與壯士百餘人潰圍陥陳貳師引兵隨之遂得觧身被二十餘創貳師奏狀詔徴充國詣行在所武帝親見視其創嗟歎之拜為中郎遷車騎將軍長史昭帝時武都氐人反充國以大將軍䕶軍都尉將兵擊定之遷中郎將將屯上谷還為水衡都尉擊匃奴獲西祁王擢為後將軍兼水衡如故與大將軍霍光定册尊立宣帝封營平侯本始中為蒲類將軍征匈奴斬虜數百級還為後將軍少府匈奴大發十餘萬騎南旁塞至符奚盧山欲入為㓂亡者題除渠堂降漢言之遣充國將四萬騎屯縁邉九郡單于聞之引去是時光禄大夫義渠安國使行諸𦍑先零豪言願時渡湟水北逐民所不田䖏畜牧安國以聞充國劾安國奉使不敬是後𦍑人旁緣前言抵冒渡湟水郡縣不能禁元康三年先零遂與諸羌種豪二百餘人觧仇交質盟詛上聞之以問充國對曰羌人所以易制者以其種自有豪數相攻擊埶不壹也徃三十餘嵗西羌反時亦先觧仇合約攻令居與漢相距五六年廼定至征和五年先零豪封煎等通使匈奴匈奴使人至小月氏傳告諸羌曰漢貳師將軍衆十餘萬人降匈奴羌人為漢事苦張掖酒泉本我地地肥美可共擊居之以此觀匈奴欲與羌合非一世也間者匈奴困於西方聞烏桓来保塞恐兵復從東方起數使使尉黎危須諸國設以子女貂裘欲沮觧之其計不合疑匈奴更遣使至羌中道從沙隂地出鹽澤過長阬入窮水塞南抵屬國與先零相直臣恐羌變未止此且復結聫他種宜及未然為之備後月餘羌侯狼何果遣使至匈奴藉兵欲擊鄯善敦煌以絶漢道充國以為狼何小月氏種在陽闗西南埶不能獨造此計疑匈奴使已至羌中先零䍐开廼觧仇作約到秋馬肥變必起矣宜遣使者行邊兵豫為備敇視諸羌毋令觧仇以發覺其謀於是兩府復白遣義渠安國行視諸羌分别善惡安國至召先零諸豪三十餘人以尤桀黠皆斬之縱兵擊其種人斬首千餘級於是諸降羌及歸義羌侯楊玉等恐怒亡所信鄉遂劫略小種背畔犯塞攻城邑殺長吏安國以騎都尉將騎三千屯備羌至浩亹為虜所擊失亡車重兵器甚衆安國引還至令居以聞是嵗神爵元年春也時充國年七十餘上老之使御史大夫丙吉問誰可將者充國對曰亡踰於老臣者矣上遣問焉曰將軍度羌虜何如當用幾人充國曰百聞不如一見兵難隃度臣願馳至金城圖上方略然羌戎小夷逆天背畔滅亡不久願陛下以屬老臣勿以為憂上笑曰諾充國至金城須兵滿萬騎欲渡河恐為虜所遮即夜遣三校銜枚先渡渡輙營陳㑹眀畢遂以次盡渡虜數十百騎來出入軍傍充國曰吾士馬新倦不可馳逐此皆驍騎難制又恐其為誘兵也擊虜以殄滅為期小利不足貪令軍勿擊遣騎候四望陿中亡虜夜引兵上至落都召諸校司馬謂曰吾知羌虜不能為兵矣使虜發數十人守杜四望陿中兵豈得入哉充國常以逺斥候為務行必為戰備止必堅營壁尤能持重愛士卒先計而後戰遂西至西部都尉府日饗軍士士皆欲為用虜數挑戰充國堅守捕得生口言羌豪相數責曰語汝亡反今天子遣趙將軍來年八九十矣善為兵今請欲壹鬭而死可得邪充國子右曹中郎將卬將期門佽飛羽林孤兒胡越騎為支兵至令居虜竝出絶轉道卬以聞有詔將八校尉與驍騎都尉金城太守合疏捕山間虜通轉道津渡初䍐开豪靡當兒使弟雕庫來告都尉曰先零欲反後數日果反雕庫種人頗在先零中都尉即留雕庫為質充國以為亡罪廼遣歸告種豪大兵誅有罪者明白自别母取并滅天子告諸羌人犯法者能相捕斬除罪斬大豪有罪者一人賜錢四十萬中豪十五萬下豪二萬大男三千女子及老小千錢又以其所捕妻子財物盡與之充國計欲以威信招降䍐开及劫略者解𣪚虜謀徼極廼擊之時上已發三輔太常徒弛刑三河潁川沛郡淮陽汝南材官金城隴西天水安定北地上郡騎士羌騎與武威張掖酒泉太守各屯其郡者合六萬人矣酒泉太守辛武賢奏言郡兵皆屯備南山北邊空虛埶不可久或曰至秋冬廼進兵此虜在竟外之册今虜朝夕為宼土地寒苦漢馬不能冬屯兵在武威張掖酒泉萬騎以上皆多羸瘦可益馬食以七月上旬齎三十日糧分兵竝出張掖酒泉合擊䍐开在鮮水上者虜以畜産為命今皆離散兵即分出雖不能盡誅亶奪其畜産虜其妻子復引兵還冬復擊之大兵仍出虜必震壊天子下其書充國令與校尉以下吏士知羌事者博議充國及長史董通年以為武賢欲輕引萬騎分為兩道出張掖回逺千里以一馬自佗負三十日食為米二斛四斗麥八斛又有衣裝兵器難以追逐勤勞而至虜必商軍進退稍引去逐水􁁈入山林隨而深入虜即據前險守後阸以絶糧道必有傷危之憂為夷狄笑千載不可復而武賢以為可奪其畜産虜其妻子此殆空言非至計也又武威縣張掖日勒皆當北塞有通谷水草臣恐匈奴與羌有謀且欲大入幸能要杜張掖酒泉以絶西域其郡兵尤不可發先零首為畔逆它種劫略故臣愚册欲捐䍐开闇昧之過隠而勿章先行先零之誅以震動之宜悔過反善因赦其罪選擇良吏知其俗者拊循和輯此全師保勝安邊之册天子下其書公卿議者咸以為先零兵盛而負䍐开之助不先破䍐开則先零未可圖也上廼拜侍中樂成侯許延夀為强弩將軍即拜酒泉太守武賢為破羌將軍賜璽書嘉納其册以書敕讓充國曰皇帝問後將軍甚苦暴露將軍計欲至正月廼擊䍐羌羌人當獲麥已逺其妻子精兵萬人欲為酒泉燉煌宼邊兵少民守保不得田作今張掖以東粟石百餘芻槀束數十轉輸並起百姓煩擾將軍將萬餘之衆不早及秋共水草之利爭其畜食欲至冬虜皆當畜食多蔵匿山中依險阻將軍士寒手足皸瘃寜有利哉將軍不念中國之費欲以嵗數而勝微將軍誰不樂此者今詔破羌將軍武賢將兵六千一百人燉煌太守快將二千人長水校尉富昌酒泉侯奉世將婼月氏兵四千人亡慮萬二千人齎三十日食以七月二十二日擊䍐羌入鮮水北句亷上去酒泉八百里去將軍可千二百里將軍其引兵便道西並進雖不相及使虜聞東方北方兵並來分散其心意離其黨與雖不能殄滅當有瓦觧者已詔中郎將卬將胡越佽飛射士歩兵二校益將軍兵今五星出東方中國大利蠻夷大敗太白出髙用兵深入敢戰者吉弗敢戰者凶將軍急裝因天時誅不義萬下必全勿復有疑充國旣得讓以為將任兵在外便宜有守以安國家廼上書謝罪因陳兵利害曰臣竊見騎都尉安國前幸賜書擇羌人可使使䍐諭告以大軍當至漢不誅䍐以觧其謀恩澤甚厚非臣下所能及臣獨私美陛下盛徳至計亡已故遣开豪雕庫宣天子至徳䍐开之屬皆聞知眀詔今先零羌楊玉此羌之首帥名王將騎四千及煎鞏騎五千阻石山木候便為宼䍐羌未有所犯今置先零先擊䍐釋有罪誅無辜起壹難就兩害誠非陛下本計也臣聞兵法攻不足者守有餘又曰善戰者致人不致於人今䍐羌欲為燉煌酒泉㓂宜飭兵馬練戰士以須其至坐得致敵之術以逸擊勞取勝之道也今恐二郡兵少不足以守而發之行攻釋致虜之術而從為虜所致之道臣愚以為不便先零羌虜欲為背畔故與䍐开觧仇結約然其私心不能亡恐漢兵至而䍐开背之也臣愚以為其計常欲先赴䍐开之急以堅其約先擊䍐羌先零必助之今虜馬肥糧食方饒擊之恐不能傷害適使先零得施徳於䍐羌堅其約合其黨虜交堅黨合精兵二萬餘人廹脇諸小種附著者稍衆莫須之屬不輕得離也如是虜兵寖多誅之用力數倍臣恐國家憂累繇十年數不二三嵗而已臣得蒙天子厚恩父子俱為顯列臣位至上卿爵為列侯犬馬之齒七十六為眀詔填溝壑死骨不朽亡所顧念獨思惟兵利害至孰悉也於臣之計先誅先零已則䍐开之屬不煩兵而服矣先零已誅而䍐开不服渉正月擊之得利之理又其時也以今進兵誠不見其利唯陛下裁察六月戊申奏七月甲寅璽書報從充國計焉充國引兵至先零在所虜久屯聚觧弛望見大軍棄車重欲渡湟水道阸狹充國徐行驅之或曰逐利行遲充國曰此窮㓂不可廹也緩之則走不顧急之則還致死諸校皆曰善虜赴水溺死者數百降及斬首五百餘人鹵馬牛羊十萬餘頭車四千餘兩兵至䍐地令軍毋燔聚落芻牧田中䍐羌聞之喜曰漢果不擊我矣豪靡忘使人來言願得復還故地充國以聞未報靡忘來自歸充國賜飲食遣還諭種人䕶軍以下皆爭之曰此反虜不可擅遣充國曰諸君但欲便文自營非為公家忠計也語未卒璽書報令靡忘以贖論後䍐竟不煩兵而下其秋充國病上賜書曰制詔後將軍聞苦脚脛寒泄將軍年老加疾一朝之變不可諱朕甚憂之今詔破羌將軍詣屯所為將軍副急因天時大利吏士鋭氣以十二月擊先零羌即疾劇留屯毋行獨遣破羌彊弩將軍時羌降者萬餘人矣充國度其必壊欲罷騎兵屯田以待其敝作奏未上㑹得進兵璽書中郎將卬懼使客諫充國曰誠令兵出破軍殺將以傾國家將軍守之可也即利與病又何足爭一旦不合上意遣繡衣來責將軍將軍之身不能自保何國家之安充國歎曰是何言之不忠也本用吾言羌虜得至是邪徃者舉可先行羌者吾舉辛武賢丞相御史復白遣義渠安國竟沮敗羌金城湟中榖斛八錢吾謂耿中丞糴二百萬斛榖羌人不敢動矣耿中丞請糴百萬斛廼得四十萬斛耳義渠冄使且費其半失此二册羌人故敢為逆失之豪釐差以千里是旣然矣今兵久不决四夷卒有動揺相因而起雖有知者不能善其後羌獨足憂邪吾固以死守之眀主可為忠言遂上屯田奏曰臣聞兵者所以眀徳除害也故舉得於外則福生於内不可不慎臣所將吏士馬牛食月用糧榖十九萬九千六百三十斛鹽千六百九十三斛茭藁二十五萬二百八十六石難久不觧繇役不息又恐它夷卒有不虞之變相因並起為明主憂誠非素定廟勝之册且羌虜易以計破難用兵碎故也臣愚以為擊之不便計度臨羌東至浩亹羌虜故田及公田民所未墾可二千頃以上其間郵亭多壊敗者臣前部士入山伐材木大小六萬餘枚皆在水次願罷騎兵留弛刑應募及淮陽汝南歩兵與吏士私從者合凡萬二百八十一人用榖月二萬七千三百六十三斛鹽三百八斛分屯要害䖏氷觧漕下繕鄉亭浚溝渠治湟陿以西道橋七十所令可至鮮水左右田事出賦人二十畮至四月草生發郡騎及屬國胡騎伉健各千倅馬什二就草為田者遊兵以充入金城郡益積畜省大費今大司農所轉榖至者足支萬人一嵗食謹上田處及器用簿唯陛下裁許上報曰皇帝問後將軍言欲罷騎兵萬人留田即如將軍之計虜當何時伏誅兵當何時得决孰計其便復奏充國上狀曰臣聞帝王之兵以全取勝是以貴謀而賤戰戰而百勝非善之善者也故先為不可勝以待敵之可勝蠻夷習俗雖殊於禮義之國然其欲避害就利愛親戚畏死亡一也今虜亡其美地薦草愁於寄託逺遯骨月離心人有畔志而明主般師罷兵萬人留田順天時因地利以待可勝之虜雖未即伏辜兵决可期月而望羌虜瓦觧前後降者萬七百餘人及受言去者凡七十輩此坐支觧羌虜之具也臣謹條不出兵留田便宜十二事歩兵九校吏士萬人留屯以為武備因田致榖威徳並行一也又因排折羌虜令不得歸肥饒之墬貧破其衆以成羌虜相畔之漸二也居民得並田作不失農業三也軍馬一月之食度支田士一嵗罷騎兵以省大費四也至春省甲士卒循河湟漕榖至臨羌以眎羌虜揚威武傳世折衝之具五也以閒暇時下所伐材繕治郵亭充入金城六也兵出乗危徼幸不出令反畔之虜竄於風寒之地離霜露疾疫瘃墯之患坐得必勝之道七也亡經阻逺追死傷之害八也内不損威武之重外不令虜得乗閒之埶九也又亡驚動河南大开小开使生它變之憂十也治湟陿中道橋令可至鮮水以制西域信威千里從枕席上過師十一也大費旣省繇役豫息以戒不虞十二也留屯田得十二便出兵失十二利臣充國材下犬馬齒衰不識長册唯明詔博詳公卿議臣採擇上復賜報曰皇帝問後將軍言十二便聞之虜雖未伏誅兵决可期月而望期月而望者謂今冬邪謂何時也將軍獨不計虜聞兵頗罷且丁壯相聚攻擾田者及道上屯兵復殺略人民將何以止之又大开小开前言曰我告漢軍先零所在兵不往擊久留得亡效五年時不分别人而并擊我其意常恐今兵不出得亡變生與先零為一將軍孰計復奏充國奏曰臣聞兵以計為本故多算勝少算先零羌精兵今餘不過七八千人失地逺客分𣪚飢凍䍐开莫須又頗暴略其羸弱畜産畔還者不絶皆聞天子明令相捕斬之賞臣愚以為虜破壊可日月冀逺在來春故曰兵决可期月而望竊見北邊自燉煌至遼東萬一千五百餘里乘塞列隧有吏卒數千人虜數大衆攻之而不能害今留歩士萬人屯田地埶平易多髙山逺望之便部曲相保為壍壘木樵校聫不絶便兵弩飭鬭具㷭火幸通埶及并力以逸待勞兵之利者也臣愚以為屯田内有亡費之利外有守禦之備騎兵雖罷虜見萬人留田為必禽之具其土崩歸徳宜不久矣從今盡三月虜馬羸瘦必不敢捐其妻子於它種中逺渉河山而來為宼又見屯田之士精兵萬人終不敢復將其累重還歸故地是臣之愚計所以度虜且必瓦觧其處不戰而自破之册也至於虜小宼盗時殺人民其原未可卒禁臣聞戰不必勝不茍接刃攻不必取不茍勞衆誠令兵出雖不能滅先零亶能令虜絶不為小㓂則出兵可也即今同是而釋坐勝之道從乘危之埶徃終不見利空内自罷敝貶重而自損非所以視蠻夷也又大兵一出還不可復留湟中亦未可空如是繇役復發也且匈奴不可不備烏桓不可不憂今久轉運煩費傾我不虞之用以澹一隅臣愚以為不便校尉臨衆幸得承威徳奉厚幣拊循衆羌諭以明詔宜皆鄉風雖其前辭嘗曰得亡校五年宜亡它心不足以故出兵臣竊自惟念奉詔出塞引軍逺擊窮天子之精兵𣪚車甲於山野雖亡尺寸之功媮得避慊之便而亡後咎餘責此人臣不忠之利非明主社稷之福也臣幸得奮精兵討不義久留天誅罪當萬死陛下寛仁未忍加誅令臣數得孰計愚臣伏計孰甚不敢避斧鉞之誅昧死陳愚唯陛下省察充國奏每上輙下公卿議臣初是充國計者什三中什五最後什八有詔詰前言不便者皆頓首服丞相魏相曰臣愚不習兵事利害後將軍數畫軍册其言常是臣任其計可必用也上於是報充國曰皇帝問後將軍上書言羌虜可勝之道今聽將軍將軍計善其上留屯田及當罷者人馬數將軍强食慎兵事自愛上以破羌强弩將軍數言當擊又用充國屯田䖏離𣪚恐虜犯之於是兩從其計詔兩將軍與中郎將卬出擊强弩出降四千餘人破羌斬首二千級中郎將卬斬首降者亦二千餘級而充國所降復得五千餘人詔罷兵獨充國留屯田明年五月充國奏言羌本可五萬人軍凡斬首七千六百級降者三萬一千二百人溺河湟飢餓死者五六千人定計遺脱與煎鞏黄羝俱亡者不過四千人羌靡忘等自詭必得請罷屯兵奏可充國振旅而還所善浩星賜迎説充國曰衆人皆以破羌强弩出擊多斬首獲降虜以破壊然有識者以為虜埶窮困兵雖不出必自服矣將軍卽見宜歸功於二將軍出擊非愚臣所及如此將軍計未失也充國曰吾年老矣爵位已極豈嫌伐一時事以欺明主哉兵埶國之大事當為後法老臣不以餘命壹為陛下明言兵之利害卒死誰當復言之者卒以其意對上然其計罷遣辛武賢歸酒泉太守官充國復為後將軍衛尉其秋羌若零離留且種兒庫共斬先零大豪猶非楊玉首及諸豪弟澤陽雕良兒靡忘皆帥煎鞏黄羝之屬四千餘人降漢封若零弟澤二人為帥衆王離留且種二人為侯兒庫為君陽雕為言兵侯良兒為君靡忘為獻牛君初置金城屬國以處降羌詔舉可䕶羌校尉者時充國病四府舉辛武賢小弟湯充國遽起奏湯使酒不可典蠻夷不如湯兄臨衆時湯已拜受節有詔更用臨衆後臨衆病免五府復舉湯湯數醉䣱羌人羌人反畔卒如充國之言初破羌將軍武賢在軍中時與中郎將卬宴語卬道車騎將軍張安世始嘗不快上上欲誅之卬家將軍以為安世本持橐簪筆事孝武帝數十年見謂忠謹宜全度之安世用是得免及充國還言兵事武賢罷歸故官深恨上書告卬泄省中語卬坐禁止而入至充國莫府司馬中亂屯兵下吏自殺充國乞骸骨賜安車駟馬黄金六十斤罷就第朝庭每有四夷大議常與參兵謀問籌策焉年八十六甘露二年薨諡曰壯侯傳子至孫欽欽尚敬武公主主亡子主教欽良人習詐有身名它人子欽薨子岑嗣侯習為太夫人岑父母求錢財亡已忿恨相告岑坐非子免國除元始中修功臣後復封充國曾孫伋為營平侯初充國以功徳與霍光等列畫未央宫成帝時西羌嘗有警上思將帥之臣追美充國廼召黄門郎揚雄卽充國圖畫而頌之曰明靈惟宣戎有先零先零昌狂侵漢西疆漢命虎臣惟後將軍整我六師是討是震旣臨其域諭以威徳有守矜功謂之弗克請奮其旅于䍐之羌天子命我從之鮮陽營平守節婁奏封章料敵制勝威謀靡亢遂克西戎還師於京鬼方賔服罔有不庭昔周之宣有方有虎詩人歌功廼列于雅在漢中興充國作武赳赳桓桓亦紹厥後充國為後將軍徙杜陵辛武賢自羌軍還後七年復為破羌將軍征烏孫至燉煌後不出徴未到病卒子慶忌至大官辛慶忌字子真少以父任為右校丞隨長羅侯常恵屯田烏孫赤谷城與歙侯戰䧟陳郤敵恵奏其功拜為侍郎遷校尉將吏士屯焉耆國還為謁者尚未知名元帝初補金城長史舉茂材遷郎中車騎將軍朝廷多重之者轉為校尉遷張掖太守徙酒泉所在著名成帝初徴為光禄大夫遷左曹中郎將至執金吾始武賢與趙充國有隙後充國家殺辛氏至慶忌為執金吾坐子殺趙氏左遷酒泉太守嵗餘大將軍王鳳薦慶忌前在兩郡著功迹徴入歴位朝廷莫不信鄉質行正直仁勇得衆心通於兵事明略威重任國柱石父破羌將軍武賢顯名前世有威西夷臣鳳不能久䖏慶忌之右廼復徴為光禄大夫執金吾數年坐小法左遷雲中太守復徴為光禄勲時數有災異丞相司直何武上封事曰虞有宫之竒晋獻不寐衛青在位淮南寢謀故賢人立朝折衝厭難勝於亡形司馬法曰天下雖安忘戰必危夫將不豫設則亡以應卒士不素厲則難使死敵是以先帝建列將之官近戚主内異姓距外故姦軌不得萌動而破滅誠萬世之長册也光禄勲慶忌行義修正柔毅敦厚謀慮深逺前在邊郡數破敵獲虜外夷莫不聞廼者大異並見未有其應加以兵革久寢春秋大災未至而豫禦之慶忌宜在爪牙官以備不虞其後拜為右將軍諸吏𣪚騎給事中嵗餘徙為左將軍慶忌居䖏恭儉食飲被服尤節約然性好輿馬號為鮮明唯是為奢為國虎臣遭世承平匈奴西域親附敬其威信年老卒官長子通為䕶羌校尉中子遵函谷闗都尉少子茂水衡都尉出為郡守皆有將帥之風宗族支屬至二千石者十餘人元始中安漢公王莽秉政見慶忌本大將軍鳳所成三子皆能欲親厚之是時莽方立威柄用甄豐甄邯以自助豐邯新貴威震朝廷水衡都尉茂自見名臣子孫兄弟並列不甚詘事兩甄時平帝幼外家衛氏不得在京師而䕶羌校尉通長子次兄素與帝從舅衛子伯相善兩人俱游俠賔客甚盛及吕寛事起莽誅衛氏兩甄搆言諸辛陰與衛子伯為心腹有背恩不説安漢公之謀於是司直陳崇舉奏其宗親隴西辛興等侵陵百姓威行州郡莽遂按通父子遵茂兄弟及南郡太守辛伯等皆誅殺之辛氏繇是廢慶忌本狄道人為將軍徙昌陵昌陵罷留長安贊曰秦漢已來山東出相山西出將秦將軍白起郿人王翦頻陽人漢興郁郅王圍甘延壽義渠公孫賀傅介子成紀李廣李蔡杜陵蘇建蘇武上邽上官桀趙充國襄武亷襃狄道辛武賢慶忌皆以勇武顯聞蘇辛父子著節此其可稱列者也其餘不可勝數何則山西天水隴西安定北地䖏埶廹近羌胡民俗修習戰備髙上勇力鞍馬騎射故秦詩曰王于興師修我甲兵與子皆行其風聲氣俗自古而然今之歌謡慷慨風流猶存耳前漢書卷六十九考證趙充國傳以假司馬從貳師將軍擊匈奴○按天漢二年事也李廣利以三萬騎出酒泉擊右賢王於天山得首虜萬餘級即此役也武都氐人反充國以大將軍䕶軍云云○按昭紀元鳳元年武都氐人反遣執金吾馬適建龍頟侯韓増大鴻臚廣明將三輔太常徒皆免刑擊之然則充國以䕶軍為禆將而戰功多耳又按匈奴傳匈奴降者言匈奴方發二萬騎擊烏桓霍光欲發兵要擊之以問充國充國以為非計乃拜范明友為度遼將軍亦充國為大將軍䕶軍都尉時事也充國為水衡都尉公卿表在元鳳元年而遷後將軍在元平元年先零豪言願時渡湟水北注師古曰湟水之北是漢地○劉奉世曰湟北非謂漢地也○按師古注是劉奉世説非也胡三省曰羗依南山渡湟水而北固欲與匈奴合而湟北則漢地所以隔絶羌與匈奴通之路正在於此於地形可謂明曉屯備羌至浩亹注師古曰水名也觧在地理志○胡三省曰縣名也屬金城郡有浩亹水出西塞外東至允吾入湟水杜佑云漢浩亹縣故城在今金城郡廣武縣西南臣願馳至金城圖上方畧○胡三省曰金城郡昭帝始元六年置唐蘭鄯廓州地夜引兵上至落都注服䖍曰山名也○胡三省曰据水經注破羌縣之西有落都城後漢志浩亹縣有雒都谷合擊䍐开在鮮水上者○按鮮水即西海一名青海又名卑禾羌海地理志金城郡臨羌縣西北至塞外有仙海鹽池者也後書西羌傳武帝時先零羌與匈奴通㓂邊遣李息徐自為擊平之羌乃去湟中依西海鹽池左右又本書王莽傳羌豪獻鮮水海允谷鹽池地為西海郡初置金城屬國以䖏降羌○王應麟曰叚熲言先零作㓂充國徙令居内始服終叛至今為鯁予以地理志考之神爵二年金城置破羌允街二縣盖䖏降羌之地羌在湟河之南而漢地在湟河之北謂之屬國置都尉以主降者羌為患不自屬國始也建武中馬援徙羌天水隴西扶風三郡永平中竇固馬武徙羌三輔於是始熾或以充國遷先零内地為非而不知金城非内地也不得不為充國辨四府舉辛武賢小弟湯○胡三省曰丞相御史車騎將軍前將軍府也并後將軍為五府辛慶忌傳遷郎中車騎將軍○劉敞曰是歴郎中兼車騎將史省文總言之耳云云○按敞有兩説前説軍字衍後説車字及軍字衍以文義推之後説尤長車騎將軍位次大將軍未有以郎中兼者觀下文云轉為校尉遷張掖太守即知非車騎將軍矣軍字顯是衍文又按百官表郎中有車戸騎三將秩皆比二千石此文應云遷郎中騎將又誤衍一車字耳衛青在位淮南寢謀○顧炎武曰謂伍被言大將軍數將習兵未易當又言雖古名將不過是為淮南所憚也前漢書卷六十九考證"}
{"id": "KR2a0007_070", "series": "KR2a0007", "text": "唐正議大夫行祕書少監琅邪縣開國子顔師古注傅介子北地人也以從軍為官先是龜兹樓蘭皆嘗殺漢使者語在西域傳至元鳳中介子以駿馬監求使大宛因詔令責樓蘭龜兹國介子至樓蘭責其王教匈奴遮殺漢使大兵方至王茍不教匈奴匈奴使過至諸國何為不言王謝服言匈奴使屬過當至烏孫道過龜兹介子至龜兹復責其王王亦服罪介子從大宛還到龜兹龜兹言匈奴使從烏孫還在此介子因率其吏士共誅斬匈奴使者還奏事詔拜介子為中郎遷平樂監介子謂大將軍霍光曰樓蘭龜兹數反復而不誅無所懲艾介子過龜兹時其王近就人易得也願徃刺之以威示諸國大將軍曰龜兹道逺且驗之於樓蘭於是白遣之介子與士卒俱齎金幣揚言以賜外國為名至樓蘭樓蘭王意不親介子介子陽引去至其西界使譯謂曰漢使者持黄金錦繡行賜諸國王不来受我去之西國矣即出金幣以示譯譯還報王王貪漢物来見使者介子與坐飲陳物示之飲酒皆醉介子謂王曰天子使我私報王王起隨介子入帳中屏語壯士二人從後刺之刃交胸立死其貴人左右皆𣪚走介子告諭以王負漢罪天子遣我来誅王當更立前太子質在漢者漢兵方至毋敢動動滅國矣遂持王首還詣闕公卿將軍議者咸嘉其功上廼下詔曰樓蘭王安歸常為匈奴間候遮漢使者發兵殺略衛司馬安樂光禄大夫忠期門郎遂成等三輩及安息大宛使盗取節印獻物甚逆天理平樂監傅介子持節使誅斬樓蘭王安歸首縣之北闕以直報怨不煩師衆其封介子為義陽侯食邑七百戸士刺王者皆補侍郎介子薨子敞有罪不得嗣國除元始中繼功臣世復封介子曾孫長為義陽侯王莽敗廼絶常恵太原人也少時家貧自奮應募隨栘中監蘇武使匈奴并見拘留十餘年昭帝時廼還漢嘉其勤勞拜為光禄大夫是時烏孫公主上書言匈奴發騎田車師車師與匈奴為一共侵烏孫唯天子救之漢養士馬議欲擊匈奴㑹昭帝崩宣帝初卽位本始二年遣恵使烏孫公主及昆彌皆遣使因恵言匈奴連發大兵擊烏孫取車延惡師地收其人民去使使脅求公主欲隔絶漢昆彌願發國半精兵自給人馬五萬騎盡力擊匈奴唯天子出兵以救公主昆彌於是漢大發十五萬騎五將軍分道出語在匈奴傳以恵為校尉持節䕶烏孫兵昆彌自將翖侯以下五萬餘騎從西方入至右谷蠡庭獲單于父行及嫂居次名王騎將以下三萬九千人得馬牛驢驘橐佗五萬餘匹羊六十餘萬頭烏孫皆自取鹵獲恵從吏卒十餘人隨昆彌還未至烏孫烏孫人盗恵印綬節恵還自以當誅時漢五將皆無功天子以恵奉使克獲遂封恵為長羅侯復遣恵持金幣還賜烏孫貴人有功者恵因奏請龜兹國嘗殺校尉頼丹未伏誅請便道擊之宣帝不許大將軍霍光風恵以便宜從事恵與吏士五百人俱至烏孫還過發西國兵二萬人令副使發龜兹東國二萬人烏孫兵七千人從三面攻龜兹兵未合先遣人責其王以前殺漢使狀王謝曰廼我先王時為貴人姑翼所誤耳我無罪恵曰即如此縛姑翼来吾置王王執姑翼詣恵恵斬之而還後代蘇武為典屬國眀習外國事勤勞數有功甘露中後將軍趙充國薨天子遂以恵為右將軍典屬國如故宣帝崩恵事元帝三嵗薨諡曰壯武侯傳國至曾孫建武中廼絶鄭吉㑹稽人也以卒伍從軍數出西域由是為郎吉為人彊執習外國事自張騫通西域李廣利征伐之後初置校尉屯田渠黎至宣帝時吉以侍郎田渠黎積榖因發諸國兵攻破車師遷衛司馬使䕶鄯善以西南道神爵中匈奴乖亂日逐王先賢撣欲降漢使人與吉相聞吉發渠黎龜兹諸國五萬人迎日逐王口萬二千人小王將十二人隨吉至河曲頗有亡者吉追斬之遂將詣亰師漢封日逐王為歸徳侯吉既破車師降日逐威震西域遂并䕶車師以西北道故號都䕶都䕶之置自吉始焉上嘉其功效廼下詔曰都䕶西域騎都尉鄭吉拊循外蠻宣明威信迎匈奴單于從兄日逐王衆擊破車師兠訾城功效茂著其封吉為安逺侯食邑千戸吉於是中西域而立莫府治烏壘城鎮撫諸國誅伐懐集之漢之號令班西域矣始自張騫而成於鄭吉語在西域傳吉薨諡曰繆侯子光嗣薨無子國除元始中録功臣不以罪絶者封吉曾孫永為安逺侯甘延壽字君况北地郁郅人也少以良家子善騎射為羽林投石㧞距絶於等倫嘗超踰羽林亭樓由是遷為郎試弁為期門以材力愛幸稍遷至遼東太守免官車騎將軍許嘉薦延壽為郎中諫大夫使西域都䕶騎都尉與副校尉陳湯共誅斬郅支單于封義成侯薨諡曰壯侯傳國至曾孫王莽敗廼絶陳湯字子公山陽瑕丘人也少好書博逹善屬文家貧匄貣無節不為州里所稱西至長安求官得太官獻食丞數嵗富平侯張勃與湯交髙其能初元二年元帝詔列侯舉茂材勃舉湯湯待遷父死不犇喪司𨽻奏湯無循行勃選舉故不以實坐削戸二百㑹薨因賜諡曰繆侯湯下獄論後復以薦為郎數求使外國久之遷西域副校尉與甘延壽俱出先是宣帝時匈奴乖亂五單于爭立呼韓邪單于與郅支單于俱遣子入侍漢兩受之後呼韓邪單于身入稱臣朝見郅支以為呼韓邪破弱降漢不能自還即西收右地㑹漢發兵送呼韓邪單于郅支由是遂西破呼偈堅昆丁令兼三國而都之怨漢擁䕶呼韓邪而不助己困辱漢使者江廼始等初元四年遣使奉獻因求侍子願為内附漢議遣衛司馬谷吉送之御史大夫貢禹博士匡衡以為春秋之義許夷狄者不壹而足今郅支單于鄉化未醇所在絶逺宜令使者送其子至塞而還吉上書言中國與夷狄有羈縻不絶之義今既養全其子十年徳澤甚厚空絶而不送近從塞還示弃捐不畜使無鄉從之心弃前恩立後怨不便議者見前江廼始無應敵之數知勇俱困以致恥辱即豫為臣憂臣幸得建彊漢之節承聖眀之詔宣諭厚恩不宜敢桀若懐禽獸加無道於臣則單于長嬰大罪必遁逃逺舍不敢近邉沒一使以安百姓國之計臣之願也願送至庭上以示朝者禹復爭以為吉徃必為國取悔生事不可許右將軍馮奉世以為可遣上許焉既至郅支單于怒竟殺吉等自知負漢又聞呼韓邪益彊遂西奔康居康居王以女妻郅支郅支亦以女予康居王康居甚尊敬郅支欲倚其威以脅諸國郅支數借兵擊烏孫深入至赤谷城殺略民人敺畜産烏孫不敢追西邊空虛不居者且千里郅支單于自以大國威名尊重又乘勝驕不為康居王禮怒殺康居王女及貴人人民數百或支觧投都頼水中發民作城日作五百人二嵗廼已又遣使責闔蘇大宛諸國嵗遺不敢不予漢遣使三輩至康居求谷吉等死郅支困辱使者不肯奉詔而因都䕶上書言居困戹願歸計彊漢遣子入侍其驕嫚如此建昭三年湯與延壽出西域湯為人沈勇有大慮多策謀喜竒功每過城邑山川常登望既領外國與延壽謀曰夷狄畏服大種其天性也西域本屬匈奴今郅支單于威名逺聞侵陵烏孫大宛常為康居畫計欲降服之如得此二國北擊伊列西取安息南排月氏山離烏弋數年之間城郭諸國危矣且其人剽悍好戰伐數取勝久畜之必為西域患郅支單于雖所在絶逺蠻夷無金城强弩之守如發屯田吏士敺從烏孫衆兵直指其城下彼亡則無所之守則不足自保千載之功可一朝而成也延壽亦以為然欲奏請之湯曰國家與公卿議大策非凡所見事必不從延壽猶與不聼㑹其久病湯獨矯制發城郭諸國兵車師戊巳校尉屯田吏士延壽聞之驚起欲止焉湯怒按劒叱延壽曰大衆已集㑹豎子欲沮衆邪延壽遂從之部勒行陳益置揚威白虎合騎之校漢兵胡兵合四萬餘人延壽湯上疏自劾奏矯制陳言兵狀即日引軍分行别為六校其三校從南道踰葱領徑大宛其三校都䕶自將發温宿國從北道入赤谷過烏孫渉康居界至闐池西而康居副王抱闐將數千騎宼赤谷城東殺略大昆彌千餘人敺畜産甚多從後與漢軍相及頗宼盗後重湯縱胡兵擊之殺四百六十人得其所略民四百七十人還付大昆彌其馬牛羊以給軍食又捕得抱闐貴人伊奴毒入康居東界令軍不得為宼閒呼其貴人屠墨見之諭以威信與飲盟遣去徑引行未至單于城可六十里止營復捕得康居貴人貝色子男開牟以為導貝色子即屠墨母之弟皆怨單于由是具知郅支情明日引行未至城三十里止營單于遣使問漢兵何以來應曰單于上書言居困阸願歸計彊漢身入朝見天子哀閔單于棄大國屈意康居故使都䕶將軍来迎單于妻子恐左右驚動故未敢至城下使數徃来相荅報延壽湯因讓之我為單于逺来而至今無名王大人見將軍受事者何單于忽大計失客主之禮也兵來道逺人畜罷極食度且盡恐無以自還願單于與大臣審計策明日前至郅支城都頼水上離城三里止營傅陳望見單于城上立五采幡織數百人披甲乘城又出百餘騎徃來馳城下歩兵百餘人夾門魚鱗陳講習用兵城上人更招漢軍曰鬬來百餘騎馳赴營營皆張弩持滿指之騎引却頗遣吏士射城門騎歩兵騎歩兵皆入延壽湯令軍聞鼓音皆薄城下四面圍城各有所守穿􁍴塞門戸鹵楯為前㦸弩為後卬射城中樓上人樓上人下走土城外有重木城從木城中射頗殺傷外人外人發薪燒木城夜數百騎欲出外迎射殺之初單于聞漢兵至欲去疑康居怨已為漢内應又聞烏孫諸國兵皆發自以無所之郅支已出復還曰不如堅守漢兵逺來不能久攻單于乃被甲在樓上諸閼氏夫人數十皆以弓射外人外人射中單于鼻諸夫人頗死單于下騎傳戰大内夜過半木城穿中人郤入土城乘城呼時康居兵萬餘騎分為十餘處四面環城亦相與應和夜數犇營不利輒郤平明四面火起吏士喜大呼乘之鉦鼓聲動地康居兵引郤漢兵四面推鹵楯並入土城中單于男女百餘人走入大内漢兵縱火吏士爭入單于被創死軍候假丞杜勲斬單于首得漢使節二及谷吉等所齎帛書諸鹵獲以畀得者凡斬閼氏太子名王以下千五百一十八級生虜百四十五人降虜千餘人賦予城郭諸國所發十五王於是延壽湯上疏曰臣聞天下之大義當混為一昔有唐虞今有彊漢匈奴呼韓邪單于已稱北藩唯郅支單于叛逆未伏其辜大夏之西以為彊漢不能臣也郅支單于慘毒行於民大惡通於天臣延壽臣湯將義兵行天誅頼陛下神靈陰陽並應天氣精明陷陳克敵斬郅支首及名王以下宜縣頭槀街蠻夷邸間以示萬里明犯彊漢者雖逺必誅事下有司丞相匡衡御史大夫繁延壽以為郅支及名王首更歴諸國蠻夷莫不聞知月令春掩骼埋胔之時宜勿縣車騎將軍許嘉右將軍王商以為春秋夾谷之㑹優施笑君孔子誅之方盛夏首足異門而出宜縣十日廼埋之有詔將軍議是初中書令石顯嘗欲以姊妻延夀延壽不取及丞相御史亦惡其矯制皆不與湯湯素貪所鹵獲財物入塞多不法司𨽻校尉移書道上繫吏士按騐之湯上疏言臣與吏士共誅郅支單于幸得禽滅萬里振旅宜有使者迎勞道路今司𨽻反逆收繫按驗是為郅支報讐也上立出吏士令縣道具酒食以過軍旣至論功石顯匡衡以為延壽湯擅興師矯制幸得不誅如復加爵土則後奉使者爭欲乘危徼幸生事於蠻夷為國招難漸不可開元帝内嘉延壽湯功而重違衡顯之議議久不决故宗正劉向上疏曰郅支單于囚殺使者吏士以百數事暴揚外國傷威毁重羣臣皆閔焉陛下赫然欲誅之意未嘗有忘西域都䕶延壽副校尉湯承聖指倚神靈總百蠻之君㩜城郭之兵出百死入絶域遂蹈康居屠五重城搴歙侯之旗斬郅支之首縣旌萬里之外揚威昆山之西掃谷吉之恥立昭眀之功萬夷慴伏莫不懼震呼韓邪單于見郅支己誅且喜且懼鄉風馳義稽首來賔願守北藩累世稱臣立千載之功建萬世之安羣臣之勳莫大焉昔周大夫方叔吉甫為宣王誅獫狁而百蠻從其詩曰嘽嘽焞焞如霆如雷顯允方叔征伐獫狁蠻荆來威易曰有嘉折首獲匪其醜言美誅首惡之人而諸不順者皆來從也今延壽湯所誅震雖易之折首詩之雷霆不能及也論大功者不録小過舉大美者不疵細瑕司馬法曰軍賞不踰月欲民速得為善之利也盖急武功重用人也吉甫之歸周厚賜之其詩曰吉甫宴喜旣多受祉來歸自鎬我行永久千里之鎬猶以為逺况萬里之外其勤至矣延壽湯旣未獲受祉之報反屈捐命之功久挫於刀筆之前非所以勸有功厲戎士也昔齊桓公前有尊周之功後有滅項之罪君子以功覆過而為之諱行事貳師將軍李廣利捐五萬之師靡億萬之費經四年之勞而厪獲駿馬三十匹雖斬宛王母鼓之首猶不足以復費其私罪惡甚多孝武以為萬里征伐不録其過遂封拜兩侯三卿二千石百有餘人今康居國彊於大宛郅支之號重於宛王殺使者罪甚於留馬而延壽湯不煩漢士不費斗糧比於貳師功徳百之且常恵隨欲擊之烏孫鄭吉迎自來之日逐猶皆裂土受爵故言威武勤勞則大於方叔吉甫列功覆過則優於齊桓貳師近事之功則髙於安逺長羅而大功未著小惡數布臣竊痛之宜以時觧縣通籍除過勿治尊寵爵位以勸有功於是天子下詔曰匈奴郅支單于背畔禮義留殺漢使者吏士甚逆道理朕豈忘之哉所以優㳺而不征者重動師衆勞將率故𨼆忍而未有云也今延壽湯睹便宜乘時利結城郭諸國擅興師矯制而征之頼天地宗廟之靈誅討郅支單于斬獲其首及閼氏貴人名王以下千數雖踰義干法内不煩一夫之役不開府庫之蔵因敵之糧以贍軍用立功萬里之外威震百蠻名顯四海為國除殘兵革之原息邉竟得以安然猶不免死亡之患罪當在於奉憲朕甚閔之其赦延壽湯罪勿治詔公卿議封焉議者皆以為宜如軍法捕斬單于令匡衡石顯以為郅支本亡逃失國竊號絶域非真單于元帝取安逺侯鄭吉故事封千戸衡顯復爭廼封延壽為義成侯賜湯爵闗内侯食邑各三百戸加賜黄金百斤告上帝宗廟大赦天下拜延壽為長水校尉湯為射聲校尉延壽遷城門校尉䕶軍都尉薨於官成帝初即位丞相衡復奏湯以吏二千石奉使顓命蠻夷中不正身以先下而盗所收康居財物戒官屬曰絶域事不覆校雖在赦前不宜處位湯坐免後湯上書言康居王侍子非王子也按驗寔王子也湯下獄當死太中大夫谷永上疏訟湯曰臣聞椘有子玉得臣文公為之仄席而坐趙有亷頗馬服彊秦不敢窺兵井陘近漢有郅都魏尚匈奴不敢南鄉沙幕由是言之戰克之將國之爪牙不可不重也盖君子聞鼓鼙之聲則思將率之臣竊見闗内侯陳湯前使副西域都䕶忿郅支之無道閔王誅之不加策慮愊億義勇奮發卒興師奔逝横厲烏孫踰集都頼屠三重城斬郅支首報十年之逋誅雪邊吏之宿恥威震百蠻武暢西海漢元以來征伐方外之將未嘗有也今湯坐言事非是幽囚久繫歴時不决執憲之吏欲致之大辟昔白起為秦將南㧞郢都北阬趙括以纎介之過賜死杜郵秦民憐之莫不隕涕今湯親秉鉞席卷喋血萬里之外薦功祖廟告類上帝介胄之士靡不慕義以言事為罪無赫赫之惡周書曰記人之功忘人之過宜為君者也夫犬馬有勞於人尚加帷蓋之報况國之功臣者哉竊恐陛下忽於鼓鼙之聲不察周書之意而忘帷盖之施庸臣遇湯卒從吏議使百姓介然有秦民之恨非所以厲死難之臣也書奏天子出湯奪爵為士伍後數嵗西域都䕶叚㑹宗為烏孫兵所圍驛騎上書願發城郭燉煌兵以自救丞相王商大將軍王鳳及百僚議數日不决鳳言湯多籌策習外國事可問上召湯見宣室湯擊郅支時中寒病兩臂不詘申湯入見有詔母拜示以㑹宗奏湯辭謝曰將相九卿皆賢材通明小臣罷癃不足以策大事上曰國家有急君其母讓對曰臣以為此必無可憂也上曰何以言之湯曰夫胡兵五而當漢兵一何者兵刃朴鈍弓弩不利今聞頗得漢巧然猶三而當一又兵法曰客倍而主人半然後敵今圍㑹宗者人衆不足以勝㑹宗唯陛下勿憂且兵輕行五十里重行三十里今㑹宗欲發城郭燉煌歴時廼至所謂報讎之兵非救急之用也上曰奈何其觧可必乎度何時觧湯知烏孫瓦合不能久攻故事不過數日因對曰已觧矣詘指計其日曰不出五日當有吉語聞居四日軍書到言已觧大將軍鳳奏以為從事中郎莫府事壹决於湯湯明法令善因事為埶納説多從常受人金錢作章奏卒以此敗初湯與將作大匠觧萬年相善自元帝時渭陵不復徙民起邑成帝起初陵數年後樂霸陵曲亭南更營之萬年與湯議以為武帝時工楊光以所作數可意自致將作大匠及大司農中丞耿壽昌造杜陵賜爵闗内侯將作大匠乗馬延年以勞苦秩中二千石今作初陵而營起邑居成大功萬年亦當蒙重賞子公妻家在長安兒子生長長安不樂東方宜求徙可得賜田宅俱善湯心利之卽上封事言初陵亰師之地最為肥美可立一縣天下民不徙諸陵三十餘嵗矣闗東富人益衆多規良田役使貧民可徙初陵以彊亰師衰弱諸侯又使中家以下得均貧富湯願與妻子家屬徙初陵為天下先於是天子從其計果起昌陵邑後徙内郡國民萬年自詭三年可成後卒不就羣臣多言其不便者下有司議皆曰昌陵因卑為髙積土為山度便房猶在平地上客土之中不保幽冥之靈淺外不固卒徒工庸以鉅萬數至㸐脂火夜作取土東山且與榖同賈作治數年天下徧被其勞國家罷敝府臧空虚下至衆庶熬熬苦之故陵因天性據真土處埶髙敞旁近祖考前又已有十年功緒宜還復故陵勿徙民上廼下詔罷昌陵語在成紀丞相御史請廢昌陵邑中室奏未下人以問湯第宅不徹得毋復發徙湯曰縣官且順聽羣臣言猶且復發徙之也時成都侯商新為大司馬衛將軍輔政素不善湯商聞此語白湯惑衆下獄治按騐諸所犯湯前為騎都尉王莽上書言父早死獨不封母明君共養皇太后尤勞苦宜封竟為新都侯後皇太后同母弟茍參為水衡都尉死子伋為侍中參妻欲為伋求封湯受其金五十斤許為求比上奏𢎞農太守張匡坐臧百萬以上狡猾不道有詔即訊恐下獄使人報湯湯為訟罪得踰冬月許謝錢二百萬皆此類也事在赦前後東萊郡黒龍冬出人以問湯湯曰是所謂𤣥門開㣲行數出出入不時故龍以非時出也又言當復發徙傳相語者十餘人丞相御史奏湯惑衆不道妄稱詐歸異於上非所宜言大不敬廷尉増壽議以為不道無正法以所犯劇易為罪臣下承用失其中故移獄廷尉無比者先以聞所以正刑罰重人命也明主哀憫百姓下制書罷昌陵勿徙吏民已申布湯妄以意相謂且復發徙雖頗驚動所流行者少百姓不為變不可謂惑衆湯稱詐虛設不然之事非所宜言大不敬也制曰廷尉増壽當是湯前有討郅支單于功其免湯為庶人徙邉又曰故將作大匠萬年佞邪不忠妄為巧詐多賦斂煩繇役興卒暴之作卒徒䝉辜死者連屬毒流衆庶海内怨望雖䝉赦令不宜居亰師於是湯與萬年俱徙燉煌久之燉煌太守奏湯前親誅郅支單于威行外國不宜近邊塞詔徙安定議郎耿育上書言便宜因寃訟湯曰延壽湯為聖漢揚鉤深致逺之威雪國家累年之恥討絶域不覊之君係萬里難制之虜豈有比哉先帝嘉之仍下明詔宣著其功改年垂歴傳之無窮應是南郡獻白虎邉陲無警備㑹先帝寢疾然猶垂意不忘數使尚書責問丞相趣立其功獨丞相匡衡排而不予封延壽湯數百戸此功臣戰士所以失望也孝成皇帝承建業之基乗征伐之威兵革不動國家無事而大臣傾邪讒佞在朝曾不深惟本末之難以防未然之戒欲專主威排妒有功使湯塊然被寃拘囚不能自明卒以無罪老棄敦煌正當西域通道令威名折衝之臣旋踵及身復為郅支遺虜所笑誠可悲也至今奉使外蠻者未嘗不陳郅支之誅以揚漢國之盛夫援人之功以懼敵棄人之身以快讒豈不痛哉且安不忘危盛必慮衰今國家素無文帝累年節儉富饒之畜又無武帝薦延梟俊禽敵之臣獨有一陳湯耳假使異世不及陛下尚望國家追錄其功封表其墓以勸後進也湯幸得身當聖世功曾未久反聽邪臣鞭逐斥逺使亡逃分竄死無處所逺覽之士莫不計度以為湯功累世不可及而湯過人情所有湯尚如此雖復破絶筋骨暴露形骸猶復制於脣舌為嫉妒之臣所係虜耳此臣所以於國家尤戚戚也書奏天子還湯卒於長安死後數年王莽為安漢公秉政旣内徳湯舊恩又欲讇皇太后以討郅支功尊元帝廟稱髙宗以湯延壽前功大賞薄及候丞杜勲不賞廼益封延壽孫遷千六百户追諡湯曰破胡壯侯封湯子馮為破胡侯勲為討狄侯叚㑹宗字子松天水上邽人也竟寜中以杜陵令五府舉為西域都䕶騎都尉光祿大夫西域敬其威信三嵗更盡還拜為沛郡太守以單于當朝徙為鴈門太守數年坐法免西域諸國上書願得㑹宗陽朔中復為都䕶㑹宗為人好大節矜功名與谷永相友善谷永閔其老復逺出予書戒曰足下以柔逺之令徳復典都䕶之重職甚休甚休若子之材可優逰都城而取卿相何必勒功昆山之仄總領百蠻懐柔殊俗子之所長愚無以喻雖然朋友以言贈行敢不略意方今漢徳隆盛逺人賔服傅鄭甘陳之功沒齒不可復見願吾子因循舊貫毋求竒功終更亟還亦足以復鴈門之踦萬里之外以身為本願詳思愚言㑹宗旣出諸國遣子弟郊迎小昆彌安日前為㑹宗所立徳之欲徃謁諸翖侯止不聽遂至龜兹謁城郭甚親附康居太子保蘇匿率衆萬餘人欲降㑹宗奏狀漢遣衛司馬逢迎㑹宗發戊巳校尉兵隨司馬受降司馬畏其衆欲令降者皆自縛保蘇匿怨望舉衆亡去㑹宗更盡還以擅發戊巳校尉之兵乏興有詔贖論拜為金城太守以病免嵗餘小昆彌為國民所殺諸翖侯大亂徴㑹宗為左曹中郎將光禄大夫使安輯烏孫立小昆彌兄末振將定其國而還明年末振將殺大昆彌㑹病死漢恨誅不加元延中復遣㑹宗發戊巳校尉諸國兵即誅末振將大子番丘㑹宗恐大兵入烏孫驚番丘亡逃不可得即留所發兵墊婁地選精兵三十弩徑至昆彌所在召番丘責以末振將骨月相殺殺漢公主子孫未伏誅而死使者受詔誅番丘即手劒擊殺番丘官屬以下驚恐馳歸小昆彌烏犂靡者末振將兄子也勒兵數千騎圍㑹宗㑹宗為言來誅之意今圍守殺我如取漢牛一毛耳宛王郅支頭縣槀街烏孫所知也昆彌以下服曰末振將負漢誅其子可也獨不可告我令飲食之邪㑹宗曰豫告昆彌逃匿之為大罪即飲食以付我傷骨肉恩故不先告昆彌以下號泣罷去㑹宗還奏事公卿議㑹宗權得便宜以輕兵深入烏孫即誅番丘宣眀國威宜加重賞天子賜㑹宗爵闗内侯黄金百斤是時小昆彌季父卑爰疐擁衆欲害昆彌漢復遣㑹宗使安輯與都䕶孫建并力明年㑹宗病死烏孫中年七十五矣城郭諸國為發喪立祠焉賛曰自元狩之際張騫始通西域至於地節鄭吉建都䕶之號訖王莽世凡十八人皆以勇略選然其有功迹者具比亷襃以恩信稱郭舜以亷平著孫建用威重顯其餘無稱焉陳湯儻􁍒不自收歛卒用困窮議者閔之故備列云前漢書卷七十考證傅介子傳詔曰樓蘭王安歸○此傳及昭紀並作安歸西域傳作嘗歸必有一誤嘗為匈奴間候遮漢使者注師古曰言為匈奴之間而候伺○按西域傳云後數為匈奴反間注云間音居莧反則此間字亦去聲注為匈奴之間當作為匈奴反間也反字誤作之字耳常恵傳名王騎將以下三萬九千人○西域傳作名王犁汙都尉千長騎以下四萬級而匈奴傳作名王犂汙都尉千長將以下三萬九千餘級鄭吉傳屯田渠黎○按渠黎黎字應作犁傳冩誤耳使䕶鄯善以西南道按西域傳出西域有二道自鄯善西行至莎車為南道自車師前王庭西行至疏勒為北道本文西字應讀言䕶鄯善以西之南道也下北道亦然都䕶之置自吉始焉○通鑑考異曰百官表云西域都䕶加官地節二年初置盖誤以神爵二年為地節二年也西域傳云神爵三年亦誤陳湯傳由是遂西破呼偈○按呼偈匈奴傳作烏揭又乗勝驕○胡三省曰郅支嘗破殺閏振攻破呼韓邪又殺伊利月屢破烏孫兵故驕也投都頼水中注郅支水名○按注稍誤盖康居國水名而郅支来築城其地故下文曰前至郅支城都頼水上也故使都䕶將軍來○按都䕶不稱將軍延壽湯自稱以耀逺人耳下文見將軍受事者同軍候假丞杜勲○胡三省曰漢制軍行有各部校尉部下有曲曲有軍候一人又都䕶有副校尉秩比二千石丞一人司馬候千人各二人杜勲本為軍候而假丞也右將軍王商○按此樂昌侯王商以右將軍後為丞相自有列傳非王鳳弟成都侯王商也搴歙侯之旗○按西域傳俱作翖侯師古注翖即翕字則此文歙字誤也改元垂歴傳之無窮注師古曰上書者附著耳○胡三省曰按元紀詔曰匈奴郅支單于背叛禮義既服其辜呼韓邪單于修朝保塞邉垂長無兵革之事其改元為竟寜則改元寔以此非附著也按胡氏糾師古之失是也叚㑹宗傳天水上邽人也○按地理志上邽縣屬隴西不屬天水即趙充國亦上邽人傳曰隴西上邽人可證也此文疑誤立小昆彌兄末振將○通鑑考異曰烏孫傳以末振將為安日弟此傳作兄誤賛亷褒以恩信稱郭舜以亷平著孫建用威重顯○按亷褒孫建事見烏孫傳郭舜事見康居傳褒字子上襄武人官至右將軍建字子夏官至左將軍元始中封成武侯前漢書卷七十考證"}
{"id": "KR2a0007_071", "series": "KR2a0007", "text": "唐正議大夫行秘書少監琅邪縣開國子顔師古注雋不疑字曼倩勃海人也治春秋為郡文學進退必以禮名聞州郡武帝末郡國盜賊羣起暴勝之為直指使者衣繡衣持斧逐捕盜賊督課郡國東至海以軍興誅不從命者威振州郡勝之素聞不疑賢至勃海遣吏請與相見不疑冠進賢冠帶櫑具劒佩環玦襃衣博帶盛服至門上謁門下欲使解劒不疑曰劒者君子武備所以衞身不可解請退吏白勝之勝之開閤延請望見不疑容貌尊嚴衣冠甚偉勝之躧履起迎登堂坐定不疑據地曰竊伏海瀕聞暴公子威名舊矣今乃承顔接辭凡為吏太剛則折太柔則廢威行施之以恩然後樹功揚名永終天祿勝之知不疑非庸人敬納其戒深接以禮意問當世所施行門下諸從事皆州郡選吏側聽不疑莫不驚駭至昏夜罷去勝之遂表薦不疑徵詣公車拜為青州刺史久之武帝崩昭帝即位而齊孝王孫劉澤交結郡國豪桀謀反欲先殺青州刺史不疑發覺收捕皆伏其辜擢為京兆尹賜錢百萬京師吏民敬其威信每行縣錄囚徒還其母輒問不疑有所平反活幾何人即不疑多有所平反母喜笑為飲食語言異於他時或亡所出母怒為之不食故不疑為吏嚴而不殘始元五年有一男子乘黄犢車建黄旐衣黄襜褕著黄冐詣北闕自謂衞太子公車以聞詔使公卿將軍中二千石雜識視長安中吏民聚觀者數萬人右將軍勒兵闕下以備非常丞相御史中二千石至者立莫敢發言京兆尹不疑後到叱從吏收縛或曰是非未可知且安之不疑曰諸君何患於衞太子昔蒯聵違命出奔輙距而不納春秋是之衞太子得罪先帝亡不即死今來自詣此罪人也遂送詔獄天子與大將軍霍光聞而嘉之曰公卿大臣當用經術明於大誼繇是名聲重於朝廷在位者皆自以不及也大將軍光欲以女妻之不疑固辭不肯當久之以病免終於家京師紀之後趙廣漢為京兆尹言我禁姦止邪行於吏民至於朝廷事不及不疑遠甚廷尉驗治何人竟得姦詐本夏陽人姓成名方遂居湖以卜筮為事有故太子舍人嘗從方遂卜謂曰子狀貌甚似衞太子方遂心利其言幾得以富貴即詐自稱詣闕廷尉逮召郷里識知者張宗祿等方遂坐誣罔不道要斬東市一姓張名延年疏廣字仲翁東海蘭陵人也少好學明春秋家居教授學者自遠方至徴為博士太中大夫地節三年立皇太子選丙吉為太傅廣為少傅數月吉遷御史大夫廣徙為太傅廣兄子受字公子亦以賢良舉為太子家令受好禮恭謹敏而有辭宣帝幸太子宫受迎謁應對及置酒宴奉觴上壽辭禮閑雅上甚讙説頃之拜受為少傅太子外祖父特進平恩侯許伯以為太子少白使其弟中郎將舜監護太子家上以問廣廣對曰太子國儲副君師友必於天下英俊不宜獨親外家許氏且太子自有太傅少傅官屬已備今復使舜護太子家視陋非所以廣太子德於天下也上善其言以語丞相魏相相免冠謝曰此非臣等所能及廣繇是見器重數受賞賜太子每朝因進見太傅在前少傅在後父子並為師傅朝廷以為榮在位五歲皇太子年十二通論語孝經廣謂受曰吾聞知足不辱知止不殆功遂身退天之道也今仕官至二千石宦成名立如此不去懼有後悔豈如父子相隨出關歸老故郷以壽命終不亦善乎受叩頭曰從大人議即日父子俱移病滿三月賜告廣遂稱篤上疏乞骸骨上以其年篤老皆許之加賜黄金二十斤皇太子贈以五十斤公卿大夫故人邑子設祖道供張東都門外送者車數百兩辭决而去及道路觀者皆曰賢哉二大夫或歎息為之下泣廣既歸郷里日令家共具設酒食請族人故舊賔客與相娛樂數問其家金餘尚有幾所趣賣以共具居歲餘廣子孫竊謂其昆弟老人廣所愛信者曰子孫幾及君時頗立産業基阯今日飲食費且盡宜從丈人所勸説君買田宅老人即以閒暇時為廣言此計廣曰吾豈老誖不念子孫哉顧自有舊田廬令子孫勤力其中足以共衣食與凡人齊今復增益之以為贏餘但教子孫怠墯耳賢而多財則損其志愚而多財則益其過且夫富者衆之怨也吾既亡以教化子孫不欲益其過而生怨又此金者聖主所以惠養老臣也故樂與郷黨宗族共饗其賜以盡吾餘日不亦可乎於是族人説服皆以壽終于定國字曼倩東海郯人也其父于公為縣獄史郡決曹決獄平羅文法者于公所決皆不恨郡中為之生立祠號曰于公祠東海有孝婦少寡亡子養姑甚謹姑欲嫁之終不肯姑謂鄰人曰孝婦事我勤苦哀其亡子守寡我老久絫丁壯奈何其後姑自經死姑女告吏婦殺我母吏捕孝婦孝婦辭不殺姑吏驗治孝婦自誣服具獄上府于公以為此婦養姑十餘年以孝聞必不殺也太守不聽于公爭之弗能得乃抱其具獄哭於府上因辭疾去太守竟論殺孝婦郡中枯旱三年後太守至卜筮其故于公曰孝婦不當死前太守彊斷之咎黨在是乎於是殺牛自祭孝婦冡因表其墓天立大雨歲熟郡中以此大敬重于公定國少學法於父父死後定國亦為獄史郡決曹補廷尉史以選與御史中丞從事治反者獄以材髙舉侍御史遷御史中丞會昭帝崩昌邑王徴即位行滛亂定國上書諫後王廢宣帝立大將軍光領尚書事條奏羣臣諫昌邑王者皆超遷定國繇是為光祿大夫平尚書事甚見任用數年遷水衡都尉超為廷尉定國乃迎師學春秋身執經北面備弟子禮為人謙恭尤重經術士雖卑賤徒歩徃過定國皆與鈞禮恩敬甚備學士咸稱焉其決疑平法務在哀鰥寡罪疑從輕加審愼之心朝廷稱之曰張釋之為廷尉天下無寃民于定國為廷尉民自以不寃定國食酒至數石不亂冬月治請讞飲酒益精明為廷尉十八歲遷御史大夫甘露中代黄霸為丞相封西平侯三年宣帝崩元帝立以定國任職舊臣敬重之時陳萬年為御史大夫與定國並位八年論議無所拂後貢禹代為御史大夫數處駮議定國明習政事率常丞相議可然上始即位關東連年被災害民流入關言事者歸咎於大臣上於是數以朝日引見丞相御史入受詔條責以職事曰惡吏負賊妄意良民至亡辜死或盜賊發吏不亟追而反繫亡家後不敢復告以故寖廣民多寃結州郡不理連上書者交於闕廷二千石選舉不實是以在位多不任職民田有災害吏不肯除收趣其租以故重困關東流民飢寒疾疫已詔吏轉漕虛倉廩開府臧相振救賜寒者衣至春猶恐不贍今丞相御史將欲何施以塞此咎悉意條狀陳朕過失定國上書謝罪永光元年春霜夏寒日青亡光上復以詔條責曰郎有從東方來者言民父子相棄丞相御史案事之吏匿不言邪將從東方來者加增之也何以錯繆至是欲知其實方今年歲未可預知也即有水旱其憂不細公卿有可以防其未然救其已然者不各以誠對毋有所諱定國惶恐上書自劾歸侯印乞骸骨上報曰君相朕躬不敢怠息萬方之事大錄于君能毋過者其唯聖人方今承周秦之敝俗化陵夷民寡禮誼隂陽不調災咎之發不為一端而作自聖人推類以記不敢專也況於非聖者乎日夜惟思所以未能盡明經曰萬方有罪罪在朕躬君雖任職何必顓焉其勉察郡國守相羣牧非其人者毋令乆賊民永執綱紀務悉聰明強食愼疾定國遂稱篤固辭上廼賜安車駟馬黄金六十斤罷就第數歲七十餘薨諡曰安侯子永嗣少時耆酒多過失年且三十乃折節修行以父任為侍中中郎將長水校尉定國死居䘮如禮孝行聞由是以列侯為散騎光祿勲至御史大夫尚館陶公主施施者宣帝長女成帝姑也賢有行永以選尚焉上方欲相之會永薨子恬嗣恬不肖薄於行始定國父于公其閭門壞父老方共治之于公謂曰少高大門閭令容駟馬高蓋車我治獄多陰德未嘗有所寃子孫必有興者至定國為丞相永為御史大夫封侯傳世云薛廣德字長卿沛郡相人也以魯詩教授楚國龔勝舍師事焉蕭望之為御史大夫除廣德為屬數與論議器之薦廣德經行宜充本朝為博士論石渠遷諫大夫代貢禹為長信少府御史大夫廣德為人温雅有醖藉及為三公直言諫爭始拜旬日間上幸甘泉郊泰畤禮畢因留射獵廣德上書曰竊見關東困極人民流離陛下日撞亡秦之鐘聽鄭衞之樂臣誠悼之今士卒暴露從官勞倦願陛下亟反宮思與百姓同憂樂天下幸甚上即日還其秋上酎祭宗廟出便門欲御樓船廣德當乘輿車免冠頓首曰宜從橋詔曰大夫冠廣德曰陛下不聽臣臣自刎以血汗車輪陛下不得入廟矣上不説先敺光祿大夫張猛進曰臣聞主聖臣直乘船危就橋安聖主不乘危御史大夫言可聽上曰曉人不當如是邪乃從橋後月餘以歲惡民流與丞相定國大司馬車騎將軍史髙俱乞骸骨皆賜安車駟馬黄金六十斤罷廣德為御史大夫凡十月免東歸沛太守迎之界上沛以為榮縣其安車傳子孫平當字子思祖父以訾百萬自下邑徙平陵當少為大行治禮丞功次補大鴻臚文學察廉為順陽長栒邑令以明經為博士公卿薦當論議通明給事中每有災異當輒傅經術言得失文雅雖不能及蕭望之匡衡然指意畧同自元帝時韋𤣥成為丞相奏罷太上皇寢廟園當上書言臣聞孔子曰如有王者必世而後仁三十年之間道德和洽制禮興樂災害不生禍亂不作今聖漢受命而王繼體承業二百餘年孜孜不怠政令清矣然風俗未和陰陽未調災害數見意者大本有不立與何德化休徴不應之久也旤福不虛必有因而至者焉宜深迹其道而務修其本昔者帝堯南面而治先克明俊德以親九族而化及萬國孝經曰天地之性人為貴人之行莫大於孝孝莫大於嚴父嚴父莫大於配天則周公其人也夫孝子善述人之志周公既成文武之業而制作禮樂修嚴父配天之事知文王不欲以子臨父故推而序之上極於后稷而以配天此聖人之德亡以加於孝也髙皇帝聖德受命有天下尊太上皇猶周文武之追王太王王季也此漢之始祖後嗣所宜尊奉以廣盛德孝之至也書云正稽古建功立事可以永年傳於亡窮上納其言下詔復太上皇寢廟園頃之使行流民幽州舉奏刺史二千石勞倈有意者言勃海鹽池可且勿禁以救民急所過見稱舉奉使者十一人為最遷丞相司直坐法左遷朔方刺史復徴入為太中大夫給事中絫遷長信少府大鴻臚光祿勲先是太后姊子衞尉淳于長白言昌陵不可成下有司議當以為作治連年可遂就上既罷昌陵以長首建忠策復下公卿議封長當又以為長雖有善言不應封爵之科坐前議不正左遷鉅鹿太守後上遂封長當以經明禹貢使行河為騎都尉領河隄哀帝即位徴當為光祿大夫諸吏散騎復為光祿勲御史大夫至丞相以冬月賜爵關内侯明年春上使使者召欲封當當病篤不應召室家或謂當不可強起受侯印為子孫邪當曰吾居大位已負素餐之責矣起受侯印還臥而死死有餘罪今不起者所以為子孫也遂上書乞骸骨上報曰朕選於衆以君為相視事日寡輔政未久陰陽不調冬無大雪旱氣為災朕之不德何必君罪君何疑而上書乞骸骨歸關内侯爵邑使尚書令譚賜君養牛一上尊酒十石君其勉致醫藥以自持後月餘卒子晏以明經歴位大司徒封防郷侯漢興唯韋平父子至宰相彭宣字子佩淮陽陽夏人也治易事張禹舉為博士遷東平太傅禹以帝師見尊信薦宣經明有威重可任政事繇是入為右扶風遷廷尉以王國人出為太原太守數年復入為大司農光祿勲右將軍哀帝即位徙為左將軍歲餘上欲令丁傅處爪牙官廼策宣曰有司數奏言諸侯國人不得宿衛將軍不宜典兵馬處大位朕唯將軍任漢將之重而子又前取淮陽王女婚姻不絶非國之制使光祿大夫曼賜將軍黄金五十斤安車駟馬其上左將軍印綬以關内侯歸家宣罷數歲諫大夫鮑宣數薦宣會元壽元年正月朔日蝕鮑宣復言上廼召宣為光祿大夫遷御史大夫轉為大司空封長平侯會哀帝崩新都侯王莽為大司馬秉政專權宣上書言三公鼎足承君一足不任則覆亂美實臣資性淺薄年齒老眊數伏疾病昏亂遺忘願上大司空長平侯印綬乞骸骨歸郷里竢寘溝壑莽白太后策宣曰惟君視事日寡功德未效廹於老眊昏亂非所以輔國家綏海内也使光祿勲豐册詔君其上大司空印綬便就國莽恨宣求退故不賜黄金安車駟馬宣居國數年薨諡曰頃侯傳子至孫王莽敗廼絶贊曰雋不疑學以從政臨事不惑遂立名迹終始可述疏廣行止足之計免辱殆之絫亦其次也于定國父子哀鰥哲獄為任職臣薛廣德保縣車之榮平當逡遁有恥彭宣見險而止異乎茍患失之者矣前漢書卷七十一考證雋不疑傳暴勝之為直指使者○按此天漢二年事也勝之河東人以光祿大夫出為直指使者至太始三年為御史大夫于定國傳為廷尉十八歲○按定國以地節元年為廷尉至甘露三年遷御史大夫公卿表作為廷尉十七年遷葢從為廷尉之次年實數故與傳不同也萬方之事大錄於君○顧炎武曰今所傳王肅注舜典納于大麓云麓錄也納舜使大錄萬機之政葢西京時有此解故詔書用之薛廣德傳沛郡相人也○唐書宰相世系表曰薛公獻䇿滅黥布封千戸侯生瑑瑑生茂宣茂宣生懷則懷則生引孫引孫生廣德平當傳書曰正稽古建功立事可以永年傳於亡窮注師古曰今文泰誓之辭○按此文西京所行偽泰誓辭也郊祀志亦引此文云正稽古立功立事可以永年丕天之大律然則傳於亡窮四字當所自撰以結引書之意也漢興惟韋平父子至宰相○按此但言由布衣以文學升庸者耳不然絳侯條侯輔佐文景非父子宰相耶贊于定國父子哀鰥哲獄注師古云云○顧炎武曰毛詩禮記鰥寡之鰥皆作矜此亦矜之誤哲則折之誤也師古注非前漢書卷七十一考證"}
{"id": "KR2a0007_072", "series": "KR2a0007", "text": "唐正議大夫行秘書少監琅邪縣開國子顔師古注昔武王伐紂遷九鼎於雒邑伯夷叔齊薄之餓死首陽不食其禄周猶稱盛徳焉然孔子賢此二人以為不降其志不辱其身也而孟子亦云聞伯夷之風者貪夫亷懦夫有立志奮乎百世之上百世之下莫不興起非賢人而能若是乎漢興有園公綺里季夏黄公甪里先生此四人者當秦之世避而入商雒深山以待天下之定也自髙祖聞而召之不至其後吕后用留侯計使皇太子卑辭束帛致禮安車迎而致之四人既至從太子見髙祖客而敬焉太子得以為重遂用自安語在留侯傳其後谷口有鄭子真蜀有嚴君平皆修身自保非其服弗服非其食弗食成帝時元舅大将軍王鳳以禮聘子真子真遂不詘而終君平卜筮於成都市以為卜筮者賤業而可以惠衆人有邪惡非正之問則依蓍龜為言利害與人子言依於孝與人弟言依於順與人臣言依於忠各因埶導之以善從吾言者已過半矣裁日閲數人得百錢足自養則閉肆下簾而授老子博覧亡不通依老子嚴周之指著書十萬餘言揚雄少時從游學㠯而仕京師顯名數為朝廷在位賢者稱君平徳杜陵李彊素善雄乆之為益州牧喜謂雄曰吾真得嚴君平矣雄曰君備禮以待之彼人可見而不可得詘也彊心以為不然及至蜀致禮與相見卒不敢言以為從事乃歎曰揚子雲誠知人君平年九十餘遂以其業終蜀人愛敬至今稱焉及雄著書言當世士稱此二人其論曰或問君子疾没世而名不稱盍埶諸名卿可㡬曰君子徳名為幾梁齊楚趙之君非不富且貴也惡乎成其名谷口鄭子真不詘其志耕於巖石之下名震于京師豈其卿豈其卿楚兩龔之絜其清矣乎蜀嚴湛㝠不作茍見不治茍得乆幽而不改其操雖隨和何以加諸舉兹以旃不亦寳乎自園公綺里季夏黄公甪里先生鄭子真嚴君平皆未嘗仕然其風聲足以激貪厲俗近古之逸民也若王吉貢禹兩龔之屬皆以禮譲進退云王吉字子陽琅邪臯虞人也少好學明經以郡吏舉孝亷為郎補若盧右丞遷雲陽令舉賢良為昌邑中尉而王好游獵驅馳國中動作亡節吉上疏諌曰臣聞古者師日行三十里吉行五十里詩云匪風發兮匪車揭兮顧瞻周道中心􁈀兮説曰是非古之風也發發者是非古之車也揭揭者盖傷之也今者大王幸方與曽不半日而馳二百里百姓頗廢耕桑治道牽馬臣愚以為民不可數變也昔召公述職當民事時舍於棠下而聽斷焉是時人皆得其所後世思其仁恩至乎不伐甘棠甘棠之詩是也大王不好書術而樂逸游馮式撙銜馳騁不止口倦乎叱咤手苦於箠轡身勞乎車輿朝則冒霧露晝則被塵埃夏則為大暑之所暴炙冬則為風寒之所匽薄數以耎脆之玉體犯勤勞之煩毒非所以全壽命之宗也又非所以進仁義之隆也夫廣夏之下細旃之上明師居前勸誦在後上論唐虞之際下及殷周之盛考仁聖之風習治國之道訢訢焉發憤忘食日新厥徳其樂豈徒銜橛之閒哉休則俛仰詘信以利形進退步趨以實下吸新吐故以練臧專意積精以適神於以養生豈不長哉大王誠留意如此則心有堯舜之志體有喬松之壽羙聲廣譽登而上聞則福禄其轃而社稷安矣皇帝仁聖至今思慕未怠於宫館囿池弋獵之樂未有所幸大王宜夙夜念此以承聖意諸侯骨肉莫親大王大王於屬則子也於位則臣也一身而二任之責加焉恩愛行義􁊴介有不具者於以上聞非饗國之福也臣吉愚戇願大王察之王賀雖不遵道然猶知敬禮吉乃下令曰寡人造行不能無惰中尉甚忠數輔吾過使謁者千秋賜中尉牛肉五百斤酒五石脯五束其後復放從自若吉輙諌爭甚得輔弼之義雖不治民國中莫不敬重焉久之昭帝崩亡嗣大将軍霍光秉政遣大鴻臚宗正迎昌邑王吉即奏書戒王曰臣聞髙宗諒闇三年不言今大王以喪事徴宜日夜哭泣悲哀而已慎毋有所發且何獨喪事凡南靣之君何言哉天不言四時行焉百物生焉願大王察之大将軍仁愛勇智忠信之徳天下莫不聞事孝武皇帝二十餘年未嘗有過先帝棄羣臣屬以天下寄幼孤焉大将軍抱持幼君襁褓之中布政施教海内晏然雖周公伊尹亡以加也今帝崩亡嗣大将軍惟思可以奉宗廟者攀援而立大王其仁厚豈有量哉臣願大王事之敬之政事壹聽之大王垂拱南面而已願留意常以為念王既到即位二十餘日以行淫亂廢昌邑羣臣坐在國時不舉奏王罪過令漢朝不聞知又不能輔道陷王大惡皆下獄誅唯吉與郎中令龔遂以忠直數諫正得減死髠為城旦起家復為益州刺史病去官復徴為博士諌大夫是時宣帝頗修武帝故事宫室車服盛於昭帝時外戚許史王氏貴寵而上躬親政事任用能吏吉上疏言得失曰陛下躬聖質總萬方帝王圖籍日陳于前惟思世務将興太平詔書毎下民欣然若更生臣伏而思之可謂至恩未可謂本務也欲治之主不世出公卿幸得遭遇其時言聽諫從然未有建萬世之長策舉明主於三代之隆者也其務在於期㑹簿書斷獄聽訟而已此非太平之基也臣聞聖王宣徳流化必自近始朝廷不備難以言治左右不正難以化逺民者弱而不可勝愚而不可欺也聖主獨行於深宫得則天下稱誦之失則天下咸言之行發於近必見於逺故謹選左右審擇所使左右所以正身也所使所以宣徳也詩云濟濟多士文王以寜此其本也春秋所以大一統者六合同風九州共貫也今俗吏所以牧民者非有禮義科指可世世通行者也獨設刑法以守之其欲治者不知所繇以意穿鑿各取一切權譎自任故一變之後不可復修也是以百里不同風千里不同俗户異政人殊服詐偽萌生刑罰亡極質樸日消恩愛寖薄孔子曰安上治民莫善於禮非空言也王者未制禮之時引先王禮宜於今者而用之臣願陛下承天心發大業與公卿大臣延及儒生述舊禮明王制敺一世之民躋之仁壽之域則俗何以不若成康壽何以不若髙宗竊見當世趨務不合於道者謹條奏唯陛下財擇焉吉意以為夫婦人倫大綱夭壽之萌也世俗嫁娶太早未知為人父母之道而有子是以教化不明而民多夭聘妻送女亡節則貧人不及故不舉子又漢家列侯尚公主諸侯則國人承翁主使男事女夫詘於婦逆隂陽之位故多女亂古者衣服車馬貴賤有章以襃有徳而别尊卑今上下僭差人人自制是以貪財誅利不畏死亡周之所以能致治刑措而不用者以其禁邪於㝠㝠絶惡於未萌也又言舜湯不用三公九卿之世而舉臯陶伊尹不仁者逺今使俗吏得任子弟率多驕驁不通古今至於積功治人亡益於民此伐檀所為作也宜明選求賢除任子之令外家及故人可厚以財不宜居位去角抵減樂府省尚方明視天下以儉古者工不造琱瑑商不通侈靡非工商之獨賢政教使之然也民見儉則歸本本立而末成其指如此上以其言迂闊不甚寵異也吉遂謝病歸琅邪始吉少時學問居長安東家有大棗樹垂吉庭中吉婦取棗以啖吉吉後知之乃去婦東家聞而欲伐其樹鄰里共止之因固請吉令還婦里中為之語曰東家有樹王陽婦去東家棗完去婦復還其厲志如此吉與貢禹為友世稱王陽在位貢公彈冠言其取舍同也元帝初即位遣使者徴貢禹與吉吉年老道病卒上悼之復遣使者弔祠云初吉兼通五經能為騶氏春秋以詩論語教授好梁丘賀説易令子駿受焉駿以孝廉為郎左曹陳咸薦駿賢父子經明行修宜顯以厲俗光禄勲匡衡亦舉駿有專對材遷諫大夫使責淮陽憲王遷趙内史吉坐昌邑王被刑後戒子孫毋為王國吏故駿道病免官歸起家復為幽州刺史遷司𨽻校尉奏免丞相匡衡遷少府八歲成帝欲大用之出駿為京兆尹試以政事先是京兆有趙廣漢張敞王尊王章至駿皆有能名故京師稱曰前有趙張後有三王而薛宣從左馮翊代駿為少府㑹御史大夫缺谷永奏言聖王不以名譽加於實效考績用人之法薛宣政事已試上然其議宣為少府月餘遂超御史大夫至丞相駿乃代宣為御史大夫並居位六歲病卒翟方進代駿為大夫數月薛宣免遂代為丞相衆人為駿恨不得封侯駿為少府時妻死因不復娶或問之駿曰徳非曽參子非華元亦何敢娶駿子崇以父任為郎歴刺史郡守治有能名建平三年以河南太守徵入為御史大夫數月是時成帝舅安成恭侯夫人放寡居共養長信宫坐祝詛下獄崇奏封事為放言放外家解氏與崇為昏哀帝以崇為不忠誠策詔崇曰朕以君有累世之美故踰列次在位以来忠誠匡國未聞所繇反懐詐諼之辭欲以攀救舊姻之家大逆之辜舉錯專恣不遵法度亡以示百僚左遷為大司農後徙衞尉左将軍平帝即位王莽秉政大司空彭宣乞骸骨罷崇代為大司空封扶平侯歲餘崇復謝病乞骸骨皆避王莽莽遣就國歲餘為傅婢所毒薨國除自吉至崇世名清廉然材器名稱稍不能及父而禄位彌隆皆好車馬衣服其自奉養極為鮮明而亡金銀錦繡之物及遷徙去處所載不過嚢衣不畜積餘財去位家居亦布衣疏食天下服其廉而怪其奢故俗傳王陽能作黄金貢禹字少翁琅邪人也以明經絜行著聞徵為博士凉州刺史病去官復舉賢良為河南令歲餘以職事為府官所責免冠謝禹曰冠壹免安復可冠也遂去官元帝初即位徵禹為諌大夫數虚己問以政事是時年歲不登郡國多困禹奏言古者宫室有制宫女不過九人秣馬不過八匹牆塗而不琱木摩而不刻車輿器物皆不文畫苑囿不過數十里與民共之任賢使能什一而税亡它賦斂繇戍之役使民歲不過三日千里之内自給千里之外各置貢職而已故天下家給人足頌聲並作至髙祖孝文孝景皇帝循古節儉宫女不過十餘廐馬百餘匹孝文皇帝衣綈履革器亡琱文金銀之飾後世爭為奢侈轉轉益甚臣下亦相放效衣服履絝刀劒亂於主上主上時臨朝入廟衆人不能别異甚非其宜然非自知奢僭也猶魯昭公曰吾何僭矣今大夫僭諸侯諸侯僭天子天子過天道其日久矣承衰救亂矯復古化在於陛下臣愚以為盡如太古難宜少放古以自節焉論語曰君子樂節禮樂方今宫室已定亡可奈何矣其餘盡可減損故時齊三服官輸物不過十笥方今齊三服官作工各數千人一歲費數鉅萬蜀廣漢主金銀器歲各用五百萬三工官官費五千萬東西織室亦然廐馬食粟将萬匹臣禹嘗從之東宫見賜杯案盡文畫金銀飾非當所以賜食臣下也東宫之費亦不可勝計天下之民所為大饑餓死者是也今民大饑而死死又不葬為犬豬所食人至相食而廐馬食粟苦其大肥氣盛怒至乃日歩作之王者受命於天為民父母固當若此乎天不見邪武帝時又多取好女至數千人以填後宫及弃天下昭帝幼弱霍光專事不知禮正妄多臧金錢財物鳥獸魚鼈牛馬虎豹生禽凡百九十物盡瘞臧之又皆以後宫女置於園陵大失禮逆天心又未必稱武帝意也昭帝晏駕光復行之至孝宣皇帝時陛下惡有所言羣臣亦隨故事甚可痛也故使天下承化取女皆大過度諸侯妻妾或至數百人豪富吏民畜歌者至數十人是以内多怨女外多曠夫及衆庶葬埋皆虚地上以實地下其過自上生皆在大臣循故事之辠也唯陛下深察古道從其儉者大減損乗輿服御器物三分去二子産多少有命審察後宫擇其賢者留二十人餘悉歸之及諸陵園女亡子者宜悉遣獨杜陵宫人數百誠可哀憐也廐馬可亡過數十匹獨舍長安城南苑地以為田獵之囿自城西南至山西至鄠皆復其田以與貧民方今天下饑饉可亡大自損減以救之稱天意乎天生聖人蓋為萬民非獨使自娱樂而已也故詩曰天難諶斯不易惟王上帝臨女毋貳爾心當仁不讓獨可以聖心參諸天地揆之往古不可與臣下議也若其阿意順指隨君上下臣禹不勝拳拳不敢不盡愚心天子納善其忠乃下詔令太僕減食穀馬水衡減食肉獸省宜春下苑以與貧民又罷角抵諸戲及齊三服官遷禹為光禄大夫頃之禹上書曰臣禹年老貧窮家訾不滿萬錢妻子穅豆不贍裋褐不完有田百三十畝陛下過意徵臣臣賣田百畝以供車馬至拜為諫大夫秩八百石奉錢月九千二百廩食太官又䝉賞賜四時雜繒緜絮衣服酒肉諸果物徳厚甚深疾病侍醫臨治賴陛下神靈不死而活又拜為光禄大夫秩二千石奉錢月萬二千禄賜愈多家日以益富身日以益尊誠非少茅愚臣所當䝉也伏自念終亡以報厚徳日夜慙愧而已臣禹犬馬之齒八十一血氣衰竭耳目不聰明非復能有補益所謂素餐尸禄洿朝之臣也自痛去家三千里凡有一子年十二非有在家為臣具棺椁者也誠恐一旦蹎仆氣竭不復自還洿席薦於宫室骸骨弃捐孤魂不歸不勝私願願乞骸骨及身生歸鄉里死亡所恨天子報曰朕以生有伯夷之廉史魚之直守經據古不阿當世孳孳於民俗之所寡故親近生幾參國政今未得久聞生之竒論也而云欲退意豈有所恨與将在位者與生殊乎往者嘗令金敞語生欲及生時禄生之子既已諭矣今復云子少夫以王命辨䕶生家雖百子何以加傳曰亡懐土何必思故鄉生其強飯慎疾以自輔後月餘以禹為長信少府㑹御史大夫陳萬年卒禹代為御史大夫列於三公自禹在位數言得失書數十上禹以為古民亡賦算口錢起武帝征伐四夷重賦於民民産子三歲則出口錢故民重困至於生子輒殺甚可悲痛宜令兒七歲去齒乃出口錢年二十乃算又言古者不以金錢為幣專意於農故一夫不耕必有受其飢者今漢家鑄錢及諸鐡官皆置吏卒徒攻山取銅鐡一歲功十萬人已上中農食七人是七十萬人常受其飢也鑿地數百丈銷隂氣之精地臧空虚不能含氣出雲斬伐林木亡有時禁水旱之災未必不繇此也自五銖錢起已来七十餘年民坐盗鑄錢被刑者衆富人積錢滿室猶亡厭足民心動揺商賈求利東西南北各用智巧好衣美食歲有十二之利而不出租税農夫父子暴露中野不避寒暑捽􁁈杷土手足胼胝已奉穀租又出槀税鄉部私求不可勝供故民弃本逐末耕者不能半貧民雖賜之田猶賤賣以賈窮則起為盗賊何者末利深而惑於錢也是以姦邪不可禁其原皆起於錢也疾其末者絶其本宜罷採珠玉金銀鑄錢之官亡復以為幣市井勿得販賣除其租銖之律租税禄賜皆以布帛及穀使百姓壹歸於農復古道便又言諸離宫及長樂宫衞可減其太半以寛繇役又諸官奴婢十萬餘人戲游亡事税良民以給之歲費五六鉅萬宜免為庶人廪食令代關東戌卒乗北邉亭塞候望又欲令近臣自諸曹侍中以上家亡得私販賣與民爭利犯者輒免官削爵不得仕宦禹又言孝文皇帝時貴廉絜賤貪汙賈人贅壻及吏坐臧者皆禁錮不得為吏賞善罰惡不阿親戚罪白者伏其誅疑者以與民亡贖罪之法故令行禁止海内大化天下斷獄四百與刑錯亡異武帝始臨天下尊賢用士闢地廣境數千里自見功大威行遂從耆欲用度不足乃行壹切之變使犯法者贖罪入穀者補吏是以天下奢侈官亂民貧盗賊並起亡命者衆郡國恐伏其誅則擇便巧史書習於計簿能欺上府者以為右職姦軌不勝則取勇猛能操切百姓者以苛暴威服下者使居大位故亡義而有財者顯於世欺謾而善書者尊於朝誖逆而勇猛者貴於官故俗皆曰何以孝弟為財多而光榮何以禮義為史書而仕宦何以謹慎為勇猛而臨官故黥劓而髠鉗者猶復攘臂為政於世行雖犬彘家富埶足目指氣使是為賢耳故謂居官而置富者為雄桀處姦而得利者為壮士兄勸其弟父勉其子俗之壊敗乃至於是察其所以然者皆以犯法得贖罪求士不得真賢相守崇財利誅不行之所致也今欲興至治致太平宜除贖罪之法相守選舉不以實及有臧者輒行其誅亡但免官則爭盡力為善貴孝弟賤賈人進真賢舉實廉而天下治矣孔子匹夫之人耳以樂道正身不解之故四海之内天下之君微孔子之言亡所折中况乎以漢地之廣陛下之徳處南靣之尊秉萬乗之權因天地之助其於變世易俗調和隂陽陶冶萬物化正天下易於決流抑隊自成康以来幾且千歲欲為治者甚衆然而太平不復興者何也以其舍法度而任私意奢侈行而仁義廢也陛下誠深念髙祖之苦醇法太宗之治正已以先下選賢以自輔開進忠正致誅姦臣逺放讇佞放出園陵之女罷倡樂絶鄭聲去甲乙之帳退偽薄之物修節儉之化驅天下之民皆歸於農如此不解則三王可侔五帝可及唯陛下留意省察天下幸甚天子下其議令民産子七歲乃出口錢自此始又罷上林宫館希幸御者及省建章甘泉宫衞卒減諸侯王廟衞卒省其半餘雖未盡從然嘉其質直之意禹又奏欲罷郡國廟定漢宗廟迭毁之禮皆未施行為御史大夫數月卒天子賜錢百萬以其子為郎官至東郡都尉禹卒後上追思其議竟下詔罷郡國廟定迭毁之禮然通儒或非之語在韋𤣥成傳兩龔皆楚人也勝字君賔舍字君倩二人相友並著名節故世謂之楚兩龔少皆好學明經勝為郡吏舍不仕久之楚王入朝聞舍髙名聘舍為常侍不得已隨王歸國固辭願卒學復至長安而勝為郡吏三舉孝廉以王國人不得宿衞補吏再為尉壹為丞勝輙至官廼去州舉茂才為重泉令病去官大司空何武執金吾閻崇薦勝哀帝自為定陶王固已聞其名徵為諌大夫引見勝薦龔舍及亢父寗壽濟隂侯嘉有詔皆徵勝曰竊見國家徵醫巫常為駕徵賢者宜駕上曰大夫乗私車来邪勝曰唯唯有詔為駕龔舍侯嘉至皆為諌大夫寗壽稱疾不至勝居諌官數上書求見言百姓貧盗賊多吏不良風俗薄災異數見不可不憂制度泰奢刑罰泰深賦斂泰重宜以儉約先下其言祖述王吉貢禹之意為大夫二歲餘遷丞相司直徙光禄大夫守右扶風數月上知勝非撥煩吏乃復還勝光祿大夫諸吏給事中勝言董賢亂制度繇是逆上指後歲餘丞相王嘉上書薦故廷尉梁相等尚書劾奏嘉言事恣意迷國罔上不道下将軍中朝者議左将軍公孫禄司𨽻鮑宣光禄大夫孔光等十四人皆以為嘉應迷國不道法勝獨書議曰嘉資性邪僻所舉多貪殘吏位列三公隂陽不和諸事並廢咎皆繇嘉迷國不疑今舉相等過㣲薄日暮議者罷明旦復㑹左將軍禄問勝君議亡所據今奏當上宜何從勝曰将軍以勝議不可者通劾之博士夏侯常見勝應禄不和起至勝前謂曰宜如奏所言勝以手推常曰去後數日復㑹議可復孝惠孝景廟不議者皆曰宜復勝曰當如禮常復謂勝禮有變勝疾言曰去是時之變常恚謂勝曰我視君何若君欲小與衆異外以采名君乃申徒狄屬耳先是常又為勝道髙陵有子殺母者勝白之尚書問誰受對曰受夏侯常尚書使勝問常常連恨勝即應曰聞之白衣戒君勿言也奏事不詳妄作觸罪勝窮無以對尚書即自劾奏與常爭言洿辱朝廷事下御史中丞召詰問劾奏勝吏二千石常位大夫皆幸得給事中與論議不崇禮義而居公門下相非恨疾言辨訟媠謾亡狀皆不敬制曰貶秩各一等勝謝罪乞骸骨上乃復加賞賜以子博為侍郎出勝為渤海太守勝謝病不任之官積六月免歸上復徵為光禄大夫勝常稱疾卧數使子上書乞骸骨㑹哀帝崩初琅邪邴漢亦以清行徵用至京兆尹後為太中大夫王莽秉政勝與漢俱乞骸骨自昭帝時涿郡韓福以徳行徵至京師賜策書束帛遣歸詔曰朕閔勞以官職之事其務修孝弟以教鄉里行道舍傳舍縣次具酒肉食從者及馬長吏以時存問常以歲八月賜羊壹頭酒二斛不幸死者賜複衾一祠以中牢於是王莽依故事白遣勝漢策曰惟元始二年六月庚寅光禄大夫太中大夫耆艾二人以老病罷太皇太后使謁者僕射策詔之曰蓋聞古者有司年至則致仕所以恭讓而不盡其力也今大夫年至矣朕愍以官職之事煩大夫其上子若孫若同産同産子一人大夫其修身守道以終髙年賜帛及行道舍宿歲時羊酒衣衾皆如韓福故事所上子男皆除為郎於是勝漢遂歸老于鄉里漢兄子曼容亦養志自修為官不肯過六百石輙自免去其名過出於漢初龔舍以龔勝薦徵為諌大夫病免復徵為博士又病去頃之哀帝遣使者即楚拜舍為太山太守舍家居在武原使者至縣請舍欲令至廷拜授印綬舍曰王者以天下為家何必縣官遂於家受詔便道之官既至數月上書乞骸骨上徵舍至京兆東湖界固稱病篤天子使使者收印綬拜舍為光禄大夫數賜告舍終不肯起乃遣歸舍亦通五經以魯詩教授舍勝既歸鄉里郡二千石長吏初到官皆至其家如師弟子之禮舍年六十八王莽居攝中卒莽既簒國遣五威将帥行天下風俗将帥親奉羊酒存問勝明年莽遣使者即拜勝為講學祭酒勝稱疾不應徵後二年莽復遣使者奉璽書太子師友祭酒印綬安車駟馬迎勝即拜秩上卿先賜六月禄直以辦装使者與郡太守縣長吏三老官屬行義諸生千人以上入勝里致詔使者欲令勝起迎久立門外勝稱病篤為牀室中户西南牖下東首加朝服拕紳使者入户西行南靣立致詔付璽書遷延再拜奉印綬内安車駟馬進謂勝曰聖朝未嘗忘君制作未定待君為政思聞所欲施行以安海内勝對曰素愚加以年老被病命在朝夕隨使君上道必死道路無益萬分使者要説至以印綬就加勝身勝輒推不受使者即上言方盛夏暑熱勝病少氣可須秋凉廼發有詔許使者五日一與太守俱問起居為勝兩子及門人髙暉等言朝廷虚心待君以茅土之封雖疾病宜動移至傳舍示有行意必為子孫遺大業暉等白使者語勝自知不見聽即謂暉等吾受漢家厚恩亡以報今年老矣旦暮入地誼豈以一身事二姓下見故主哉勝因敕以棺斂喪事衣周於身棺周於衣勿隨俗動吾冡種柏作祠堂語畢遂不復開口飲食積十四日死死時七十九矣使者太守臨斂賜複衾祭祠如法門人衰絰治喪者百數有老父来弔哭甚哀既而曰嗟乎薰以香自燒膏以明自銷龔生竟夭天年非吾徒也遂趨而出莫知其誰勝居彭城亷里後世刻石表其里門鮑宣字子都渤海髙城人也好學明經為縣鄉嗇夫守束州丞後為都尉太守功曹舉孝亷為郎病去官復為州從事大司馬衛將軍王商辟宣薦為議郎後以病去哀帝初大司空何武除宣為西曹掾甚敬重焉薦宣為諫大夫遷豫州牧歳餘丞相司直郭欽奏宣舉錯煩苛代二千石署吏聽訟所察過詔條行部乗傳去法駕駕一馬舍宿鄉亭為衆所非宣坐免歸家數月復徵為諫大夫宣每居位常上書諌爭其言少文多實是時帝祖母傅太后欲與成帝母俱稱尊號封爵親屬丞相孔光大司空師丹何武大司馬傅喜始執正義失傅太后指皆免官丁傅子弟並進董賢貴幸宣以諌大夫從其後上書諌曰竊見孝成皇帝時外親持權人人牽引所私以充塞朝廷妨賢人路濁亂天下奢泰亡度窮困百姓是以日蝕且十彗星四起危亡之徵陛下所親見也今奈何反覆劇於前乎朝臣亡有大儒骨鯁白首耆艾魁壘之士議論通古今喟然動衆心憂國如飢渴者臣未見也敦外親小童及幸臣董賢等在公門省户下陛下欲與此共承天地安海内甚難今世俗謂不智者為能謂智者為不能昔堯放四罪而天下服今除一吏而衆皆惑古刑人尚服今賞人反惑請寄為姦羣小日進國家空虚用度不足民流亡去城郭盜賊並起吏為殘賊歲増於前凡民有七亡陰陽不和水旱為災一亡也縣官重責更賦租税二亡也貪吏並公受取不已三亡也豪強大姓蠶食亡厭四亡也苛吏繇役失農桑時五亡也部落鼓鳴男女遮迣六亡也盗賊劫畧取民財物七亡也七亡尚可又有七死酷吏毆殺一死也治獄深刻二死也寃陷亡辜三死也盗賊横發四死也怨讐相殘五死也歲惡飢餓六死也時氣疾疫七死也民有七亡而無一得欲望國安誠難民有七死而無一生欲望刑措誠難此非公卿守相貪殘成化之所致邪羣臣幸得居尊官食重禄豈有肯加惻隱於細民助陛下流教化者邪志但在營私家稱賔客為姦利而已以茍容曲從為賢以拱黙尸禄為智謂如臣宣等為愚陛下擢臣巖穴誠兾有益豪毛豈徒欲使臣羙食大官重髙門之地哉天下乃皇天之天下也陛下上為皇天子下為黎庶父母為天牧養元元視之當如一合尸鳩之詩今貧民菜食不厭衣又穿空父子夫婦不能相保誠可為酸鼻陛下不救将安所歸命乎奈何獨私養外親與幸臣董賢多賞賜以大萬數使奴從賔客漿酒霍肉蒼頭廬兒皆用致富非天意也及汝昌侯傅商亡功而封夫官爵非陛下之官爵乃天下之官爵也陛下取非其官官非其人而望天説民服豈不難哉方陽侯孫寵宜陵侯息夫躬辨足以移衆彊可用獨立姦人之雄或世尤劇者也宜以時罷退及外親幼童未通經術者皆宜令休就師傅急徵故大司馬傅喜使領外親故大司空何武師丹故丞相孔光故左将軍彭宣經皆更博士位皆歴三公智謀威信可與建教化圖安危龔勝為司直郡國皆慎選舉三輔委輸官不敢為姦可大委任也陛下前以小不忍退武等海内失望陛下尚能容亡功徳者甚衆曽不能忍武等邪治天下者當用天下之心為心不得自專快意而已也上之皇天見譴下之黎庶怨恨次有諌爭之臣陛下茍欲自薄而厚惡臣天下猶不聽也臣雖愚戇獨不知多受禄賜羙食大官廣田宅厚妻子不與惡人結仇怨以安身邪誠迫大義官以諌爭為職不敢不竭愚惟陛下少留神明覽五經之文原聖人之至意深思天地之戒臣宣呐鈍於辭不勝惓惓盡死節而已上以宣名儒優容之是時郡國地震民訛言行籌明年正月朔日蝕上乃徵孔光免孫寵息夫躬罷侍中諸曹黄門郎數十人宣復上書言陛下父事天母事地子養黎民即位已来父虧明母震動子訛言相驚恐今日蝕於三始誠可畏懼小民正月朔日尚恐毁敗器物何况於日虧乎陛下深内自責避正殿舉直言求過失罷退外親及旁仄素餐之人徴拜孔光為光禄大夫發覺孫寵息夫躬過惡免官遣就國衆庶歙然莫不説喜天人同心人心説則天意解矣乃二月丙戌白虹虷日連隂不雨此天有憂結未解民有怨望未塞者也侍中駙馬都尉董賢本無葭莩之親但以令色諛言自進賞賜亡度竭盡府臧并合三第尚以為小復壊暴室賢父子坐使天子使者将作治第行夜吏卒皆得賞賜上冡有㑹輒太官為供海内貢獻當養一君今反盡之賢家豈天意與民意邪天不可久負厚之如此反所以害之也誠欲哀賢宜為謝過天地解讐海内免遣就國收乗輿器物還之縣官如此可以父子終其性命不者海内之所仇未有得久安者也孫寵息夫躬不宜居國可皆免以視天下復徵何武師丹彭宣傅喜曠然使民易視以應天心建立大政以興太平之端髙門去省戸數十歩求見出入二年未省欲使海瀕仄陋自通逺矣願賜數刻之間極竭毣毣之思退入三泉死亡所恨上感大異納宣言徵何武彭宣旬月皆復為三公拜宣為司𨽻時哀帝改司𨽻校尉但為司𨽻官比司直丞相孔光四時行園陵官屬以令行馳道中宣出逢之使吏鉤止丞相掾史没入其車馬摧辱宰相事下御史中丞侍御史至司𨽻官欲捕從事閉門不肯内宣坐距閉使者亡人臣禮大不敬不道下廷尉獄博士弟子濟南王咸舉幡太學下曰欲救鮑司𨽻者㑹此下諸生會者千餘人朝日遮丞相孔光自言丞相車不得行又守闕上書上遂抵宣罪減死一等髠鉗宣既被刑乃徙之上黨以為其地宜田牧又少豪俊易長雄遂家于長子平帝即位王莽秉政隂有篡國之心乃風州郡以辠法案誅諸豪桀及漢忠直臣不附己者宣及何武等皆死時名捕隴西辛興興與宣女壻許紺俱過宣一飯去宣不知情坐繫獄自殺自成帝至王莽時清名之士琅邪又有紀逡王思齊則薛方子容太原則邭越臣仲郇相稚賔沛郡則唐林子髙唐尊伯髙皆以明經飭行顯名於世紀逡兩唐皆仕王莽封侯貴重歴公卿位唐林數上疏諌正有忠直節唐尊衣敝履空以瓦器飲食又以歴遺公卿被虛偽名郇越相同族昆弟也並舉州郡孝亷茂材數病去官越散其先人訾千餘萬以分施九族州里志節尤髙相王莽時徵為太子四友病死莽太子遣使裞以衣衾其子攀棺不聽曰死父遺言師友之送勿有所受今於皇太子得託友官故不受也京師稱之薛方嘗為郡掾祭酒嘗徵不至及莽以安車迎方方因使者辭謝曰堯舜在上下有巢由今明主方隆唐虞之徳小臣欲守箕山之節也使者以聞莽説其言不強致方居家以經教授喜屬文著詩賦數十篇始隃麋郭欽哀帝時為丞相司直奏免豫州牧鮑宣京兆尹薛修等又奏董賢左遷盧奴令平帝時遷南郡太守而杜陵蒋詡元卿為兗州刺史亦以亷直為名王莽居攝欽詡皆以病免官歸鄉里卧不出戸卒於家齊栗融客卿北海禽慶子夏蘇章游卿山陽曹竟子期皆儒生去官不仕於莽莽死漢更始徵竟以為丞相封侯欲視致賢人銷寇賊竟不受侯爵㑹赤眉入長安欲降竟竟手劔格死世祖即位徵薛方道病卒兩龔鮑宣子孫皆見褒表至大官賛曰易稱君子之道或出或處或黙或語言其各得道之一節譬諸草木區以别矣故曰山林之士往而不能反朝廷之士入而不能出二者各有所短春秋列國卿大夫及至漢興将相名臣懐禄耽寵以失其世者多矣是故清節之士於是為貴然大率多能自治而不能治人王貢之材優於龔鮑守死善道勝實蹈焉貞而不諒薛方近之郭欽蒋詡好遯不汙絶紀唐矣前漢書卷七十二考證有園公綺里季夏黄公甪里先生○田汝成曰四皓名字當讀為綺里季夏而後人誤讀為夏黄公亦猶樂正裘牧仲之誤耳按杜甫詩曰黄綺終辭漢以黄綺並稱即知唐人讀本不誤又按甪里甪字宋史儒林傳崔偓佺為直講太宗顧謂曰李覺甞奏朕云四皓中一先生姓或言用字加撇或云加㸃爾知否偓佺對曰臣聞刀用為角兩㸃為甪用上一撇一㸃俱不成字据偓佺此論則俗本作甪字者亦非也宋祁曰甪不成字當作角俗本又誤甪作角盖縁不知崔偓佺之論耳其後谷口有鄭子真○按地理志谷口縣屬左馮翊王吉傳琅邪臯虞人也○按吉為琅邪王氏之祖唐書宰相世系表曰秦将王離子元避亂遷琅邪後徒臨沂四世孫吉始家臯虞後徙臨沂都鄉南仁里今者大王幸方與○胡三省曰方與縣本屬山陽郡武帝以山陽為昌邑王國方與縣屬焉敺一世之民躋之仁壽之域注師古曰以仁撫天下云云○胡三省曰此以仁壽並言仁者不鄙詐壽者不夭折也顔注非是吉意以為夫婦人倫大綱云云○真徳秀曰吉意以下盖史家撮其大㫖如此非本文也左曹陳咸薦駿賢父子○按賢父子猶云賢父之子兩龔傳常以歳八月賜羊壹頭酒二斛○按韓福事昭紀作郡縣常以正月賜羊酒紀係録詔書原文疑此八月當為正月之訛又按羊壹頭壹字應作一各本俱誤耳勿隨俗動吾冡云云注師古曰若葬多設器偹則恐被掘云云○顧炎武曰古人族葬勝必已自有墓若隨俗人之意更於冡上種栢作祠堂則是動吾冡也盖以朝代遷革一切飾終之禮俱不欲用鮑宣傳勃海髙城人也○髙城地理志作髙成薛方嘗為郡掾祭酒云云○按鮑宣傳特附薛方郭欽蔣詡栗融禽慶蘇章曹竟皆不仕莽世清節著名者据後書卓茂傳茂與孔休蔡勲劉宣龔勝鮑宣六人同志又申徒剛宣秉王丹王良郭丹蔡茂及陳寵之曽祖咸各見本傳而儒林傳載髙詡包咸獨行傳載譙元李業王皓王嘉劉茂逸民傳載向長逄萌王君公周黨譚賢殷謨王覇戴遵皆立志較然不汚新室爵命宜與薛方諸賢牽連書之乃莽大夫揚雄一傳累牘連篇而於諸賢聊表一二此則班氏之失也皆見褒表至大官○按兩龔子孫後書無傳鮑宣子永孫昱三世司𨽻後書有傳而宣妻桓少君在列女傳前漢書卷七十二考證"}
{"id": "KR2a0007_073", "series": "KR2a0007", "text": "唐正議大夫行祕書少監琅邪縣開國子顔師古注韋賢字長孺魯國鄒人也其先韋孟家本彭城為楚元王傅傅子夷王及孫王戊戊荒淫不遵道孟作詩風諫後遂去位徙家于鄒又作一篇其諫詩曰肅肅我祖國自豕韋黼衣朱紱四牡龍旂彤弓斯征撫寧遐荒總齊羣邦以翼大商迭彼大彭勲績惟光至於有周歴世會同王赧聽譛寔絶我邦我邦旣絶厥政斯逸賞罰之行非繇王室庶尹羣后靡扶靡衛五服崩離宗周以隊我祖斯㣲䙴于彭城在予小子勤誒厥生阸此嫚秦耒耜以耕悠悠嫚秦上天不寧廼眷南顧授漢于京於赫有漢四方是征靡適不懐萬國□平廼命厥弟建侯於楚俾我小臣惟傅是輔兢兢元王恭儉浄壹惠此黎民納彼輔弼饗國漸世垂烈于後廼及夷王克奉厥緒咨命不永唯王統祀左右陪臣此惟皇士如何我王不思守保不惟履氷以繼祖考邦事是廢逸游是娱犬馬繇繇是放是驅務彼鳥獸忽此稼苖烝民以匱我王以媮所𢎞非徳所親非俊唯囿是恢惟䛕是信睮睮諂夫咢咢黄髮如何我王曾不是察旣藐下臣追欲從逸嫚彼顯祖輕兹削黜嗟嗟我王漢之睦親曾不夙夜以休令聞穆穆天子臨爾下土明明羣司執憲靡顧正遐繇近殆其怙兹嗟嗟我王曷不此思非思非鍳嗣其罔則彌彌其失岌岌其國致氷匪霜致隊靡嫚瞻惟我王昔靡不練興國救顛孰違悔過追思黄髮秦繆以霸嵗月其徂年其逮耉於昔君子庶顯于後我王如何曽不斯覽黄髮不近胡不時監其在鄒詩曰㣲㣲小子旣耉且陋豈不牽位穢我王朝王朝肅清唯俊之庭顧瞻余躬懼穢此征我之退征請于天子天子我恤矜我髮齒赫赫天子明悊且仁縣車之義以洎小臣嗟我小子豈不懐土庶我王寤越遷于魯旣去禰祖惟懐惟顧祁祁我徒戴負盈路爰戾于鄒鬋茅作堂我徒我環築室于牆我旣䙴逝心存我舊夢我瀆上立于王朝其夢如何夢争王室其争如何夢我王弼寤其外邦歎其喟然念我祖考泣涕其漣㣲㣲老夫咨旣遷絶洋洋仲尼視我遺烈濟濟鄒魯禮義唯㳟誦習弦歌于異他邦我雖鄙耉心其好而我徒侃爾樂亦在而孟卒于鄒或曰其子孫好事述先人之志而作是詩也自孟至賢五世賢為人質朴少欲篤志於學兼通禮尚書以詩教授號稱鄒魯大儒徵為博士給事中進授昭帝詩稍遷光祿大夫詹事至大鴻臚昭帝崩無嗣大将軍霍光與公卿共尊立孝宣帝帝初卽位賢以與謀議安宗廟賜爵關内侯食邑徙為長信少府以先帝師甚見尊重本始三年代蔡義為丞相封扶陽侯食邑七百户時賢七十餘為相五嵗地節三年以老病乞骸骨賜黄金百斤罷歸加賜第一區丞相致仕自賢始年八十二薨諡曰節侯賢四子長子方山為高寝令早終次子𢎞至東海太守次子舜留魯守墳墓少子𤣥成復以明經歴位至丞相故鄒魯諺曰遺子黄金滿籯不如一經𤣥成字少翁以父任為郎常侍騎少好學修父業尤謙遜下士出遇知識歩行輙下從者與載送之以為常其接人貧賤者益加敬繇是名譽日廣以明經擢為諫大夫遷大河都尉初𤣥成兄𢎞為太常丞職奉宗廟典諸陵邑煩劇多罪過父賢以𢎞當為嗣故勑令自免𢎞懐謙不去官及賢病䔍𢎞竟坐宗廟事繫獄罪未决室家問賢當為後者賢恚恨不肯言於是賢門下生博士義倩等與宗家計議共矯賢令使家丞上書言大行以大河都尉𤣥成為後賢薨𤣥成在官聞䘮又言當為嗣𤣥成深知其非賢雅意卽陽為病狂卧便利妄笑語昬亂徵至長安旣葬當襲爵以病狂不應召大鴻臚奏狀章下丞相御史案騐𤣥成素有名聲士大夫多疑其欲譲爵辟兄者案事丞相史廼與𤣥成書曰古之辭譲必有文義可觀故能垂榮於後今子獨壊容貌蒙耻辱為狂癡光曜晻而不宣㣲哉子之所託名也僕素愚陋過為宰相執事願少聞風聲不然恐子傷髙而僕為小人也𤣥成友人侍郎章亦上疏言聖王貴以禮譲為國宜優飬𤣥成勿枉其志使得自安衡門之下而丞相御史遂以𤣥成實不病劾奏之有詔勿劾引拜𤣥成不得已受爵宣帝髙其節以𤣥成為河南太守兄𢎞太山都尉遷東海太守數嵗𤣥成徵為未央衛尉遷太常坐與故平通侯楊惲厚善惲誅黨友皆免官後以列侯侍祀孝惠廟當晨入廟天雨淖不駕駟馬車而騎至廟下有司劾奏等輩數人皆削爵為關内侯𤣥成自傷貶黜父爵歎曰吾何面目以奉祭祀作詩自劾責曰赫矣我祖侯于豕韋賜命建伯有殷以綏厥績旣昭車服有常朝宗商邑四牡翔翔徳之令顯慶流于裔宗周至漢羣后歴世肅肅楚傅輔翼元夷厥駟有庸惟慎惟祗嗣王孔佚越遷于鄒五世壙僚至我節侯惟我節侯顯徳遐聞左右昭宣五品以訓旣耉致位惟懿惟奐厥賜祁祁百金洎舘國彼扶陽在京之東惟帝是留政謀是從繹繹六轡是列是理威儀濟濟朝享天子天子穆穆是宗是師四方遐爾觀國之煇茅土之繼在我俊兄惟我俊兄是譲是形於休厥徳於赫有聲致我小子越留於京惟我小子不肅㑹同媠彼車服黜此附庸赫赫顯爵自我隊之㣲㣲附庸自我招之誰能忍媿寄之我顔誰將遐征從之夷蠻於赫三事匪俊匪作於蔑小子終焉其度誰謂華高企其齊而誰謂徳難厲其庶而嗟我小子于貳其尤隊彼令聲申此擇辭四方羣后我監我視威儀車服惟肅是履初宣帝寵姬張婕妤男淮陽憲王好政事通法律上竒其材有意欲以為嗣然用太子起於細㣲又早失母故不忍也乆之上欲感風憲王輔以禮譲之臣乃召拜𤣥成為淮陽中尉是時王未就國𤣥成受詔與太子太傅蕭望之及五經諸儒雜論同異於石渠閣條奏其對及元帝卽位以𤣥成為少府遷太子太傅至御史大夫永光中代于定國為丞相貶黜十年之間遂繼父相位封侯故國榮當世焉𤣥成復作詩自著復玷缺之囏難因以戒示子孫曰於肅君子旣令厥徳儀服此㳟棣棣其則咨余小子旣徳靡逮曾是車服荒嫚以隊明明天子俊徳烈烈不遂我遺恤我九列我旣兹恤惟夙惟夜畏忌是申供事靡憜天子我監登我三事顧我傷隊爵復我舊我旣此登望我舊階先后兹度漣漣孔懷司直御事我熙我盛羣公百僚我加我慶于異卿士非同我心三事惟囏莫我肯矜赫赫三事力雖此畢非我所度退其罔日昔我之隊畏不此居今我度兹戚戚其懼嗟我後人命其靡常靖享爾位瞻仰靡荒愼爾會同戒爾車服無媠爾儀以保爾域爾無我視不愼不整我之此復惟禄之幸於戲後人惟肅惟栗無黍顯祖以蕃漢室𤣥成為相七年守正持重不及父賢而文采過之建昭三年薨諡曰共侯初賢以昭帝時徙平陵𤣥成别徙杜陵病且死因使者自白曰不勝父子恩願乞骸骨歸葬父墓上許焉子頃侯寛嗣薨子僖侯育嗣薨子節侯沈嗣自賢傳國至𤣥孫乃絶𤣥成兄高寢令方山子安世歴郡守大鴻臚長樂衞尉朝廷稱有宰相之器㑹其病終而東海太守𢎞子賞亦明詩哀帝為定陶王時賞為太傅哀帝卽位賞以舊恩為大司馬車騎將軍列為三公賜爵關内侯食邑千户亦年八十餘以壽終宗族至吏二千石者十餘人初高帝時令諸侯王都皆立太上皇廟至惠帝尊高帝廟為太祖廟景帝尊文帝廟為太宗廟行所嘗幸郡國各立太祖太宗廟至宣帝本始二年復尊孝武廟為世宗廟行所巡狩亦立焉凡祖宗廟在郡國六十八合百六十七所而京師自高祖下至宣帝與太上皇悼皇考各自居陵旁立廟并為百七十六又園中各有寢便殿日祭於寢月祭於廟時祭於便殿寢日四上食廟歲二十五祠便殿歲四祠又月一游衣冠而昭靈后武哀王昭哀后孝文太后孝昭太后衞思后戾太子戾后各有寢園與諸帝合凡三十所一歲祠上食二萬四千四百五十五用衞士四萬五千一百二十九人祝宰樂人萬二千一百四十七人養犧牲卒不在數中至元帝時貢禹奏言古者天子七廟今孝惠孝景廟皆親盡宜毁及郡國廟不應古禮宜正定天子是其議未及施行而禹卒永光四年乃下詔先議罷郡國廟曰朕聞明王之御世也遭時為法因事制宜往者天下初定遠方未賔因嘗所親以立宗廟蓋建威銷萌一民之至權也今頼天地之靈宗廟之福四方同軌蠻貊貢職乆遵而不定令疏遠卑賤共承尊祀殆非皇天祖宗之意朕甚懼焉傳不云乎吾不與祭如不祭其與將軍列侯中二千石諸大夫博士議郎議丞相𤣥成御史大夫鄭𢎞太子太傅嚴彭祖少府歐陽地餘諫大夫尹更始等七十人皆曰臣聞祭非自外至者也繇中出生於心也故唯聖人為能饗帝孝子為能饗親立廟京師之居躬親承事四海之内各以其職来助祭尊親之大義五帝三王所共不易之道也詩云有來雍雍至止肅肅相維辟公天子穆穆春秋之義父不祭於支庶之宅君不祭於臣僕之家王不祭於下土諸侯臣等愚以為宗廟在郡國宜無修臣請勿復修奏可因罷昭靈后武哀王昭哀后衞思后戾太子戾后園皆不奉祠裁置吏卒守焉罷郡國廟後月餘復下詔曰蓋聞明王制禮立親廟四祖宗之廟萬世不毁所以明尊祖敬宗著親親也朕獲承祖宗之重惟大禮未備戰栗恐懼不敢自顓其與將軍列侯中二千石二千石諸大夫博士議𤣥成等四十四人奏議曰禮王者始受命諸侯始封之君皆為太祖以下五廟而迭毁毁廟之主臧乎太祖五年而再殷祭言壹禘壹祫也祫祭者毁廟與未毁廟之主皆合食於太祖父為昭子為穆孫復為昭古之正禮也祭義曰王者禘其祖自出以其祖配之而立四廟言始受命而王祭天以其祖配而不為立廟親盡也立親廟四親親也親盡而迭毁親疏之殺示有終也周之所以七廟者以后稷始封文王武王受命而王是以三廟不毁與親廟四而七非有后稷始封文武受命之功者皆當親盡而毁成王成二聖之業制禮作樂功徳茂盛廟猶不世以行為諡而已禮廟在大門之内不敢遠親也臣愚以為高帝受命定天下宜為帝者太祖之廟世世不毁承後屬盡者宜毁今宗廟異處昭穆不序宜入就太祖廟而序昭穆如禮太上皇孝惠孝文孝景廟皆親盡宜毁皇考廟親未盡如故大司馬車騎將軍許嘉等二十九人以為孝文皇帝除誹謗去肉刑躬節儉不受獻罪人不帑不私其利出美人重絶人類賔賜長老收恤孤獨徳厚侔天地利澤施四海宜為帝者太宗之廟廷尉忠以為孝武皇帝改正朔易服色攘四夷宜為世宗之廟諫大夫尹更始等十八人以為皇考廟上序於昭穆非正禮宜毁於是上重其事依違者一年乃下詔曰蓋聞王者祖有功而宗有徳尊尊之大義也存親廟四親親之至恩也高皇帝為天下誅暴除亂受命而帝功莫大焉孝文皇帝國為代王諸呂作亂海内揺動然羣臣黎庶靡不壹意北面而歸心猶謙辭固譲而後卽位削亂秦之迹興三代之風是以百姓晏然咸獲嘉福徳莫盛焉高皇帝為漢太祖孝文皇帝為太宗世世承祀傳之無窮朕甚樂之孝宣皇帝為孝昭皇帝後於義壹體孝景皇帝廟及皇考廟皆親盡其正禮儀𤣥成等奏曰祖宗之廟世世不毁繼祖以下五廟而迭毁今高皇帝為太祖孝文皇帝為太宗孝景皇帝為昭孝武皇帝為穆孝昭皇帝與孝宣皇帝俱為昭皇考廟親未盡太上孝惠廟皆親盡宜毁太上廟主宜瘞園孝惠皇帝為穆主遷於太祖廟寢園皆無復修奏可議者又以為清廟之詩言交神之禮無不清静今衣冠出游有車騎之衆風雨之氣非所謂清静也祭不欲數數則瀆瀆則不敬宜復古禮四時祭於廟諸寢園日月閒祀皆可勿復修上亦不改也明年𤣥成復言古者制禮别尊卑貴賤國君之母非適不得配食則薦於寢身沒而已陛下躬至孝承天心建祖宗定迭毁序昭穆大禮旣定孝文太后孝昭太后寢祠園宜如禮勿復修奏可後嵗餘𤣥成薨匡衡為丞相上寢疾夢祖宗譴罷郡國廟上少弟楚孝王亦夢焉上詔問衡議欲復之衡深言不可上疾乆不平衡惶恐禱高祖孝文孝武廟曰嗣曾孫皇帝恭承洪業夙夜不敢康寧思育休烈以章祖宗之盛功故動作接神必因古聖之經徃者有司以為前因所幸而立廟將以繫海内之心非為尊祖嚴親也今頼宗廟之靈六合之内莫不附親廟宜一居京師天子親奉郡國廟可止毋修皇帝祗肅舊禮尊重神明卽告于祖宗而不敢失今皇帝有疾不豫廼夢祖宗見戒以廟楚王夢亦有其序皇帝悼懼卽詔臣衡復修立謹案上世帝王承祖禰之大義皆不敢不自親郡國吏卑賤不可使獨承又祭祀之義以民為本間者嵗數不登百姓困乏郡國廟無以修立禮凶年則嵗事不舉以祖禰之意為不樂是以不敢復如誠非禮義之中違祖宗之心咎盡在臣衡當受其殃大被其疾隊在溝瀆之中皇帝至孝肅愼宜蒙祐福唯高皇帝孝文皇帝孝武皇帝省察右饗皇帝之孝開賜皇帝眉壽亡疆令所疾日瘳平復反常永保宗廟天下幸甚又告謝毁廟曰徃者大臣以為在昔帝王承祖宗之休典取象於天地天序五行人親五屬天子奉天故率其意而尊其制是以禘嘗之序靡有過五受命之君躬接于天萬世不墮繼烈以下五廟而遷上陳太祖間嵗而祫其道應天故福禄永終太上皇非受命而屬盡義則當遷又以為孝莫大於嚴父故父之所尊子不敢不承父之所異子不敢同禮公子不得為母信為後則於子祭於孫止尊祖嚴父之義也寢日四上食園廟閒祀皆可亡修皇帝思慕悼懼未敢盡從惟念高皇帝聖徳茂盛受命溥將欽若稽古承順天心子孫本支陳錫無疆誠以為遷廟合祭乆長之策高皇帝之意廼敢不聽卽以令日遷太上孝惠廟孝文太后孝昭太后寢將以昭祖宗之徳順天人之序定亡窮之業今皇帝未受兹福乃有不能共職之疾皇帝願復修立承祀臣衡等咸以為禮不得如不合高皇帝孝惠皇帝孝文皇帝孝武皇帝孝昭皇帝孝宣皇帝太上皇孝文太后孝昭太后之意罪盡在臣衡等當受其咎今皇帝尚未平詔中朝臣具復毁廟之文臣衡中朝臣咸復以為天子之祀義有所㫁禮有所承違統背制不可以奉先祖皇天不祐鬼神不饗六蓺所載皆言不當無所依縁以作其文事如失指罪廼在臣衡當深受其殃皇帝宜厚蒙祉福嘉氣日興疾病平復永保宗廟與天亡極羣生百神有所歸息諸廟皆同文乆之上疾連年遂盡復諸所罷寢廟園皆修祀如故初上定迭毁禮獨尊孝文廟為太宗而孝武廟親未盡故未毁上於是廼復申明之曰孝宣皇帝尊孝武廟曰世宗損益之禮不敢有與焉他皆如舊制唯郡國廟遂廢云元帝崩衡奏言前以上體不平故復諸所罷祠卒不蒙福案衞思后戾太子戾后園親未盡孝惠孝景廟親盡宜毁及太上皇孝文孝昭太后昭靈后昭哀后武哀王祠請悉罷勿奉奏可初高后時患臣下妄非議先帝宗廟寢園官故定著令敢有擅議者棄市至元帝改制蠲除此令成帝時以無繼嗣河平元年復復太上皇寢廟園世世奉祠昭靈后武哀王昭哀后竝食於太上寢廟如故又復擅議宗廟之命成帝崩哀帝卽位丞相孔光大司空何武奏言永光五年制書高皇帝為漢太祖孝文皇帝為太宗建昭五年制書孝武皇帝為世宗損益之禮不敢有與臣愚以為迭毁之次當以時定非令所為擅議宗廟之意也臣請與羣臣雜議奏可於是光禄勲彭宣詹事滿昌博士左咸等五十三人皆以為繼祖宗以下五廟而迭毁後雖有賢君猶不得與祖宗竝列子孫雖欲襃大顯揚而立之鬼神不饗也孝武皇帝雖有功烈親盡宜毁太僕王舜中壘校尉劉歆議曰臣聞周室旣衰四夷竝侵獫狁最彊於今匈奴是也至宣王而伐之詩人美而頌之曰薄伐獫狁至于太原又曰嘽嘽推推如霆如雷顯允方叔征伐獫狁荆蠻來威故稱中興及至幽王犬戎來伐殺幽王取宗器自是之後南夷與北夷交侵中國不絶如綫春秋紀齊桓南伐楚北伐山戎孔子曰微管仲吾其被髮左衽矣是故棄桓之過而錄其功以為伯首及漢興冒頓始彊破東胡禽月氏并其土地地廣兵彊為中國害南越尉佗總百粤自稱帝故中國雖平猶有四夷之患且無寧嵗一方有急三面救之是天下皆動而被其害也孝文皇帝厚以貨賂與結和親猶侵暴無已甚者興師十餘萬衆近屯京師及四邊嵗發屯備虜其為患乆矣非一世之漸也諸侯郡守連匈奴及百粤以為逆者非一人也匈奴所殺郡守都尉畧取人民不可勝數孝武皇帝愍中國罷勞無安寧之時乃遣大將軍驃騎伏波樓船之屬南滅百粤起七郡北攘匈奴降昆邪十萬之衆置五屬國起朔方以奪其肥饒之地東伐朝鮮起𤣥莬樂浪以㫁匈奴之左臂西伐大宛竝三十六國結烏孫起敦煌酒泉張掖以鬲婼羌裂匈奴之右臂單于孤特遠遁于幕北四垂無事斥地遠境起十餘郡功業旣定廼封丞相為富民侯以大安天下富實百姓其規橅可見又招集天下賢俊與恊心同謀興制度改正朔易服色立天地之祠建封禪殊官號存周後定諸侯之制永無逆争之心至今累世頼之單于守藩百蠻服從萬世之基也中興之功未有高焉者也高帝建大業為太祖孝文皇帝徳至厚也為文太宗孝武皇帝功至著也為武世宗此孝宣帝所以發徳音也禮記王制及春秋榖梁傳天子七廟諸侯五大夫三士二天子七日而殯七月而葬諸侯五日而殯五月而葬此喪事尊卑之序也與廟數相應其文曰天子三昭三穆與太祖之廟而七諸侯二昭二穆與太祖之廟而五故徳厚者流光徳薄者流卑春秋左氏傳曰名位不同禮亦異數自上以下降殺以两禮也七者其正法數可常數者也宗不在此數中宗變也苟有功徳則宗之不可預為設數故於殷太甲為太宗太戊曰中宗武丁曰高宗周公為毋逸之戒舉殷三宗以勸成王繇是言之宗無數也然則所以勸帝者之功徳博矣以七廟言之孝武皇帝未宜毁以所宗言之則不可謂無功徳禮記祀典曰夫聖王之制祀也功施於民則祀之以勞定國則祀之能救大災則祀之竊觀孝武皇帝功徳皆兼而有焉凡在於異姓猶將特祀之况于先祖或說天子五廟無見文又說中宗高宗者宗其道而毁其廟名與實異非尊徳貴功之意也詩云蔽芾甘棠勿鬋勿伐邵伯所茇思其人猶愛其樹况宗其道而毁其廟乎迭毁之禮自有常法無殊功異徳固以親疏相推及至祖宗之序多少之數經傳無明文至尊至重難以疑文虚說定也孝宣皇帝舉公卿之議用衆儒之謀旣以為世宗之廟建之萬世宣布天下臣愚以為孝武皇帝功烈如彼孝宣皇帝崇立之如此不宜毁上覽其議而從之制曰太僕舜中壘校尉歆議可歆又以為禮去事有殺故春秋外傳曰日祭月祀時享嵗貢終王祖禰則日祭曾高則月祀二祧則時享壇墠則嵗貢大禘則終王徳盛而游廣親親之殺也彌遠則彌尊故禘為重矣孫居王父之處正昭穆則孫常與祖相代此遷廟之殺也聖人於其祖出於情矣禮無所不順故無毁廟自貢禹建迭毁之議惠景及太上寢園廢而為虚失禮意矣至平帝元始中大司馬王莽奏本始元年丞相義等議諡孝宣皇帝親曰悼園置邑三百家至元康元年丞相相等奏父為士子為天子祭以天子悼園宜稱尊號曰皇考立廟益故奉園民滿千六百家以為縣臣愚以為皇考廟本不當立累世奉之非是又孝文太后南陵孝昭太后雲陵園雖前以禮不復修陵名未正謹與大司徒晏等百四十七人議皆曰孝宣皇帝以兄孫繼統為孝昭皇帝後以數故孝元世以孝景皇帝及皇考廟親未盡不毁此两統貳父違於禮制案義奏親諡曰悼裁置奉邑皆應經義相奏悼園稱皇考立廟益民為縣違離祖統乖繆本義父為士子為天子祭以天子者乃謂若虞舜夏禹殷湯周文漢之高祖受命而王者也非謂繼祖統為後者也臣請皇高祖考廟奉明園毁勿修罷南陵雲陵為縣奏可司徒掾班彪曰漢承亡秦絶學之後祖宗之制因時施宜自𤣥成後學者蕃滋貢禹毁宗廟匡衡改郊兆何武定三公後皆數復故紛紛不定何者禮文缺微古今異制各為一家未易可偏定也考觀諸儒之議劉歆博而篤矣前漢書卷七十三考證韋賢傳至於有周歴世會同○按唐書宰相世系表曰韋氏出自風姓顓頊孫大彭為夏諸侯少康封其别孫元哲於豕韋其地滑州韋城也豕韋大彭迭為商伯周赧王時始失國徙居彭城以國為氏其說卽本此詩然豕韋顯名夏商國語左傳有明文至周以後書傳未見若春秋戰國數百年中則諸書並無有國名豕韋者韋孟謂歴世會同豈可信哉漢初人去古未遠其自譜世系卽已荒畧如此宜無怪乎揚子雲之自叙多誤也王赧聽譛實絶我邦注應劭云云○劉攽云云○按孟詩已不可解應劭又從而實之愈誤劉攽之論確矣但詩中尚有可疑者漢以高祖諱邦為國此句及下文寤其外邦於異他邦凡三用邦字倘所謂臨文不諱者耶勤誒厥生注師古曰誒歎聲○楊愼曰方言云楚謂然曰誒說文誒譍也離騷云欸秋冬之緒風說文欸譍也二字音義並同實一字耳皆楚語也耒耜以耕○文選作耒耜斯耕又克奉厥後選作克奉厥次又臨爾下土選作照臨下土又殆其怙兹選作殆其兹怙又彌彌其失選作彌彌其逸又致隊靡嫚選作致墜匪慢韋賢子𤣥成輙下從者與載送之○顧炎武曰下字如爰盎傳下趙談之下與之共載復送至其家也周之所以七廟者以后稷始封文王武王受命而王云云○按天子七廟祭法禮器家語榖梁傳荀子王制無異文也謂自古天子五廟周因文武始加七廟惟韋元成此文而鄭康成注禮乃据其說商書不云乎七世之廟可以觀徳虞喜曰七廟不始于周伊尹已言之矣元成言禮甚踈故傳末詳載劉歆七廟之辨以紏其違孝文孝景廟皆親盡宜毁○按景帝初年詔卽尊孝文為太宗是卽百世不祧之廟與髙祖並崇矣可因親盡而毁乎宜許嘉等駮其議也又悼考立廟非正宜有尹更始之言前漢書卷七十三考證"}
{"id": "KR2a0007_074", "series": "KR2a0007", "text": "唐正議大夫行秘書少監琅邪縣開國子顔師古注魏相字弱翁濟隂定陶人也徙平陵少學易為郡卒史舉賢良以對策髙第為茂陵令頃之御史大夫桑宏羊客詐稱御史止傳丞不以時謁客怒縛丞相疑其有姦收捕案致其罪論棄客市茂陵大治後遷河南太守禁止姦邪豪彊畏服會丞相車千秋死先是千秋子為雒陽武庫令自見失父而相治郡嚴恐久獲罪乃自免去相使掾追呼之遂不肯還相獨恨曰大將軍聞此令去官必以為我用丞相死不能遇其子使當世貴人非我殆矣武庫令西至長安大將軍霍光果以責過相曰㓜主新立以為函谷京師之固武庫精兵所聚故以丞相弟為關都尉子為武庫令今河南太守不深惟國家大策苟見丞相不在而斥逐其子何淺薄也後人有告相賊殺不辜事下有司河南卒戍中都官者二三千人遮大將軍自言願復留作一年以贖太守罪河南老弱萬餘人守關欲入上書關吏以聞大將軍用武庫令事遂下相廷尉獄久繫踰冬會赦出復有詔守茂陵令遷揚州刺史考案郡國守相多所貶退相與丙吉相善時吉為光祿大夫予相書曰朝廷已深知弱翁治行方且大用矣願少愼事自重臧器于身相心善其言為霽威嚴居部二嵗徵為諫大夫復為河南太守數年宣帝即位徴相入為大司農遷御史大夫四嵗大將軍霍光薨上思其功徳以其子禹為右將軍兄子樂平侯山復領尚書事相因平恩侯許伯奏封事言春秋譏世卿惡宋三世為大夫及魯季孫之專權皆危亂國家自後元以來祿去王室政繇冢宰今光死子復為大將軍兄子秉樞機昆弟諸壻據權埶在兵官光夫人顯及諸女皆通籍長信宮或夜詔門出入驕奢放縱恐寖不制宜有以損奪其權破散隂謀以固萬世之基全功臣之世又故事諸上書者皆為二封署其一曰副領尚書者先發副封所言不善屏去不奏相復因許伯白去副封以防雍蔽宣帝善之詔相給事中皆從其議霍氏殺許后之謀始得上聞乃罷其三侯令就第親屬皆出補吏於是韋賢以老病免相遂代為丞相封髙平侯食邑八百戶及霍氏怨相又憚之謀矯太后詔先召斬丞相然後廢天子事發覺伏誅宣帝始親萬機厲精為治練羣臣核名實而相總領衆職甚稱上意元康中匈奴遣兵擊漢屯田車師者不能下上與後將軍趙充國等議欲因匈奴衰弱出兵擊其右地使不敢復擾西域相上書諫曰臣聞之救亂誅暴謂之義兵兵義者王敵加於己不得已而起者謂之應兵兵應者勝爭恨小故不忍憤怒者謂之忿兵兵忿者敗利人土地貨寶者謂之貪兵兵貪者破恃國家之大矜民人之衆欲見威於敵者謂之驕兵兵驕者滅此五者非但人事乃天道也間者匈奴嘗有善意所得漢民輙奉歸之未有犯於邊境雖爭屯田車師不足致意中今聞諸將軍欲興兵入其地臣愚不知此兵何名者也今邊郡困乏父子共犬羊之裘食草萊之實常恐不能自存難以動兵軍旅之後必有凶年言民以其愁苦之氣傷隂陽之和也出兵雖勝猶有後憂恐災害之變因此以生今郡國守相多不實選風俗尤薄水旱不時案今年計子弟殺父兄妻殺夫者凡二百二十二人臣愚以為此非小變也今左右不憂此乃欲發兵報纎介之忿於遠夷殆孔子所謂吾恐季孫之憂不在顓臾而在蕭牆之內也願陛下與平昌侯樂昌侯平恩侯及有識者詳議乃可上從相言而止相眀易經有師法好觀漢故事及便宜章奏以為古今異制方今務在奉行故事而已數條漢興已來國家便宜行事及賢臣賈誼鼂錯董仲舒等所言奏請施行之曰臣聞眀主在上賢輔在下則君安虞而民和睦臣相幸得備位不能奉眀法廣教化理四方以宣聖徳民多背本趨末或有饑寒之色為陛下之憂臣相罪當萬死臣相知能淺薄不明國家大體時用之宜惟民終始未得所繇竊伏觀先帝聖徳仁恩之厚勤勞天下垂意黎庻憂水旱之災為民貧窮發倉廪振乏餧遣諫大夫博士廵行天下察風俗舉賢良平寃獄冠蓋交道省諸用寛租賦弛山澤波池禁秣馬酤酒貯積所以周急繼困慰安元元便利百姓之道甚備臣相不能悉陳昧死奏故事詔書凡二十三事臣謹案王法必本於農而務積聚量入制用以備凶災亡六年之畜尚謂之急元鼎二年平原渤海太山東郡溥被災害民餓死於道路二千石不豫慮其難使至於此賴眀詔振捄乃得蒙更生今歲不登榖暴騰踴臨秋收歛猶有乏者至春恐甚亡以相恤西𦍑未平師旅在外兵革相乗臣竊寒心宜蚤圖其備唯陛下留神元元帥繇先帝盛徳以撫海内上施行其策又數表采易隂陽及明堂月令奏之曰臣相幸得備員奉職不修不能宣廣教化隂陽未和災害未息咎在臣等臣聞易曰天地以順動故日月不過四時不忒聖王以順動故刑罰清而民服天地變化必繇隂陽隂陽之分以日為紀日冬夏至則八風之序立萬物之性成各有常職不得相干東方之神太昊乗震執規司春南方之神炎帝乗離執衡司夏西方之神少昊乗兌執矩司秋北方之神顓頊乗坎執權司冬中央之神黄帝乗坤艮執繩司下土兹五帝所司各有時也東方之卦不可以治西方南方之卦不可以治北方春興兌治則饑秋興震治則華冬興離治則泄夏興坎治則雹眀王謹于尊天愼于養人故立羲和之官以乗四時節授民事君動静以道奉順隂陽則日月光眀風雨時節寒暑調和三者得敘則災害不生五榖熟絲麻遂􁁈木茂鳥獸蕃民不夭疾衣食有餘若是則君尊民說上下亡怨政教不違禮讓可興夫風雨不時則傷農桑農桑傷則民饑寒饑寒在身則亡亷恥㓂賊姦宄所繇生也臣愚以為隂陽者王事之本羣生之命自古賢聖未有不繇者也天子之義必純取法天地而觀於先聖髙皇帝所述書天子所服第八曰大謁者臣章受詔長樂宮曰令羣臣議天子所服以安治天下相國臣何御史大夫臣昌謹與將軍臣陵太子太傅臣通等議春夏秋冬天子所服當法天地之數中得人和故自天子王侯有土之君下及兆民能法天地順四時以治國家身亡旤殃年壽永究是奉宗廟安天下之大禮也臣請法之中謁者趙堯舉春李舜舉夏兒湯舉秋貢禹舉冬四人各職一時大謁者襄章奏制曰可孝文皇帝時以二月施恩恵於天下賜孝弟力田及罷軍卒祠死事者頗非時節御史大夫鼂錯時為太子家令奏言其狀臣相伏念陛下恩澤甚厚然而災氣未息竊恐詔令有未合當時者也願陛下選明經通知隂陽者四人各主一時時至明言所職以和隂陽天下幸甚相數陳便宜上納用焉相敇椽吏案事郡國及休告從家還至府輙白四方異聞或有逆賊風雨災變郡不上相輙奏言之時丙吉為御史大夫同心輔政上皆重之相為人嚴毅不如吉寛視事九嵗神爵三年薨諡曰憲侯子𢎞嗣甘露中有罪削爵為關内侯丙吉字少卿魯國人也治律令為魯獄史積功勞稍遷至廷尉右監坐法失官歸為州從事武帝末巫蠱事起吉以故廷尉監徴詔治巫蠱郡邸獄時宣帝生數月以皇曾孫坐衞太子事繫吉見而憐之又心知太子無事實重哀曾孫無辜吉擇謹厚女徒令保養曾孫置閒燥處吉治巫蠱事連歲不决後元二年武帝疾徃來長楊五柞宫望氣者言長安獄中有天子氣於是上遣使者分條中都官詔獄繫者亡輕重一切皆殺之内謁者令郭穰夜到郡邸獄吉閉門拒使者不納曰皇曾孫在他人亡辜死者猶不可况親曾孫乎相守至天明不得入穰還以聞因劾奏吉武帝亦寤曰天使之也因赦天下郡邸獄繫者獨頼吉得生恩及四海矣曾孫病㡬不全者數焉吉數敇保養乳母加致醫藥視遇甚有恩恵以私財物給其衣食後吉為車騎將軍軍市令遷大將軍長史霍光甚重之入為光祿大夫給事中昭帝崩亡嗣大將軍光遣吉迎昌邑王賀賀即位以行淫亂廢光與車騎將軍張安世諸大臣議所立未定吉奏記光曰將軍事孝武皇帝受襁褓之屬任天下之寄孝昭皇帝早崩亡嗣海内憂懼欲亟聞嗣主發喪之日以大誼立後所立非其人復以大誼廢之天下莫不服焉方今社稷宗廟羣生之命在將軍之壹舉竊伏聽於衆庻察其所言諸侯宗室在位列者未有所聞於民間也而遺詔所養武帝曾孫名病已在掖庭外家者吉前使居郡邸時見其㓜少至今十八九矣通經術有美材行安而節和願將軍詳大議參以蓍龜豈宜褒顯先使入侍令天下昭然知之然後决定大策天下幸甚光覽其議遂尊立皇曾孫遣宗正劉徳與吉迎曾孫於掖庭宣帝初即位賜吉爵關内侯吉為人深厚不伐善自曾孫遭遇吉絶口不道前恩故朝廷莫能眀其功也地節三年立皇太子吉為太子太傅數月遷御史大夫及霍氏誅上躬親政省尚書事是時掖庭宮婢則令民夫上書自陳嘗有阿保之功章下掖庭令考問則辭引使者丙吉知狀掖庭令將則詣御史府以視吉吉識謂則曰汝嘗坐養皇曾孫不謹督笞汝安得有功獨渭城胡組淮陽郭徴卿有恩耳分别奏組等共養勞苦狀詔吉求組徴卿已死有子孫皆受厚賞詔免則為庻人賜錢十萬上親見問然後知吉有舊恩而終不言上大賢之制詔丞相朕㣲眇時御史大夫吉與朕有舊恩厥德茂焉詩不云虖亡徳不報其封吉為博陽侯邑千三百户臨當封吉疾病上將使人加紼而封之及其生存也上憂吉疾不起太子太傅夏侯勝曰此未死也臣聞有隂徳者必饗其樂以及子孫今吉未獲報而疾甚非其死疾也後病果瘉吉上書固辭自陳不宜以空名受賞上報曰朕之封君非空名也而君上書歸侯印是顯朕之不徳也方今天下少事君其專精神省思慮近醫藥以自持後五嵗代魏相為丞相吉本起獄法小吏後學詩禮皆通大義及居相位上寛大好禮讓掾史有罪臧不稱職輙予長休告終無所案驗客或謂吉曰君侯為漢相姦吏成其私然無所懲艾吉曰夫以三公之府有案吏之名吾竊陋焉後人代吉因以為故事公府不案吏自吉始於官屬掾史務掩過揚善吉馭吏耆酒數逋蕩嘗從吉出醉歐丞相車上西曹主吏白欲斥之吉曰以醉飽之失去士使此人將復何所容西曹地忍之此不過汙丞相車茵耳遂不去也此馭吏邊郡人習知邊塞發犇命警備事嘗出適見驛騎持赤白囊邊郡發奔命書馳來至馭吏因隨驛騎至公車刺取知虜入雲中代郡遽歸府見吉白狀因曰恐虜所入邊郡二千石長吏有老病不任兵馬者宜可豫視吉善其言召東曹案邉長吏𤨏科條其人未已詔召丞相御史問以虜所入郡吏吉具對御史大夫卒遽不能詳知以得譴讓而吉見謂憂邊思職馭吏力也吉乃歎曰士亡不可容能各有所長嚮使丞相不先聞馭吏言何見勞勉之有掾史繇是益賢吉吉又嘗出逢清道羣鬭者死傷横道吉過之不問掾史獨怪之吉前行逢人逐牛牛喘吐舌吉止駐使騎吏問逐牛行㡬里矣掾史獨謂丞相前後失問或以譏吉吉曰民鬭相殺傷長安令京兆尹職所當禁備逐捕嵗竟丞相課其殿最奏行賞罰而已宰相不親小事非所當於道路問也方春少陽用事未可大熱恐牛近行用暑故喘此時氣失節恐有所傷害也三公典調和隂陽職當憂是以問之掾史乃服以吉知大體五鳳三年春吉病篤上自臨問吉曰君即有不諱誰可以自代者吉辭謝曰羣臣行能明主所知愚臣無所能識上固問吉頓首曰西河太守杜延年明於法度曉國家故事前為九卿十餘年今在郡治有能名廷尉于定國執憲詳平天下自以不寃太僕陳萬年事後母孝惇厚備於行止此三人能皆在臣右唯上察之上以吉言皆是而許焉及吉薨御史大夫黄霸為丞相徴西河太守杜延年為御史大夫會其年老乞骸骨病免以廷尉于定國代為御史大夫黄霸薨而定國為丞相太僕陳萬年代定國為御史大夫居位皆稱職上稱吉為知人吉薨諡曰定侯子顯嗣甘露中有罪削爵為關内侯官至衞尉太僕始顯少為諸曹嘗從祠髙廟至夕牲日乃使出取齋衣丞相吉大怒謂其夫人曰宗廟至重而顯不敬慎亡吾爵者必顯也夫人為言然後乃已吉中子禹為水衡都尉少子髙為中壘校尉元帝時長安士伍尊上書言臣少時為郡邸小吏竊見孝宣皇帝以皇曾孫在郡邸獄是時治獄使者丙吉見皇曾孫遭離無辜吉仁心感動涕泣悽惻選擇復作胡組養視皇孫吉常從臣尊日再侍臥庭上後遭條獄之詔吉扞拒大難不避嚴刑峻法既遭大赦吉謂守丞誰如皇孫不當在官使誰如移書京兆尹遣與胡組俱送京兆尹不受復還及組日滿當去皇孫思慕吉以私錢顧組令留與郭徴卿並養數月乃遣組去後少内嗇夫白吉曰食皇孫亡詔令時吉得食米肉月月以給皇孫吉即時病輙使臣尊朝夕請問皇孫視省席蓐燥濕候伺組徵卿不得令晨夜去皇孫敖盪數奏甘毳食物所以擁全神靈成育聖躬功徳已亡量矣時豈豫知天下之福而徼其報哉誠其仁恩内結於心也雖介之推割肌以存君不足以比孝宣皇帝時臣上書言狀幸得下吉吉謙讓不敢自伐刪去臣辭專歸美於組徴卿組徴卿皆以受田宅賜錢吉封為博陽侯臣尊不得比組徴卿臣年老居貧死在旦暮欲終不言恐使有功不著吉子顯坐㣲文奪爵為關内侯臣愚以為宜復其爵邑以報先人功徳先是顯為太僕十餘年與官屬大為姦利臧千餘萬司𨽻校尉昌案劾罪至不道奏請逮捕上曰故丞相吉有舊恩朕不忍絶免顯官奪邑四百户後復以為城門校尉顯卒子昌嗣爵關内侯成帝時修廢功以吉舊恩尤重鴻嘉元年制詔丞相御史蓋聞褒功徳繼絶統所以重宗廟廣賢聖之路也故博陽侯吉以舊恩有功而封今其祀絶朕甚憐之夫善善及子孫古今之通誼也其封吉孫中郎將關内侯昌為博陽侯奉吉後國絶三十二嵗復續云昌傳子至孫王莾時乃絶賛曰古之制名必繇象類遠取諸物近取諸身故經謂君為元首臣為股肱明其一體相待而成也是故君臣相配古今常道自然之埶也近觀漢相髙祖開基蕭曹為冠孝宣中興丙魏有聲是時黜陟有序衆職修理公卿多稱其位海内興於禮讓覽其行事豈虛虖哉前漢書卷七十四考證魏相傳舉賢良以對策髙第○按相對策見韓延壽傳但彼文云以文學對策又祗舉褒崇節義一叚亦非全文也兄子樂平侯山復領尚書事注師古曰山者去病之孫今言兄子此傳誤○按依顔注當如張敞傳稱兄孫山然下文魏相封事曰兄子秉樞機即説此事蒙霍禹言之可稱兄子蕭望之傳亦曰光薨子禹復為大司馬兄子山領尚書與此文同似非誤也願陛下與平昌侯樂昌侯平恩侯及有識者詳議乃可○蘇轍曰三人者非賢于趙充國也然其與國同憂樂無徼倖功名之心則過于充國遠甚中謁者趙堯舉春云云○按此趙堯疑另是一人必非江邑侯代周昌為御史大夫者也上文云相國臣何御史大夫臣昌將軍臣陵太子太傅臣通其事當在髙帝十年之初丞相之改稱相國周昌之出為趙相而趙堯代為御史大夫叔孫通之由奉常徙為太子太傅皆此年事也据功臣表江邑侯趙堯以漢五年為御史則未嘗為中謁者矣丙吉傳吉奏記光曰云云○按此時定策吉為首功不止從前保䕶曾孫有恩也傳詳述其奏記云云見杜延年等勸光立宣帝其功實在丙吉之下其封吉為博陽侯邑千三百戶○按表作千三百三十戶又按此詔宣帝紀元康三年吉與史曾史元許舜許延壽及張賀子彭祖同日封前漢書卷七十四考證"}
{"id": "KR2a0007_075", "series": "KR2a0007", "text": "唐正議大夫行祕書少監琅邪縣開國子顔師古注眭𢎞字孟魯國蕃人也少時好侠鬭雞走馬長乃變節從嬴公受春秋以明經為議郎至符節令孝昭元鳳三年正月泰山萊蕪山南匈匈有數千人聲民視之有大石自立高丈五尺大四十八圍入地深八尺三石為足石立後有白烏數千下集其旁是時昌邑有枯社木卧復生又上林苑中大柳樹斷枯臥地亦自立生有蟲食樹葉成文字曰公孫病已立孟推春秋之意以為石柳皆隂類下民之象泰山者岱宗之嶽王者易姓告代之處今大石自立僵柳復起非人力所為此當有從匹夫為天子者枯社木復生故廢之家公孫氏當復興者也孟意亦不知其所在卽説曰先師董仲舒有言雖有繼體守文之君不害聖人之受命漢家堯後有傳國之運漢帝宜誰差天下求索賢人䄠以帝位而退自封百里如殷周二王後以承順天命孟使友人内官長賜上此書時昭帝幼大將軍霍光秉政惡之下其書廷尉奏賜孟妄設祅言惑衆大逆不道皆伏誅後五年孝宣帝興於民間卽位徵孟子為郎夏侯始昌魯人也通五經以齊詩尚書教授自董仲舒韓嬰死後武帝得始昌甚重之始昌明於隂陽先言柏梁臺災日至期日果災時昌邑王以少子愛上為選師始昌為太傅年老以壽終族子勝亦以儒顯名夏侯勝字長公初魯共王分魯西寧鄕以封子節侯别屬大河大河後更名東平故勝為東平人勝少孤好學從始昌受尚書及洪範五行傳説災異後事蕳卿又從歐陽氏問為學精孰所問非一師也善說禮服徵為博士光祿大夫會昭帝崩昌邑王嗣立數出勝當乘輿前諫曰天乆隂而不雨臣下有謀上者陛下出欲何之王怒謂勝為祅言縛以屬吏吏白大將軍霍光光不舉法是時光與車騎將軍張安世謀欲廢昌邑王光譲安世以為泄語安世實不言廼召問勝勝對言在洪範傳曰皇之不極厥罰常隂時則下人有伐上者惡察察言故云臣下有謀光安世大驚以此益重經術士後十餘日光卒與安世白太后廢昌邑王尊立宣帝光以為羣臣奏事東宫太后省政宜知經術白令勝用尚書授太后遷長信少府賜爵關内侯以與謀廢立定策安宗廟益千户宣帝初卽位欲襃先帝詔丞相御史曰朕以渺身蒙遺徳承聖業奉宗廟夙夜惟念孝武皇帝躬仁誼厲威武北征匈奴單于遠遁南平氐𦍑昆明甌駱兩越東定薉貉朝鮮廓地斥境立郡縣百蠻率服款塞自至珍貢陳於宗廟恊音律造樂歌薦上帝封太山立明堂改正朔易服色明開聖緒尊賢顯功興滅繼絶襃周之後備天地之禮廣道術之路上天報况符瑞並應寳鼎出白麟獲海效鉅魚神人並見山稱萬嵗功徳茂盛不能盡宣而廟樂未稱朕甚悼焉其與列侯二千石博士議於是羣臣大議廷中皆曰宜如詔書長信少府勝獨曰武帝雖有攘四夷廣土斥境之功然多殺士衆竭民財力奢泰亡度天下虚耗百姓流離物故者半蝗蟲大起赤地數千里或人民相食畜積至今未復亡徳澤於民不宜為立廟樂公卿共難勝曰此詔書也勝曰詔書不可用也人臣之誼宜直言正論非苟阿意順指議已出口雖死不悔於是丞相義御史大夫廣明劾奏勝非議詔書毁先帝不道及丞相長史黄霸阿縦勝不舉劾俱下獄有司遂請尊孝武帝廟為世宗廟奏盛徳文始五行之舞天下世世獻納以明盛徳武帝廵狩所幸郡國凡四十九皆立廟如高祖太宗焉勝霸旣乆繫霸欲從勝受經勝辭以罪死霸曰朝聞道夕死可矣勝賢其言遂授之繫再更冬講論不怠至四年夏關東四十九郡同日地動或山崩壊城郭室屋殺六千餘人上乃素服避正殿遣使者弔問吏民賜死者棺錢下詔曰蓋災異者天地之戒也朕承洪業託士民之上未能和羣生曩者地震北海琅邪壊祖宗廟朕甚懼焉其與列侯中二千石博問術士有以應變補朕之闕毋有所諱因大赦勝出為諫大夫給事中霸為揚州刺史勝為人質樸守正簡易亡威儀見時謂上為君誤相字於前上亦以是親信之嘗見出道上語上聞而譲勝勝曰陛下所言善臣故揚之堯言布於天下至今見誦臣以為可傳故傳耳朝廷每有大議上知勝素直謂曰先生通正言無懲前事勝復為長信少府遷太子太傅受詔撰尚書論語說賜黄金百斤年九十卒官賜冢塋葬平陵太后賜錢二百萬為勝素服五日以報師傅之恩儒者以為榮始勝每講授常謂諸生曰士病不明經術經術苟明其取青紫如俛拾地芥耳學經不明不如歸耕勝從父子建字長卿自師事勝及歐陽高左右采獲又從五經諸儒問與尚書相出入者牽引以次章句具文飾說勝非之曰建所謂章句小儒破碎大道建亦非勝為學疏略難以應敵建卒自顓門名經為議郎博士至太子少傅勝子兼為左曹太中大夫孫堯至長信少府司農鴻臚曾孫蕃郡守州牧長樂少府勝同産弟子賞為梁内史梁内史子定國為豫章太守而建子千秋亦為少府太子少傅京房字君明東郡頓丘人也治易事梁人焦延壽延壽字贛贛貧賤以好學得幸梁王王共其資用令極意學旣成為郡史察舉補小黄令以候司先知姦邪盜賊不得發愛飬吏民化行縣中舉最當遷三老官屬上書願留贛有詔許増秩留卒於小黄贛常曰得我道以亡身者京生也其說長於災變分六十卦更直日用事以風雨寒温為候各有占驗房用之尤精好鍾律知音聲初元四年以孝亷為郎永光建昭閒西𦍑反日蝕又乆青亡光隂霧不精房數上疏先言其將然近數月遠一嵗所言屢中天子說之數召見問房對曰古帝王以功舉賢則萬化成瑞應著末世以毁譽取人故功業廢而致災異宜令百官各試其功災異可息詔使房作其事房奏考功課吏法上令公卿朝臣與房㑹議温室皆以房言煩碎令上下相司不可許上意鄉之時部刺史奏事京師上召見諸刺史令房暁以課事刺史復以為不可行唯御史大夫鄭𢎞光祿大夫周堪初言不可後善之是時中書令石顯顓權顯友人五鹿充宗為尚書令與房同經論議相非二人用事房嘗宴見問上曰幽厲之君何以危所任者何人也上曰君不明而所任者巧佞房曰知其巧佞而用之邪將以為賢也上曰賢之房曰然則今何以知其不賢也上曰以其時亂而君危知之房曰若是任賢必治任不肖必亂必然之道也幽厲何不覺寤而更求賢曷為卒任不肖以至於是上曰臨亂之君各賢其臣令皆覺寤天下安得危亡之君房曰齊桓公秦二世亦嘗聞此君而非笑之然則任豎刁趙高政治日亂盜賊滿山何不以幽厲卜之而覺寤乎上曰唯有道者能以徃知來耳房因免冠頓首曰春秋紀二百四十二年災異以視萬世之君今陛下卽位已來日月失明星辰逆行山崩泉湧地震石隕夏霜冬靁春凋秋榮隕霜不殺水旱螟蟲民人饑疫盜賊不禁刑人滿市春秋所記災異盡備陛下視今為治邪亂邪上曰亦極亂耳尚何道房曰今所任用者誰與上曰然幸其瘉於彼又以為不在此人也房曰夫前世之君亦皆然矣臣恐後之視今猶今之視前也上良乆廼曰今為亂者誰哉房曰明主宜自知之上曰不知也如知何故用之房曰上最所信任與圗事帷幄之中進退天下之士者是矣房指謂石顯上亦知之謂房曰已諭房罷出後上令房上弟子暁知考功課吏事者欲試用之房上中郎任良姚平願以為刺史試考功法臣得通籍殿中為奏事以防雍塞石顯五鹿充宗皆疾房欲遠之建言宜試以房為郡守元帝於是以房為魏郡太守秩八百石居得以考功法治郡房自請願無屬刺史得除用他郡人自第吏千石以下嵗竟乘傳奏事天子許焉房自知數以論議為大臣所非内與石顯五鹿充宗有隙不欲遠離左右及為太守憂懼房以建昭二年二月朔拜上封事曰辛酉以來䝉氣衰去太陽精明臣獨欣然以為陛下有所定也然太隂倍力而乘消息臣疑陛下雖行此道猶不得如意臣竊悼懼守陽平侯鳳欲見未得至己卯臣拜為太守此言上雖明下猶勝之效也臣出之後恐必為用事所蔽身死而功不成故願歲盡乘傳奏事䝉哀見許廼辛巳䝉氣復乘卦太陽侵色此上大夫覆陽而上意疑也己卯庚辰之閒必有欲隔絶臣令不得乘傳奏事者房未發上令陽平侯鳳承制詔房止無乘傳奏事房意愈恐去至新豐因郵上封事曰臣前以六月中言遯卦不效法曰道人始去寒涌水為災至其七月涌水出臣弟子姚平謂臣曰房可謂知道未可謂信道也房言災異未嘗不中今涌水己出道人當逐死尚復何言臣曰陛下至仁於臣尤厚雖言而死臣猶言也平又曰房可謂小忠未可謂大忠也昔秦時趙高用事有正先者非刺高而死高威自此成故秦之亂正先趣之今臣得出守郡自詭效功恐未效而死惟陛下毋使臣塞涌水之異當正先之死為姚平所笑房至陕復上封事曰乃丙戌小雨丁亥䝉氣去然少隂并力而乘消息戊子益甚到五十分蒙氣復起此陛下欲正消息雜卦之黨并力而争消息之氣不勝彊弱安危之機不可不察己丑夜有還風盡辛卯太陽復侵色至癸巳日月相薄此邪隂同力而太陽為之疑也臣前白九年不改必有星亡之異臣願出任良試考功臣得居内星亡之異可去議者知如此於身不利臣不可蔽故云使弟子不若試師臣為刺史又當奏事故復云為刺史恐太守不與同心不若以為太守此其所以隔絶臣也陛下不違其言而遂聽之此廼蒙氣所以不解太陽亡色者也臣去朝稍遠太陽侵色益甚唯陛下毋難還臣而易逆天意邪說雖安于人天氣必變故人可欺天不可欺也願陛下察焉房去月餘竟徵下獄初淮陽憲王舅張博從房受學以女妻房房與相親毎朝見輙為博道其語以為上意欲用房議而羣臣惡其害已故為衆所排博曰淮陽王上親弟敏達好政欲為國忠今欲令王上書求入朝得佐助房房曰得無不可博曰前楚王朝薦士何為不可房曰中書令石顯尚書令五鹿君相與合同巧佞之人也事縣官十餘年及丞相韋侯皆乆亡補於民可謂亡功矣此尤不欲行考功者也淮陽王卽朝見勸上行考功事善不然但言丞相中書令任事乆而不治可休丞相以御史大夫鄭𢎞代之遷中書令置他官以鉤盾令徐立代之如此房考功事得施行矣博具從房記諸所說災異事因令房為淮陽王作求朝奏草皆持柬與淮陽王石顯微司具知之以房親近未敢言及房出守郡顯告房與張博通謀非謗政治歸惡天子詿誤諸侯王語在憲王傳初房見道幽厲事出為御史大夫鄭𢎞言之房博皆棄市𢎞坐免為庶人房本姓李推律自定為京氏死時年四十一翼奉字少君東海下邳人也治齊詩與蕭望之匡衡同師三人經術皆明衡為後進望之施之政事而奉惇學不仕好律歴隂陽之占元帝初卽位諸儒薦之徵待詔宦者署數言事宴見天子敬焉時平昌侯王臨以宣帝外屬侍中稱詔欲從奉學其術奉不肯與言而上封事曰臣聞之於師治道要務在知下之邪正人誠鄉正雖愚為用若廼懷邪知益為害知下之術在於六情十二律而已北方之情好也好行貪狼申子主之東方之情怒也怒行隂賊亥卯主之貪狼必待隂賊而後動隂賊必待貪狼而後用二隂並行是以王者忌子卯也禮經避之春秋諱焉南方之情惡也惡行亷貞寅午主之西方之情喜也喜行寛大己酉主之二陽並行是以王者吉午酉也詩曰吉日庚午上方之情樂也樂行姦邪辰未主之下方之情哀也哀行公正戌丑主之辰未屬隂戌丑屬陽萬物各以其類應今陛下明聖虚静以待物至萬事雖衆何聞而不諭豈況乎執十二律而御六情於以知下參實亦甚優矣萬不失一自然之道也廼正月癸未日加申有暴風從西南來未主姦邪申主貪狼風以大隂下抵建前是人主左右邪臣之氣也平昌侯比三來見臣皆以正辰加邪時辰為客時為主人以律知人情王者之秘道也愚臣誠不敢以語邪人上以奉為中郎召問奉來者以善日邪時孰與邪日善時奉對曰師法用辰不用日辰為客時為主人見於明主侍者為主人辰正時邪見者正侍者邪辰邪時正見者邪侍者正忠正之見侍者雖邪辰時俱正大邪之見侍者雖正辰時俱邪卽以自知侍者之邪而時邪辰正見者反邪卽以自知侍者之正而時正辰邪見者反正辰為常事時為一行辰疏而時精其效同功必參五觀之然後可知故曰察其所繇省其進退參之六合五行則可以見人性知人情難用外察從中甚明故詩之為學情性而已五性不相害六情更興廢觀性以歴觀情以律明主所宜獨用難與二人共也故曰顯諸仁臧諸用露之則不神獨行則自然矣唯奉能用之學者莫能行是歲關東大水郡國十一饑疫尤甚上廼下詔江海陂湖園池屬少府者以假貧民勿租稅損大官膳減樂府員省苑囿諸宫館稀御幸者勿繕治太僕少府減食榖馬水衡省食肉獸明年二月戊午地震其夏齊地人相食七月己酉地復震上曰蓋聞賢聖在位隂陽和風雨時日月光星辰静黎庶康寧考終厥命今朕共承天地託于公侯之上明不能燭徳不能綏災異並臻連年不息乃二月戊午地大震于隴西郡毁落太上廟殿壁木飾壞敗䝠道縣城郭官寺及民室屋厭殺人衆山崩地裂水泉涌出一年地再動天惟降災震驚朕躬治有大虧咎至於此夙夜兢兢不通大變深懷鬱悼未知其序比年不登元元困乏不勝饑寒以陷刑辟朕甚閔焉㦧怛於心已詔吏虚倉廩開府臧振捄貧民羣司其茂思天地之戒有可蠲除減省以便萬姓者各條奏悉意陳朕過失靡有所諱因赦天下舉直言極諫之士奉奏封事曰臣聞之於師曰天地設位懸日月布星辰分隂陽定四時列五行以視聖人名之曰道聖人見道然後知王治之象故畫州土建君臣立律歴陳成敗以視賢者名之曰經賢者見經然後知人道之務則詩書易春秋禮樂是也易有隂陽詩有五際春秋有災異皆列終始推得失考天心以言王道之安危至秦乃不說傷之以法是以大道不通至於滅亡今陛下明聖深懐要道燭臨萬方布徳流惠靡有闕遺罷省不急之用振救困貧賦醫藥賜棺錢恩澤甚厚又舉直言求過失盛徳純備天下幸甚臣奉竊學齊詩聞五際之要十月之交篇知日蝕地震之效昭然可明猶巢居知風穴處知雨亦不足多適所習耳臣聞人氣内逆則感動天地天變見於星氣日蝕地變見於竒物震動所以然者陽用其精隂用其形猶人之有五臧六體五臧象天六體象地故臧病則氣色發於面體病則欠伸動於貌今年太隂建於甲戌律以庚寅初用事歴以甲午從春歴中甲庚律得參陽性中仁義情得公正貞廉百年之精歲也正以精歲本首王位日臨中時接律而地大震其後連月乆隂雖有大令猶不能復隂氣盛矣古者朝廷必有同姓以明親親少有異姓以明賢賢此聖王之所以大通天下也同姓親而易進異姓疏而難通故同姓一異姓五廼為平均今左右亡同姓獨以舅后之家為親異姓之臣又疏二后之黨滿朝非特處位埶尤奢僭過度呂霍上官足以卜之甚非愛人之道又非後嗣之長策也隂氣之盛不亦宜乎臣又聞未央建章甘泉宫才人各以百數皆不得天性若杜陵園其已御見者臣子不敢有言雖然太皇太后之事也及諸侯王園與其後宫宜為設員出其過制者此損隂氣應天救邪之道也今異至不應災將隨之其法大水極隂生陽反為大旱甚則有火災春秋宋伯姬是矣唯陛下財察明年夏四月乙未孝武園白鶴館奉自以為中上疏曰臣前上五際地震之效曰極隂生陽恐有火災不合明聽未見省答臣竊内不自信今白鶴館以四月乙未時加於卯月宿亢災與前地震同法臣奉廼深知道之可信也不勝拳拳願復賜間卒其終始上復延問以得失奉以為祭天地於雲陽汾隂及諸寢廟不以親疏迭毁皆煩費違古制又宫室苑囿奢泰難供以故民困國虛亡累年之畜所繇來乆不改其本難以末正廼上疏曰臣聞昔者盤庚改邑以興殷道聖人美之竊聞漢徳隆盛在於孝文皇帝躬行節儉外省繇役其時未有甘泉建章及上林中諸離宫館也未央宫又無高門武臺麒麟鳳皇白虎玉堂金華之殿獨有前殿曲臺漸臺宣室温室承明耳孝文欲作一臺度用百金重民之財廢而不為其積土基至今猶存又下遺詔不起山墳故其時天下大和百姓洽足徳流後嗣如令處於當今因此制度必不能成功名天道有常王道亡常亡常者所以應有常也必有非常之主然後能立非常之功臣願陛下徙都於成周左據成臯右阻黽池前鄉崧高後介大河建滎陽扶河東南北千里以為關而入敖倉地方百里者八九足以自娛東厭諸侯之權西遠羌胡之難陛下共已亡為按成周之居兼盤庚之徳萬歲之後長為高宗漢家郊兆寢廟祭祀之禮多不應古臣奉誠難亶居而改作故願陛下遷都正本衆制皆定亡復繕治宫館不急之費歲可餘一年之畜臣聞三代之祖積徳以王然皆不過數百年而絶周至成王有上賢之材因文武之業以周召為輔有司各敬其事在位莫非其人天下甫二世耳然周公猶作詩書深戒成王以恐失天下書則曰王毋若殷王紂其詩則曰殷之未喪師克配上帝宜監于殷駿命不易今漢初取天下起於豐沛以兵征伐徳化未洽後世奢侈國家之費當數代之用非直費財又乃費士孝武之世暴骨四夷不可勝數有天下雖未乆至於陛下八世九主矣雖有成王之明然亡周召之佐今東方連年饑饉加之以疾疫百姓菜色或至相食地比震動天氣溷濁日光侵奪繇此言之執國政者豈可以不懷怵惕而戒萬分之一乎故臣願陛下因天變而徙都所謂與天下更始者也天道終而復始窮則反本故能延長而亡窮也今漢道未終陛下本而始之於以永世延祚不亦優乎如因丙子之孟夏順太隂以東行到後七年之明歲必有五年之餘蓄然後大行考室之禮雖周之隆盛亡以加此唯陛下留神詳察萬世之策書奏天子異其意答曰問奉今園廟有七云東徙狀何如奉對曰昔成王徙洛盤庚遷殷其所避就皆陛下所明知也非有聖明不能一變天下之道臣奉愚戇狂惑唯陛下裁赦其後貢禹亦言當定迭毁禮上遂從之及匡衡為丞相奏徙南北郊其議皆自奉發之奉以中郎為博士諫大夫年老以壽終子及孫皆以學在儒官李尋字子長平陵人也治尚書與張孺鄭寛中同師寛中等守師法敎授尋獨好洪範災異又學天文月令隂陽事丞相翟方進方進亦善為星歴除尋為吏數為翟侯言事帝舅曲陽侯王根為大司馬票騎將軍厚遇尋是時多災異根輔政數虛已問尋尋見漢家有中衰阸㑹之象其意以為且有洪水為災乃說根曰書云天聰明蓋言紫宫極樞通位帝紀太微四門廣開大道五經六緯尊術顯士翼張舒布燭臨四海少微處士為比為輔故次帝廷女宫在後聖人承天賢賢易色取法於此天官上相上將皆顓面正朝憂責甚重要在得人得人之效成敗之機不可不勉也昔秦穆公說諓諓之言任仡仡之勇身受大辱社稷幾亡悔過自責思惟黄髮任用百里奚卒伯西域徳列王道二者禍福如此可不愼哉夫士者國家之大寳功名之本也將軍一門九侯二十朱輪漢興以來臣子貴盛未嘗至此夫物盛必衰自然之理唯有賢友彊輔庶幾可以保身命全子孫安國家書曰歴象日月星辰此言仰視天文俯察地理觀日月消息候星辰行伍揆山川變動參人民繇俗以制法度考禍福舉錯誖逆咎敗將至徵兆為之先見明君恐懼修正側身博問轉禍為福不可救者卽蓄備以待之故社稷亡憂竊見徃者赤黄四塞地氣大發動土竭民天下擾亂之徴也彗星爭明庶雄為桀大寇之引也此二者已頗效矣城中訛言大水奔走上城朝廷驚駭女孽入宫此獨未效閒者重以水泉涌溢旁宫闕仍出月太白入東井犯積水缺天淵日數湛於極陽之色羽氣乘宫起風積雲又錯以山崩地動河不用其道盛冬靁電濳龍為孽繼以隕星流彗維塡上見日蝕有背鄉此亦高下易居洪水之徵也不憂不改洪水廼欲盪滌流彗廼欲埽除改之則有年亡期故屬者頗有變改小貶邪猾日月光精時雨氣應此皇天右漢亡已也何況致大改之宜急博求幽隐拔擢天士任以大職諸闒茸佞讇抱虛求進及用殘賊酷虐聞者若此之徒皆嫉善憎忠壞天文敗地理涌趯邪隂湛溺太陽為主結怨於民宜以時廢退不當得居位誠必行之凶災銷滅子孫之福不旋日而至政治感隂陽猶鐵炭之低卬見效可信者也及諸蓄水連泉務通利之修舊堤防省池澤稅以助損隂邪之盛案行事考變易訛言之效未嘗不至請徴韓放掾周敞王望可與圗之根於是薦尋哀帝初卽位召尋待詔黄門使侍中衞尉傅喜問尋曰間者水出地動日月失度星辰亂行災異仍重極言母有所諱尋對曰陛下聖徳尊天敬地畏命重民悼懼變異不忘疏賤之臣幸使重臣臨問愚臣不足以奉明詔竊見陛下新卽位開大明除忌諱博延名士靡不並進臣尋位卑術淺過隨衆賢待詔食太官衣御府乆汙玉堂之署比得召見亡以自效復時見延問至誠自以逢不世出之命願竭愚心不敢有所避庶幾萬分有一可采唯棄須㬰之閒宿留瞽言考之文理稽之五經揆之聖意以參天心夫變異之來各應象而至臣謹條陳所聞易曰縣象著明莫大乎日月夫日者衆陽之長煇光所燭萬里同晷人君之表也故日將旦清風發羣隂伏君以臨朝不牽於色日初出炎以陽君登朝佞不行忠直進不蔽障日中煇光君徳盛明大臣奉公日將入専以壹君就房有常節君不修道則日失其度晻昧亡光各有云為其於東方作日初出時隂雲邪氣起者法為牽於女謁有所畏難日出後為近臣亂政日中為大臣欺誣日且入為妻妾役使所營閒者日尤不精光明侵奪失色邪氣珥蜺數作夲起於晨相連至昏其日出後至日中閒差瘉小臣不知内事竊以日視陛下志操衰於始初多矣其咎恐有以守正直言而得罪者傷嗣害世不可不愼也唯陛下執乾剛之徳彊志守度毋聽女謁邪臣之態諸保阿乳母甘言悲辭之託㫁而勿聽勉强大誼絶小不忍良有不得已可賜以財貨不可私以官位誠皇天之禁也日失其光則星辰放流陽不能制隂隂桀得作閒者太白正晝經天宜隆徳克躬以執不軌臣聞月者衆隂之長銷息見伏百里為品千里立表萬里連紀妃后大臣諸侯之象也朔晦正終始弦為繩墨望成君徳春夏南秋冬北閒者月數以春夏與日同道過軒轅上后受氣入太微帝廷揚光煇犯上將近臣列星皆失色厭厭如滅此為母后與政亂朝隂陽俱傷兩不相便外臣不知朝事竊信天文卽如此近臣已不足杖矣屋大柱小可為寒心唯陛下親求賢士無彊所惡以崇社禝尊彊本朝臣聞五星者五行之精五帝司命應王者號令為之節度歲星主歲事為綂首號令所紀今失度而盛此君指意欲有所為未得其節也又塡星不避歲星者后帝共政相留於奎婁當以義㫁之熒惑徃來亡常周歴兩宫作態低卬入天門上明堂貫尾亂宫太白發越犯庫兵寇之應也貫黄龍入帝庭當門而出隨熒惑入天門至房而分欲與熒惑為患不敢當明堂之精此陛下神靈故旤亂不成也熒惑厥弛佞巧依埶微言毁譽進類蔽善太白出端門臣有不臣者火入室金上堂不以時解其憂凶塡歲相守又主内亂宜察蕭牆之内毋忽親疏之微誅放佞人防絶萌牙以盪滌濁濊消散積惡毋使得成禍亂辰星主正四時當效於四仲四時失序則辰星作異今出於歲首之孟天所以譴告陛下也政急則出蚤政緩則出晚政絶不行則伏不見而為彗茀四孟皆出為易王命四季皆出星家所諱今幸獨出寅孟之月蓋皇天所以篤右陛下也宜深自改治國故不可以戚戚欲速則不達經曰三載考績三考黜陟加以號令不順四時旣徃不咎來事之師也閒者春三月治大獄時賊隂立逆恐歲小收季夏舉兵法時寒氣應恐後有霜雹之災秋月行封爵其月土溼奥恐後有雷雹之變夫以喜怒賞罰而不顧時禁雖有堯舜之心猶不能致和善言天者必有效於人設上農夫而欲冬田肉袒深耕汗出種之然猶不生者非人心不至天時不得也易曰時止則止時行則行動静不失其時其道光明書曰敬授民時故古之王者尊天地重隂陽敬四時嚴月令順之以善政則和氣可立致猶枹鼓之相應也今朝廷忽於時月之令諸侍中尚書近臣宜皆令通知月令之意設羣下請事若陛下出令有謬於時者當知争之以順時氣臣聞五行以水為本其星𤣥武婺女天地所紀終始所生水為準平王道公正脩明則百川理落脉通偏黨失綱則涌溢為敗書云水曰潤下隂動而卑不失其道天下有道則河出圗洛出書故河洛決溢所為最大今汝潁畎澮皆川水漂涌與雨水並為民害此詩所謂􁇵􁇵震電不寧不令百川沸騰者也其咎在於皇甫卿士之屬唯陛下留意詩人之言少抑外親大臣臣聞地道柔静隂之常義也地有上中下其上位震應妃后不順中位應大臣作亂下位應庶民離畔震或於其國國君之咎也四方中央連國歴州俱動者其異最大閒者關東地數震五星作異亦未大逆宜務崇陽抑隂以救其咎固志建威閉絶私路㧞進英雋退不任職以彊本朝夫本彊則精神折衝本弱則招殃致凶為邪謀所陵聞徃者淮南王作謀之時其所難者獨有汲黯以為公孫宏等不足言也宏漢之名相於今亡比而尚見輕何況无宏之屬乎故曰朝廷亡人則為賊亂所輕其道自然也天下未聞陛下竒策固守之臣也語曰何以知朝廷之衰人人自賢不務於通人故世陵夷馬不伏歴不可以趨道士不素飬不可以重國詩曰濟濟多士文王以寧孔子曰十室之邑必有忠信非虛言也陛下秉四海之衆曾亡柱幹之固守聞於四境殆開之不廣取之不明勸之不篤傳曰土之美者善養禾君之明者善養士中人皆可使為君子詔書進賢良赦小過無求備以博聚英儁如近世貢禹以言事忠切蒙尊榮當此之時士厲身立名者多禹死之後日日以衰及京兆尹王章坐言事誅滅智者結舌邪偽並興外戚顓命君臣隔塞至絶繼嗣女宫作亂此行事之敗誠可畏而悲也本在積任母后之家非一日之漸徃者不可及來者猶可追也先帝大聖深見天意昭然使陛下奉承天統欲矯正之也宜少抑外親選練左右舉有徳行道術通明之士充備天官然後可以輔聖徳保帝位承大宗下至郎吏從官行能亡以異又不通一蓺及博士無文雅者宜皆使就南畆以視天下明朝廷皆賢材君子於以重朝尊君滅凶致安此其本也臣自知所言害身不辟死亡之誅唯財留神反覆覆愚臣之言是時哀帝初立成帝外家王氏未甚抑黜而帝外家丁傅新貴祖母傅太后尤驕恣欲稱尊號丞相孔光大司空師丹執政諫争乆之上不得已遂免光丹而尊傅太后語在丹傳上雖不從尋言然采其語每有非常輙問尋尋對屢中遷黄門侍郎以尋言且有水災故拜尋為騎都尉使䕶河隄初成帝時齊人甘忠可詐造天官歴包元太平經十二卷以言漢家逄天地之大終當更受命於天天帝使眞人赤精子下教我此道忠可以教重平夏賀良容丘丁廣世東郡郭昌等中壘校尉劉向奏忠可假鬼神罔上惑衆下獄治服未㫁病死賀良等坐挾學忠可書以不敬論後賀良等復私以相教哀帝初立司隸校尉解光亦以明經通災異得幸白賀良等所挾忠可書事下奉車都尉劉歆歆以為不合五經不可施行而李尋亦好之光曰前歆父向奏忠可下獄歆安肯通此道時郭昌為長安令勸尋宜助賀良等尋遂白賀良等皆待詔黄門數召見陳說漢歴中衰當更受命成帝不應天命故絶嗣今陛下乆疾變異屢數天所以譴告人也宜急改元易號乃得延年益壽皇子生災異息矣得道不得行咎殃且亡不有洪水將出災火且起滌盪民人哀帝乆寢疾幾其有益遂從賀良等議於是詔制丞相御史盖聞尚書五曰考終命言大運壹終更紀天元人元考文正理推歴定紀數如甲子也朕以眇身入繼太祖承皇天總百僚子元元未有應天心之效卽位出入三年災變數降日月失度星辰錯謬高下貿易大異連仍盜賊並起朕甚懼焉戰戰兢兢唯恐陵夷惟漢至今二百載歴紀開元皇天降非材之右漢國再獲受命之符朕之不徳曷敢不通夫受天之元命必與天下自新其大赦天下以建平二年為太初元年號曰陳聖劉太平皇帝漏刻以百二十為度布告天下使明知之後月餘上疾自若賀良等復欲妄變政事大臣争以為不可許賀良等奏言大臣皆不知天命宜退丞相御史以解光李尋輔政上以其言亡驗遂下賀良等吏而下詔曰朕獲保宗廟為政不徳變異屢仍恐懼戰栗未知所繇待詔賀良等建言改元易號増益漏刻可以永安國家朕信道不篤過聽其言幾為百姓獲福卒無嘉應乆旱為災以問賀良等對當復改制度皆背經誼違聖制不合時宜夫過而不改是為過矣六月甲子詔書非赦令也皆蠲除之賀良等反道惑衆姦態當窮竟皆下獄光祿勲平當光祿大夫毛莫如與御史中丞廷尉雜治當賀良等執左道亂朝政傾覆國家誣罔主上不道賀良等皆伏誅尋及解光減死一等徙敦煌郡贊曰幽贊神明通合天人之道者莫著乎易春秋然子贛猶云夫子之文章可得而聞夫子之言性與天道不可得而聞已矣漢興推隂陽言災異者孝武時有董仲舒夏侯始昌昭宣則眭孟夏侯勝元成則京房翼奉劉向谷永哀平則李尋田終術此其納說時君著明者也察其所言仿佛一端假經說誼依託象類或不免乎億則屢中仲舒下吏夏侯囚執眭孟誅戮李尋流放此學者之大戒也京房區區不量淺深危言刺譏構怨彊臣罪辜不旋踵亦不宻以失身悲夫前漢書卷七十五考證眭𢎞傳從嬴公受春秋○儒林傳嬴公東平人受公羊春秋於董仲舒故𢎞書稱先師董仲舒也至符節令○按百官表符節令屬少府漢家堯後○按以漢為堯後始見此文然則宏雖習公羊亦兼通左氏矣其後劉向父子申明其義而新莽亦因以為簒竊之本京房傳補小黄令○地理志小黄縣屬陳留郡時部刺史奏事京師○胡三省曰刺史各部一州故曰部刺史今為治邪亂邪○按通鑑考異曰故資政殿學士邵亢得兩浙錢王寫本漢書無亂邪二字有上曰亦極亂耳尚何道房曰今十二字据此則古本無亂邪二字翼奉傳與蕭望之匡衡同師○按儒林傳其師東海后蒼也詩有五際注孟康曰詩内傳曰五際卯酉午戌亥也○按孔潁達詩疏曰鄭元六藝論引春秋緯孔演圗曰詩含五際六情汎歴樞云午亥之際為革命卯酉之際為改正辰在天門出入候聽卯天保也酉祈父也午采芑也亥大明也然則亥為革命一際也亥又為天門二際也卯為隂陽交際三際也午為陽謝隂興四際也酉為隂盛陽微五際也据此則五際不言戌而亥為二際矣但緯書怪妄百出其是非初不足辨李尋傳與張孺鄭寛中同師○按孺字誤也据儒林傳張山拊事小夏侯建授同縣李尋鄭寛中少君山陽張無故子儒此文張孺卽張無故而舉其字當云張子儒傳寫之訛遂合兩字為孺字耳五經六緯注孟康曰六緯五經與樂緯○師古用孟康說而劉攽駁之謂正說星宿何故忽說五經其論甚合但所云天文六緯名目劉攽亦未嘗指實也使侍中衛尉傅喜問尋云云○通鑑考異曰按公卿表傅喜為衛尉二月遷右將軍十一月罷地震在九月當是時喜已不為衛尉矣歴紀開元○哀帝紀作歴數開元未知孰是又夫受天之元命紀作夫基事之元命贊哀平則李尋田終術○田終術見翟方進傳又見王莽傳前漢書卷七十五考證"}
{"id": "KR2a0007_076", "series": "KR2a0007", "text": "唐正議大夫行秘書少監琅邪縣開國子顔師古注趙廣漢字子都涿郡蠡吾人也故屬河間少為郡吏州從事以廉絜通敏下士為名舉茂材平準令察廉為陽翟令以治行尤異遷京輔都尉守京兆尹㑹昭帝崩而新豐杜建為京兆掾䕶作平陵方上建素豪俠賔客為姦利廣漢聞之先風告建不改於是收案致法中貴人豪長者為請無不至終無所聽宗族賔客謀欲篡取廣漢盡知其計議主名起居使吏告曰若計如此且并滅家令數吏將建棄市莫敢近者京師稱之是時昌邑王徴即位行淫亂大將軍霍光與羣臣共廢王尊立宣帝廣漢以與議定䇿賜爵關内侯遷潁川太守郡大姓原褚宗族横恣賔客犯為盜賊前二千石莫能禽制廣漢旣至數月誅原褚首惡郡中震栗先是潁川豪桀大姓相與為婚姻吏俗朋黨廣漢患之厲使其中可用者受記出有案問旣得罪名行法罸之廣漢故漏泄其語令相怨咎又教吏為缿筩及得投書削其主名而託以為豪桀大姓子弟所言其後彊宗大族家家結為仇讎姦黨散落風俗大改吏民相告訐廣漢得以為耳目盜賊以故不發發又輙得壹切治理威名流聞及匈奴降者言匈奴中皆聞廣漢本始二年漢發五將軍擊匈奴徴廣漢以太守將兵屬蒲類將軍趙充國從軍還復用守京兆尹滿嵗為眞廣漢為二千石以和顔接士其尉薦待遇吏殷勤甚備事推功善歸之於下曰某掾卿所為非二千石所及行之發於至誠吏見者皆輸寫心腹無所隱匿咸願為用僵仆無所避廣漢聰眀皆知其能之所宜盡力與否其或負者輙先聞知風諭不改乃收捕之無所逃案之辠立具即時伏辜廣漢為人彊力天性精於吏職見吏民或夜不寝至旦尤善為鉤距以得事情鉤距者設欲知馬賈則先問狗已問羊又問牛然後及馬參伍其賈以類相準則知馬之貴賤不失實矣唯廣漢至精能行之它人效者莫能及也郡中盜賊閭里輕俠其根株窟穴所在及吏受取請求銖兩之姦皆知之長安少年數人㑹窮里空舍謀共劫人坐語未訖廣漢使吏捕治具服富人蘇回為郎二人劫之有頃廣漢將吏到家自立庭下使長安丞龔奢叩堂戸曉賊曰京兆尹趙君謝兩卿無得殺質此宿衛臣也釋質束手得善相遇幸逢赦令或時解脫二人驚愕又素聞廣漢名即開户出下堂叩頭廣漢跪謝曰幸全活郎甚厚送獄勅吏謹遇給酒肉至冬當出死豫為調棺給斂葬具告語之皆曰死無所恨廣漢嘗記召湖都亭長湖都亭長西至界上界上亭長戲曰至府為我多謝問趙君亭長旣至廣漢與語問事畢謂曰界上亭長寄聲謝我何以不為致問亭長叩頭服實有之廣漢因曰還為吾謝界上亭長勉思職事有以自效京兆不忘卿厚意其發姦擿伏如神皆此類也廣漢奏請令長安游徼獄吏秩百石其後百石吏皆差自重不敢枉法妄繫留人京兆政清吏民稱之不容口長老傳以為自漢興以来治京兆者莫能及左馮翊右扶風皆治長安中犯法者從迹喜過京兆界廣漢歎曰亂吾治者常二輔也誠令廣漢得兼治之直差易耳初大將軍霍光秉政廣漢事光及光薨後廣漢心知微指發長安吏自將與俱至光子博陸侯禹第直突入其門廋索私屠酤椎破盧罌斧斬其門關而去時光女為皇后聞之對帝涕泣帝心善之以召問廣漢廣漢由是侵犯貴戚大臣所居好用世吏子孫新進年少者専厲彊壯蠭氣見事風生無所回避率多果敢之計莫為持難廣漢終以此敗初廣漢客私酤酒長安市丞相史逐去客疑男子蘇賢言之以語廣漢廣漢使長安丞案賢尉吏禹故劾賢為騎士屯霸上不詣屯所乏軍興賢父上書訟罪告廣漢事下有司覆治禹坐要斬請逮捕廣漢有詔即訊辭服㑹赦貶秩一等廣漢疑其邑子榮畜教令後以他法論殺畜人上書言之事下丞相御史案驗甚急廣漢使所親信長安人為丞相府門卒令微司丞相門内不法事地節三年七月中丞相傅婢有過自絞死廣漢聞之疑丞相夫人妬殺之府舍而丞相奉齋酎入廟祠廣漢得此使中郎趙奉夀風曉丞相欲以脅之毋令窮正已事丞相不聽案驗愈急廣漢欲告之先問太史知星氣者言今年當有戮死大臣廣漢即上書告丞相罪制曰下京兆尹治廣漢知事迫切遂自將吏卒突入丞相府召其夫人跪庭下受辭收奴婢十餘人去責以殺婢事丞相魏相上書自陳妻實不殺婢廣漢數犯罪法不伏辜以詐巧迫脅臣相幸臣相寛不奏願下明使者治廣漢所驗臣相家事事下廷尉治罪實丞相自以過譴笞傅婢出至外第乃死不如廣漢言司直蕭望之劾奏廣漢摧辱大臣欲以劫持奉公逆節傷化不道宣帝惡之下廣漢廷尉獄又坐賊殺不辜鞠獄故不以實擅斥除騎士乏軍興數罪天子可其奏吏民守闕號泣者數萬人或言臣生無益縣官願代趙京兆死使得牧飬小民廣漢竟坐要斬廣漢雖坐法誅為京兆尹廉明威制豪彊小民得職百姓追思歌之至今尹翁歸字子兄河東平陽人也徙杜陵翁歸少孤與季父居為獄小吏曉習文法喜擊劒人莫能當是時大將軍霍光秉政諸霍在平陽奴客持刀兵入市鬭變吏不能禁及翁歸為市吏莫敢犯者公廉不受餽百賈畏之後去居家㑹田延年為河東太守行縣至平陽悉召故吏五六十人延年親臨見令有文者東有武者西閲數十人次到翁歸獨伏不肯起對曰翁歸文武兼備唯所施設功曹以為此吏倨敖不遜延年曰何傷遂召上辭問甚竒其對除補卒史便從歸府案事發姦窮竟事情延年大重之自以能不及翁歸徙署督郵河東二十八縣分為兩部閎孺部汾北翁歸部汾南所舉應法得其罪辜屬縣長吏雖中傷莫有怨者舉廉為緱氏尉歴守郡中所居治理遷補都内令舉廉為𢎞農都尉徴拜東海太守過辭廷尉于定國定國家在東海欲屬託邑子兩人令坐後堂待見定國與翁歸語終日不敢見其邑子旣去定國乃謂邑子曰此賢將汝不任事也又不可干以私翁歸治東海明察郡中吏民賢不肖及姦邪罪名盡知之縣縣各有記籍自聽其政有急名則少緩之吏民小解輙披籍縣縣收取黠吏豪民案致其罪髙至於死収取人必於秋冬課吏大㑹中及出行縣不以無事時其有所取也以一警百吏民皆服恐懼改行自新東海大豪郯許仲孫為姦猾亂吏治郡中苦之二千石欲捕者輙以力埶變詐自解終莫能制翁歸至論棄仲孫市一郡怖栗莫敢犯禁東海大治以髙第入守右扶風滿歳為真選用廉平疾姦吏以為右職接待以禮好惡與同之其負翁歸罰亦必行治如在東海故迹姦邪罪名亦縣縣有名籍盗賊發其比伍中翁歸輙召其縣長吏曉告以姦黠主名教使用類推迹盜賊所過抵類常如翁歸言無有遺脫緩於小弱急於豪彊有論罪輸掌畜官使斫莝責以員程不得取代不中程輙笞督極者至以鈇自剄而死京師畏其威嚴扶風大治盜賊課常為三輔最翁歸為政雖任刑其在公卿之間清絜自守語不及私然温良嗛退不以行能驕人甚得名譽於朝廷視事數嵗无康四年病卒家無餘財天子賢之制詔御史朕夙興夜寐以求賢為右不異親疏近逺務在安民而已扶風翁歸廉平鄉正治民異等早夭不遂不得終其功業朕甚憐之其賜翁歸子黄金百斤以奉其祭祠翁歸三子皆為郡守少子岑歴位九卿至後將軍而閎孺亦至廣陵相有治名由是世稱田延年為知人韓延夀字長公燕人也徙杜陵少為郡文學父義為燕郎中刺王之謀逆也義諫而死燕人閔之是時昭帝富於春秋大將軍霍光持政徵郡國賢良文學問以得失時魏相以文學對䇿以為賞罰所以勸善禁惡政之本也日者燕王為無道韓義出身彊諫為王所殺義無比干之親而蹈比干之節宜顯賞其子以示天下明為人臣之義光納其言因擢延夀為諫大夫遷淮陽太守治甚有名徙潁川潁川多豪彊難治國家常為選良二千石先是趙廣漢為太守患其俗多朋黨故構㑹吏民令相告訐一切以為聰明潁川由是以為俗民多怨讎延夀欲改更之教以禮讓恐百姓不從乃歴召郡中長老為郷里所信向者數十人設酒具食親與相對接以禮意人人問以謡俗民所疾苦為陳和睦親愛銷除怨咎之路長老皆以為便可施行因與議定嫁娶喪祭儀品略依古禮不得過法延夀於是令文學校官諸生皮弁執俎豆為吏民行䘮嫁娶禮百姓遵用其教賣偶車馬下里偽物者棄之市道數年徙為東郡太守黄霸代延夀居潁川霸因其迹而大治延夀為吏上禮義好古教化所至必聘其賢士以禮待用廣謀議納諫爭舉行喪讓財表孝弟有行修治學宫春秋鄉社陳鐘鼓管弦盛升降揖讓及都試講武設斧鉞旌旗習射御之事治城郭收賦租先明布告其日以期㑹為大事吏民敬畏趨鄉之又置正五長相率以孝弟不得舍姦人閭里阡陌有非常吏輙聞知姦人莫敢入界其始若煩後吏無追捕之苦民無箠楚之憂皆便安之接待下吏恩施甚厚而約誓明或欺負之者延夀痛自刻責豈其負之何以至此吏聞者自傷悔其縣尉至自刺死及門下掾自剄人救不殊因瘖不能言延夀聞之對掾史涕泣遣吏毉治視厚復其家延夀嘗出臨上車騎吏一人後至勅功曹議罰白還至府門門卒當車願有所言延夀止車問之卒曰孝經曰資於事父以事君而敬同故母取其愛而君取其敬兼之者父也今旦明府早駕久駐未出騎吏父来至府門不敢入騎吏聞之趨走出謁適㑹明府登車以敬父而見罰得毋虧大化乎延夀舉手輿中曰微子太守不自知過歸舍召見門卒卒本諸生聞延夀賢無因自逹故代卒延夀遂待用之其納善聽諫皆此類也在東郡三嵗令行禁止斷獄大減為天下最入守左馮翊滿嵗稱職為真嵗餘不肯出行縣丞掾數白宜循行郡中覽觀民俗考長吏治迹延夀曰縣皆有賢令長督郵分明善惡於外行縣恐無所益重為煩擾丞掾皆以為方春月可壹出勸耕桑延夀不得已行縣至髙陵民有昆弟相與訟田自言延夀大傷之曰幸得備位為郡表率不能宣明教化至令民有骨肉爭訟既傷風化重使賢長吏嗇夫三老孝弟受其恥咎在馮翊當先退是日移病不聽事因入卧傳舍閉閤思過一縣莫知所為令丞嗇夫三老亦皆自繫待罪於是訟者宗族傳相責譲此兩昆弟深自悔皆自髠肉袒謝願以田相移終死不敢復爭延夀大喜開閤延見内酒肉與相對飲食厲勉以意告鄉部有以表勸悔過從善之民延夀乃起聼事勞謝令丞以下引見尉薦郡中歙然莫不傳相勅厲不敢犯延夀恩信周徧二十四縣莫復以辭訟自言者推其至誠吏民不忍欺紿延夀代蕭望之為左馮翊而望之遷御史大夫侍謁者福為望之道延夀在東郡時放散官錢千餘萬望之與丞相丙吉議吉以為更大赦不須考㑹御史當問事東郡望之因令并問之延夀聞知即部吏案校望之在馮翊時廪犧官錢放散百餘萬廪犧吏掠治急自引與望之為姦延夀劾奏移殿門禁止望之望之自奏職在總領天下聞事不敢不問而為延壽所拘持上由是不直延夀各令窮竟所考望之卒無事寔而望之遣御史案東郡具得其事延夀在東郡時試騎士治飾兵車畫龍虎朱爵延夀衣黄紈方領駕四馬傅總建幢棨植羽葆鼓車歌車功曹引車皆駕四馬載棨㦸五騎為伍分左右部軍假司馬千人持幢旁轂歌者先居射室望見延夀車噭咷楚歌延夀坐射室騎吏持㦸夾陛列立騎士從者帶弓鞬羅後令騎士兵車四面營陳被甲鞮鞪居馬上抱弩負籣又使騎士戲車弄馬盗驂延夀又取官銅物候月蝕鑄作刀劒鈎鐔放效尚方事及取官錢帛私假繇使吏及治飾車甲三百萬以上於是望之劾奏延夀上僭不道又自陳前為延夀所奏今復舉延夀罪衆庶皆以臣懐不正之心侵寃延夀願下丞相中二千石博士議其罪事下公卿皆以延夀前旣無状後復誣愬典法大臣欲以解罪狡猾不道天子惡之延夀竟坐棄市吏民數千人送至渭城老小扶持車轂爭奏酒炙延夀不忍距逆人人為飲計飲酒石餘使掾史分謝送者逺苦吏民延夀死無所恨百姓莫不流涕延夀三子皆為郎吏且死屬其子勿為吏以己為戒子皆以父言去官不仕至孫威乃復為吏至將軍威亦多恩信能拊衆得士死力威又坐奢僭誅延夀之風類也張敞字子髙本河東平陽人也祖父孺為上谷太守徙茂陵敞父福事孝武帝官至光祿大夫敞後随宣帝徙杜陵敞本以鄉有秩補太守卒史察廉為甘泉倉長稍遷太僕丞杜延年甚竒之㑹昌邑王徵即位動作不由法度敞上書諫曰孝昭皇帝蚤崩無嗣大臣憂懼選賢聖承宗廟東迎之日唯恐屬車之行遲今天子以盛年初即位天下莫不拭目傾耳觀化聼風國輔大臣未襃而昌邑小輦先遷此過之大者也後十餘日王賀廢敞以切諫顯名擢為豫州刺史以數上事有忠言宣帝徵敞為太中大夫與于定國並平尚書事以正違忤大将軍霍光而使主兵車出軍省減用度復出為函谷關都尉宣帝初即位廢王賀在昌邑上心憚之徙敞為山陽太守久之大将軍霍光薨宣帝始親政事封光兄孫山雲皆為列侯以光子禹為大司馬頃之山雲以過歸第霍氏諸壻親屬頗出補吏敞聞之上封事曰臣聞公子季友有功於魯大夫趙衰有功於晉大夫田完有功於齊皆疇其庸延及子孫終後田氏篡齊趙氏分晉季氏顓魯故仲尼作春秋迹盛衰譏世卿最甚廼者大将軍决大計安宗廟定天下功亦不細矣夫周公七年耳而大将軍二十嵗海内之命斷於掌握方其隆時感動天地侵廹隂陽月朓日蝕晝㝠宵光地大震裂火生地中天文失度祅祥變怪不可勝記皆隂類盛長臣下顓制之所生也朝臣宜有明言曰陛下襃寵故大将軍以報功德足矣閒者輔臣顓政貴戚太盛君臣之分不明請罷霍氏三侯皆就第及衞将軍張安世宜賜几杖歸休時存問召見以列侯為天子師明詔以恩不聼羣臣以義固爭而後許天下必以陛下為不忘功德而朝臣為知禮霍氏世世無所患苦今朝廷不聞直聲而令明詔自親其文非䇿之得者也今兩侯以出人情不相逺以臣心度之大司馬及其枝屬必有畏懼之心夫近臣自危非完計也臣敞願於廣朝白發其端直守逺郡其路無由夫心之精微口不能言也言之微眇書不能文也故伊尹五就桀五就湯蕭相國薦淮隂累嵗乃得通况乎千里之外因書文諭事指哉唯陛下省察上甚善其計然不徵也久之勃海膠東盗賊並起敞上書自請治之曰臣聞忠孝之道退家則盡心於親進宦則竭力於君夫小國中君猶有奮不顧身之臣况於明天子乎今陛下逰意於太平勞精於政事亹亹不舍晝夜羣臣有司宜各竭力致身山陽郡户九萬三千口五十萬以上訖計盗賊未得者七十七人它課諸事亦略如此臣敞愚駑既無以佐思慮久處閒郡身逸樂而忘國事非忠孝之節也伏聞膠東勃海左右郡嵗數不登盗賊並起至攻官寺簒囚徒搜市朝劫列侯吏失綱紀姦軌不禁臣敞不敢愛身避死唯明詔之所處願盡力摧挫其暴虐存撫其孤弱事即有業所至郡條奏其所由廢及所以興之狀書奏天子徵敞拜膠東相賜黄金三十斤敞辭之官自謂治劇郡非賞罰無以勸善懲惡吏追捕有功效者願得壹切比三輔尤異天子許之敞到膠東明設購賞開羣盗令相捕斬除罪吏追捕有功上名尚書調補縣令者數十人由是盗賊解散傳相捕斬吏民歙然國中遂平居頃之王太后數出游獵敞奏書諫曰臣聞秦王好滛聲葉陽后為不聼鄭衞之樂楚嚴好田獵樊姬為之不食鳥獸之肉口非惡㫖甘耳非憎絲竹也所以抑心意絶耆欲者将以率二君而全宗祀也禮君母出門則乗輜軿下堂則從傅母進退則鳴玉佩内飾則結綢繆此言尊貴所以自斂制不從恣之義也今太后資質淑羙慈愛寛仁諸侯莫不聞而少以田獵縱欲為名於以上聞亦未宜也唯觀覽於徃古全行乎来今令后姬得有所法則下臣有所稱誦臣敞幸甚書奏太后止不復出是時潁川太守黄霸以治行第一入守京兆尹霸視事数月不稱罷歸潁川於是制詔御史其以膠東相敞守京兆尹自趙廣漢誅後比更守尹如霸等數人皆不稱職京師􁃯廢長安市偷盗尤多百賈苦之上以問敞敞以為可禁敞旣視事求問長安父老偷盗酋長數人居皆温厚出從童騎閭里以為長者敞皆召見責問因貰其罪把其宿負令致諸偷以自贖偷長曰今一旦召詣府恐諸偷驚駭願壹切受署敞皆以為吏遣歸休置酒小偷悉来賀且飲醉偷長以赭汙其衣𥚑吏坐里閭閲出者汙赭輙收縛之一日捕得數百人窮治所犯或一人百餘發盡行法罰由是枹鼓稀鳴市無偷盗天子嘉之敞為人敏疾賞罰分明見惡輙取時時越法縱舍有足大者其治京兆略循趙廣漢之迹方略耳目發伏禁姦不如廣漢然敞本治春秋以經術自輔其政頗雜儒雅往往表賢顯善不醇用誅罰以此能自全竟免於刑戮京兆典京師長安中浩穰於三輔尤為劇郡國二千石以髙第入守及為真久者不過三二年近者數月一嵗輙毁傷失名以罪過罷唯廣漢及敞為久任職敞為京兆朝廷每有大議引古今處便宜公卿皆服天子數從之然敞無威儀時罷朝㑹過走馬章臺街使御吏驅自以便面拊馬又為婦畫眉長安中傳張京兆眉憮有司以奏敞上問之對曰臣聞閨房之内夫婦之私有過於畫眉者上愛其能弗備責也然終不得大位敞與蕭望之于定國相善始敞與定國俱以諫昌邑王超遷定國為大夫平尚書事敞出為刺史時望之為大行丞後望之先至御史大夫定國後至丞相敞終不過郡守為京兆九嵗坐與光禄勲楊惲厚善後惲坐大逆誅公卿奏惲黨友不宜處位等比皆免而敞奏獨寝不下敞使賊捕掾絮舜有所案驗舜以敞劾奏當免不肯為敞竟事私歸其家人或諫舜舜曰吾為是公盡力多矣今五日京兆耳安能復案事敞聞舜語即部吏收舜繫獄是時冬月未盡數日案事吏晝夜驗治舜竟致其死事舜當出死敞使主簿持教告舜曰五日京兆竟何如冬月已盡延命乎乃棄舜市㑹立春行寃獄使者出舜家載尸并編敞教自言使者使者奏敞賊殺不辜天子薄其罪欲令敞得自便利即先下敞前坐楊惲不宜處位奏免為庶人敞免奏既下詣闕上印綬便從闕下亡命数月京師吏民解弛枹鼓數起而冀州部中有大賊天子思敞功效使使者即家在所召敞敞身被重劾及使者至妻子家室皆泣惶懼而敞獨笑曰吾身亡命為民郡吏當就捕今使者来此天子欲用我也即装隨使者詣公車上書曰臣前幸得備位列卿待罪京兆坐殺賊捕掾絮舜舜本臣敞素所厚吏數蒙恩貸以臣有章劾當免受記考事便歸卧家謂臣五日京兆背恩忘義傷化薄俗臣竊以舜無狀枉法以誅之臣敞賊殺無辜鞠獄故不直雖伏明法死無所恨天子引見敞拜為冀州刺史敞起亡命復奉使典州既到部而廣川王國羣軰不道賊連發不得敞以耳目發起賊主名區處誅其渠帥廣川王姬昆弟及王同族宗室劉調等通行為之囊橐吏逐捕窮窘蹤迹皆入王宫敞自將郡國吏車數百兩圍守王宫捜索調等果得之殿屋重轑中敞傅吏皆捕格斷頭縣其頭王宫門外因劾奏廣川王天子不忍致法削其戸敞居部嵗餘冀州盗賊禁止守太原太守滿嵗為真太原郡清頃之宣帝崩元帝初即位待詔鄭朋薦敞先帝名臣宜傅輔皇太子上以問前將軍蕭望之望之以為敞能吏任治煩亂材輕非師傅之器天子使使者徵敞欲以為左馮翊㑹病卒敞所誅殺太原吏吏家怨敞随至杜陵刺殺敞中子璜敞三子官皆至都尉初敞為京兆尹而敞弟武拜為梁相是時梁王驕貴民多豪彊號為難治敞問武欲何以治梁武敬憚兄謙不肯言敞使吏送至關戒吏自問武武應曰馭黠馬者利其銜䇿梁國大都吏民凋敝且當以柱後惠文彈治之耳秦時獄法吏冠柱後惠文武意欲以刑法治梁吏還道之敞笑曰審如掾言武必辨治梁矣武既到官其治有迹亦能吏也敞孫竦王莽時至郡守封侯博學文雅過於敞然政事不及也竦死敞無後王尊字子贛涿郡髙陽人也少孤歸諸父使牧羊澤中尊竊學問能史書年十三求為獄小吏數嵗給事太守府問詔書行事尊無不對太守竒之除補書佐署守屬監獄久之尊稱病去事師郡文學官治尚書論語略通大義復召署守屬治獄為郡決曹史數嵗以令舉幽州刺史從事而太守察尊廉補遼西鹽官長數上書言便宜事事下丞相御史初元中舉直言遷虢令轉守槐里兼行羙陽令事春正月羙陽女子告假子不孝曰兒常以我為妻妬笞我尊聞之遣吏收捕驗問辭服尊曰律無妻母之法聖人所不忍書此經所謂造獄者也尊於是出坐廷上取不孝子縣磔著樹使騎吏五人張弓射殺之吏民驚駭後上行幸雍過虢尊供張如法而辦以髙第擢為安定太守到官出教告屬縣曰令長丞尉奉法守城為民父母抑彊扶弱宣恩廣澤甚勞苦矣太守以今日至府願諸君卿勉力正身以率下故行貪鄙能變更者與為治明慎所職毋以身試法又出教勅掾功曹各自底厲助太守為治其不中用趣自避退毋久妨賢夫羽翮不修則不可以致千里闑内不理無以整外府丞悉署吏行能分别白之賢為上毋以富賈人百萬不足與計事昔孔子治魯七日誅少正卯今太守視事已一月矣五官掾張輔懐虎狼之心貪汙不軌一郡之錢盡入輔家然適足以葬矣今将輔送獄直符史詣閤下從太守受其事丞戒之戒之相随入獄矣輔繫獄數日死盡得其狡猾不道百萬姦臧威震郡中盗賊分散入傍郡界豪彊多誅傷伏辜者坐殘賊免起家復為䕶羌将軍轉校尉䕶送軍糧委輸而羌人反絶轉道兵數萬圍尊尊以千餘騎奔突羌賊功未列上坐擅離部署㑹赦免歸家涿郡太守徐明薦尊不宜久在閭巷上以尊為郿令遷益州刺史先是琅邪王陽為益州刺史行部至卭郲九折阪歎曰奉先人遺體奈何數乗此險後以病去及尊為刺史至其阪問吏曰此非王陽所畏道邪吏對曰是尊叱其馭曰驅之王陽為孝子王尊為忠臣尊居部二嵗懐来徼外蠻夷歸附其威信博士鄭寛中使行風俗舉奏尊治狀遷為東平相是時東平王以至親驕奢不奉法度傅相連坐及尊視事奉璽書至庭中王未及出受詔尊持璽書歸舍食已乃還致詔後謁見王太傅在前説相䑕之詩尊曰毋持布鼓過雷門王怒起入後宫尊亦直趨出就舍先是王數私出入驅馳國中與后姬家交通尊到官召勅廐長大王當從官屬鳴和鸞乃出自今有令駕小車叩頭爭之言相教不得後尊朝王王復延請登堂尊謂王曰尊来為相人皆弔尊也以尊不容朝廷故見使相王耳天下皆言王勇顧但負貴安能勇如尊乃勇耳王變色視尊意欲格殺之即好謂尊曰願觀相君佩刀尊舉掖顧謂傍侍郎前引佩刀視王王欲誣相㧞刀向王邪王情得又雅聞尊髙名大為尊屈酌酒具食相對極驩太后徵史奏尊為相倨慢不臣王血氣未定不能忍愚誠恐母子俱死今妾不得使王復見尊陛下不留意妾願先自殺不忍見王之失義也尊竟坐免為庻人大将軍王鳯奏請尊補軍中司馬擢為司𨽻校尉初中書謁者令石顯貴幸専權為姦邪丞相匡衡御史大夫張譚皆阿附畏事顯不敢言久之元帝崩成帝初即位顯徙為中太僕不復典權衡譚乃奏顯舊惡請免顯等尊於是劾奏丞相衡御史大夫譚位三公典五常九德以總方略壹統類廣教化羙風俗為職知中書謁者令顯等專權擅埶大作威福縱恣不制無所畏忌為海内患害不以時白奏行罰而阿諛曲從附下㒺上懐邪迷國無大臣輔政之義皆不道在赦令前赦後衡譚舉奏顯不自陳不忠之罪而反揚著先帝任用傾覆之徒妄言百官畏之甚於主上卑君尊臣非所宜稱失大臣體又正月行幸曲臺臨饗罷衞士衡與中二千石大鴻臚賞等㑹坐殿門下衡南鄉賞等西鄉衡更為賞布東鄉席起立延賞坐私語如食頃衡知行臨百官共職萬衆㑹聚而設不正之席使下坐上相比為小惠於公門之下動不中禮亂朝廷爵秩之位衡又使官大奴入殿中問行起居還言漏上十四刻行臨到衡安坐不變色改容無怵惕肅敬之心驕慢不謹皆不敬有詔勿治於是衡慙懼免冠謝罪上丞相侯印綬天子以新即位重傷大臣乃下御史丞問状劾奏尊妄詆欺非謗赦前事猥歴奏大臣無正法飾成小過以塗汙宰相摧辱公卿輕薄國家奉使不敬有詔左遷尊為髙陵令數月以病免㑹南山羣盗傰宗等數百人為吏民害拜故𢎞農太守傅剛為校尉將迹射士千人逐捕嵗餘不能禽或説大將軍鳳賊數百人在轂下發軍擊之不能得難以視四夷獨選賢京兆尹乃可於是鳳薦尊徵為諫大夫守京輔都尉行京兆尹事旬月閒盗賊清遷光祿大夫守京兆尹後為真凡三嵗坐遇使者無禮司𨽻遣假佐放奉詔書白尊發吏捕人放謂尊詔書所捕宜密尊曰治所公正京兆善漏泄人事放曰所捕宜今發吏尊又曰詔書無京兆文不當發吏及長安繫者三月閒千人以上尊出行縣男子郭賜自言尊許仲家十餘人共殺賜兄賞公歸舍吏不敢捕尊行縣還上奏曰彊不陵弱各得其所寛大之政行和平之氣通御史大夫中奏尊暴虐不改外為大言倨嫚姍上威信日廢不宜備位九卿尊坐免吏民多稱惜之湖三老公乗興等上書訟尊治京兆功效日著往者南山盗賊阻山横行剽刼良民殺奉法吏道路不通城門至以警戒歩兵校尉使逐捕暴師露衆曠日煩費不能禽制二卿坐黜羣盗寖彊吏氣傷沮流聞四方為國家憂當此之時有能捕斬不愛金爵重賞關内侯寛中使問所徵故司𨽻校尉王尊捕羣盗方略拜為諫大夫守京輔都尉行京兆尹事尊盡節勞心夙夜思職卑體下士厲奔北之吏起沮傷之氣二旬之閒大黨震壞渠率效首賊亂蠲除民反農業拊循貧弱鉏耘豪強長安宿豪大猾東市賈萬城西萬章翦張禁酒趙放杜陵楊章等皆通邪結黨挟養姦軌上干王法下亂吏治并兼役使侵漁小民為百姓豺狼更數二千石二年莫能禽討尊以正法案誅皆伏其辜姦邪銷釋吏民說服尊撥劇整亂誅暴禁邪皆前所稀有名將所不及雖拜為真未有殊絶褒賞加於尊身今御史大夫奏尊傷害隂陽為國家憂無承用詔書之意靖言庸違象龔滔天原其所以出御史丞楊輔故為尊書佐素行隂賊惡口不信好以刀筆䧟人於法輔常醉過尊大奴利家利家捽搏其頬兄子閎㧞刀欲剄之輔以故深怨疾毒欲傷害尊疑輔内懐怨恨外依公事建畫為此議傅致奏文浸潤加誣以復私怨昔白起為秦將東破韓魏南㧞郢都應侯譖之賜死杜郵吴起為魏守西河而秦韓不敢犯䜛人閒焉斥逐奔楚秦聼浸潤以誅良將魏信䜛言以逐賢守此皆偏聼不聰失人之患也臣等竊痛傷尊修身絜已砥節首公刺譏不憚將相誅惡不避豪彊誅不制之賊解國家之憂功著職修威信不廢誠國家爪牙之吏折衝之臣今一旦無辜制於僥人之手傷於詆欺之文上不得以功除罪下不得䝉棘木之聼獨掩怨讎之偏奏被共工之大惡無所陳怨愬罪尊以京師廢亂羣盗並興選賢徵用起家為卿賊亂既除豪猾伏辜即以佞巧廢黜一尊之身三期之間乍賢乍佞豈不甚哉孔子曰愛之欲其生惡之欲其死是惑也浸潤之譖不行焉可謂明矣願下公卿大夫博士議郎定尊素行夫人臣而傷害隂陽死誅之罪也靖言庸違放殛之刑也審如御史章尊乃當伏觀闕之誅放於無人之域不得苟免及任舉尊者當獲選舉之辜不可但已即不如章飾文深詆以愬無罪亦宜有誅以懲讒賊之口絶詐欺之路唯明主參詳使白黑分别書奏天子復以尊為徐州刺史遷東郡太守久之河水盛溢泛浸瓠子金隄老弱奔走恐水大決為害尊躬率吏民投沈白馬祀水神河伯尊親執圭璧使巫䇿祝請以身填金隄因止宿廬居隄上吏民數千萬人爭叩頭救止尊尊終不肯去及水盛隄壞吏民皆奔走唯一主簿泣在尊旁立不動而水波稍却廻還吏民嘉壯尊之勇節白馬三老朱英等奏其狀下有司考皆如言於是制詔御史東郡河水盛長毁壞金隄未決三尺百姓惶恐奔走太守身當水衝履咫尺之難不避危殆以安衆心吏民復還就作水不為災朕甚嘉之秩尊中二千石加賜黄金二十斤數嵗卒官吏民紀之尊子伯亦為京兆尹坐耎弱不勝任免王章字仲卿泰山鉅平人也少以文學為官稍遷至諫大夫在朝廷名敢直言元帝初擢為左曹中郎將與御史中丞陳咸相善共毁中書令石顯為顯所䧟咸減死髠章免官成帝立徵章為諫大夫遷司隸校尉大臣貴戚敬憚之王尊免後代者不稱職章以選為京兆尹時帝舅大將軍王鳳輔政章雖為鳳所舉非鳳專權不親附鳳㑹日有蝕之章奏封事召見言鳳不可任用宜更選忠賢上初納受章言後不忍退鳳章由是見疑遂為鳳所陷罪至大逆語在元后傳初章為諸生學長安獨與妻居章疾病無被卧牛衣中與妻決涕泣其妻呵怒之曰仲卿京師尊貴在朝廷人誰踰仲卿者今疾病困戹不自激卬乃反涕泣何鄙也後章仕宦歴位及為京兆欲上封事妻又止之曰人當知足獨不念牛衣中涕泣時邪章曰非女子所知也書遂上果下廷尉獄妻子皆收繫章小女年可十二夜起號哭曰平生獄上呼囚數常至九今八而止我君素剛先死者必君明日問之章果死妻子皆徙合浦大將軍鳳薨後弟成都侯商復為大將軍輔政白上還章妻子故郡其家屬皆完具采珠致産數百萬時蕭育為泰山太守皆令贖還故田宅章為京兆二嵗死不以其罪衆庶寃紀之號為三王王駿自有傳駿即王陽子也贊曰自孝武置左馮翊右扶風京兆尹而吏民為之語曰前有趙張後有三王然劉向獨序趙廣漢尹翁歸韓延夀馮商傳王尊揚雄亦如之廣漢聰明下不能欺延夀厲善所居移風然皆訐上不信以失身墮功翁歸抱公絜已為近世表張敞衎衎履忠進言緣飾儒雅刑罰必行縱赦有度條教可觀然被輕媠之名王尊文武自将所在必發譎詭不經好為大言王章剛直守節不量輕重以陷刑戮妻子流遷哀哉前漢書卷七十六考證趙廣漢傳䕶作平陵方上注師古曰方上在張湯傳○按惠紀作斥上亦作斥土而張湯傳作方中地節三年七月中丞相傅婢云云○通鑑考異曰盖傅婢死事已數年而廣漢追發其事也廣漢竟坐要斬○通鑑考異曰廣漢死在元康元年本紀作二年誤也尹翁歸傳河東二十八縣○按地理志河東郡統縣二十四自安邑至騏可數也此八字當是四字之誤案致其罪高至於死○顧炎武曰髙謂罪名之上者猶言上刑矣少子岑歴位九卿至後将軍○按公卿表岑字子河成帝永始四年以䕶羌校尉為執金吾元延元年為右将軍此文作後将軍必有一誤韓延夀傳修治學宫○按學宫應作學官漢書各傳皆然諸本並誤耳行縣至髙陵○按地理志髙陵雖為左馮翊首縣而非其治所趙廣漢傳曰左馮翊右扶風皆治長安中故曰行縣至髙陵也使賢長吏嗇夫三老孝弟受其恥○胡三省曰賢長吏謂縣令丞也後漢志注三老孝弟力田三者皆鄉官之名也三老髙帝置孝弟力田髙后置所以勸導鄉里助成教化也張敞傳山陽郡戸九萬三千口五十萬以上○按地理志山陽郡戸十七萬二千八百四十七口八十萬一千二百八十八與此文大相懸殊盖元始中戸口十倍於宣帝時矣臣前幸得備位列卿待罪京兆○胡三省曰西都之制為三輔者列於九卿王尊傳上行幸雍過虢○劉攽曰虢字是史氏誤○按顧炎武亦駁此文云今鳳翔縣古之雍城而虢在陕幸雍何以得過虢當是過羙陽之誤按攽及炎武並疑虢地在陕幸雍不當東行而不知右扶風自有虢縣也据地理志雍虢羙陽三縣並屬右扶風虢縣故城在今鳳翔府城南三十五里雍縣即今鳳翔府治漢帝西幸雍必過虢道里甚明何乃疑周之虢國東在𢎞農者乎夫漢時於周虢國地置陕縣屬𢎞農郡固不云虢縣也本文不誤白馬三老朱英等○地理志東郡有白馬縣今滑縣也前漢書卷七十六考證"}
{"id": "KR2a0007_077", "series": "KR2a0007", "text": "唐正議大夫行祕書少監琅邪縣開國子顔師古注蓋諸葛劉鄭孫母將何傳第四十七蓋寛饒字次公魏郡人也眀經為郡文學以孝廉為郎舉方正對䇿髙第遷諫大夫行郎中戸將事劾奏衞將軍張安世子侍中陽都侯彭祖不下殿門并連及安世居位無補彭祖時實下門寛饒坐舉奏大臣非是左遷為衞司馬先是時衞司馬在部見衞尉拜謁常為衞官繇使市買寛饒視事案舊令遂揖官屬以下行衞者衞尉私使寛饒出寛饒以令詣官府門上謁辭尚書責問衞尉由是衞官不復私使候司馬候司馬不拜出先置衞輒上奏辭自此正焉寛饒初拜為司馬未出殿門斷其襌衣令短離地冠大冠帶長劒躬案行士卒廬室視其飲食居處有疾病者身自撫循臨問加致醫藥遇之甚有恩及嵗盡交代上臨饗罷衞卒衞卒數千人皆叩頭自請願復留共更一年以報寛饒厚德宣帝嘉之以寛饒為太中大夫使行風俗多所稱舉貶黜奉使稱意擢為司隸校尉刺舉無所回避小大輒舉所劾奏衆多廷尉處其法半用半不用公卿貴戚及郡國吏繇使至長安皆恐懼莫敢犯禁京師為清平恩侯許伯入第丞相御史将軍中二千石皆賀寛饒不行許伯請之廼往從西階上東鄉特坐許伯自酌曰盖君後至寛饒曰無多酌我我廼酒狂丞相魏侯笑曰次公醒而狂何必酒也坐者皆屬目卑下之酒酣樂作長信少府檀長卿起舞為沐猴與狗鬭坐皆大笑寛饒不説卬視屋而歎曰羙哉然富貴無常忽則易人此如傳舍所閲多矣唯謹慎為得久君侯可不戒哉因起趨出劾奏長信少府以列卿而沐猴舞失禮不敬上欲罪少府許伯為謝良久上廼解寛饒為人剛直髙節志在奉公家貧奉錢月數千半以給吏民為耳目言事者身為司𨽻子常歩行自戍北邉公廉如此然深刻喜䧟害人在位及貴戚人與為怨又好言事刺譏奸犯上意上以其儒者優容之然亦不得遷同列後進或至九卿寛饒自以行清能髙有益於國而為凡庸所越愈失意不快數上疏諫爭太子庶子王生髙寛饒節而非其如此予書曰明主知君絜白公正不畏彊禦故命君以司察之位擅君以奉使之權尊官厚禄已施於君矣君宜夙夜惟思當世之務奉法宣化憂勞天下雖日有益月有功猶未足以稱職而報恩也自古之治三王之術各有制度今君不務循職而已廼欲以太古久逺之事匡拂天子數進不用難聽之語以摩切左右非所以揚令名全夀命者也方今用事之人皆明習法令言足以飾君之辭文足以成君之過君不惟蘧氏之髙蹤而慕子胥之末行用不訾之軀臨不測之險竊為君痛之夫君子直而不挺曲而不詘大雅云旣明且哲以保其身狂夫之言聖人擇焉唯裁省覽寛饒不納其言是時上方用刑法信任中尚書宦官寛饒奏封事曰方今聖道寖廢儒術不行以刑餘為周召以法律為詩書又引韓氏易傳言五帝官天下三王家天下家以傳子官以傳賢若四時之運功成者去不得其人則不居其位書奏上以寛饒怨謗終不改下其書中二千石時執金吾議以為寛饒指意欲求䄠大逆不道諌大夫鄭昌愍傷寛饒忠直憂國以言事不當意而為文吏所詆挫上書頌寛饒曰臣聞山有猛獸藜藿為之不采國有忠臣姦邪為之不起司隸校尉寛饒居不求安食不求飽進有憂國之心退有死節之義上無許史之屬下無金張之託職在司察直道而行多仇少與上書陳國事有司劾以大辟臣幸得從大夫之後官以諌為名不敢不言上不聼遂下寛饒吏寛饒引佩刀自剄北闕下衆莫不憐之諸葛豐字少季琅邪人也以眀經為郡文學名特立剛直貢禹為御史大夫除豐為屬舉侍御史元帝擢為司隸校尉刺舉無所避京師為之語曰間何闊逢諸葛上嘉其節加豐秩光祿大夫時侍中許章以外屬貴幸奢滛不奉法度賓客犯事與章相連豐案劾章欲奏其事適逢許侍中私出豐駐車舉節詔章曰下欲收之章廹窘馳車去豐追之許侍中因得入宫門自歸上豐亦上奏於是收豐節司隸去節自豐始豐上書謝曰臣豐駑怯文不足以勸善武不足以執邪陛下不量臣能否拜為司隸校尉未有以自效復秩臣為光祿大夫官尊責重非臣所當處也又廹年嵗衰暮常恐卒填溝渠無以報厚德使論議士譏臣無補長獲素餐之名故常願捐一旦之命不待時而斷姦臣之首縣於都市編書其罪使四方明知為惡之罸然後却就斧鉞之誅誠臣所甘心也夫以布衣之士尚猶有刎頸之交今以四海之大曽無伏節死誼之臣率盡茍合取容阿黨相為念私門之利忘國家之政邪穢濁溷之氣上感于天是以災變數見百姓困乏此臣下不忠之效也臣誠恥之亡已凡人情莫不欲安存而惡危亡然忠臣直士不避患害者誠為君也今陛下天覆地載物無不容使尚書令堯賜臣豐書曰夫司隸者刺舉不法善善惡惡非得顓之也免處中和順經術意恩深徳厚臣豐䪺首幸甚臣竊不勝憤懣願賜清宴唯陛下裁幸上不許是後所言益不用豐復上書言臣聞伯竒孝而棄於親子胥忠而誅於君隱公慈而殺於弟叔武弟而殺於兄夫以四子之行屈平之材然猶不能自顯而被刑戮豈不足以觀哉使臣殺身以安國蒙誅以顯君臣誠願之獨恐未有云補而為衆邪所排令讒夫得遂正直之路雍塞忠臣沮心智士杜口此愚臣之所懼也豐以春夏繫治人在位多言其短上徙豐為城門校尉豐上書告光祿勲周堪光祿大夫張猛上不直豐廼制詔御史城門校尉豐前與光禄勲堪光禄大夫猛在朝之時數稱言堪猛之羙豐前為司隸校尉不順四時修法度專作苛暴以獲虚威朕不忍下吏以為城門校尉不内省諸已而反怨堪猛以求報舉告案無證之辭暴揚難驗之罪毁譽恣意不顧前言不信之大者也朕憐豐之耆老不忍加刑其免為庶人終於家劉輔河間宗室也舉孝亷為襄賁令上書言得失召見上羙其材擢為諫大夫㑹成帝欲立趙倢伃為皇后先下詔封倢伃父臨為列侯輔上書言臣聞天之所與必先賜以符瑞天之所違必先降以災變此神明之徴應自然之占驗也昔武王周公承順天地以饗魚烏之瑞然猶君臣祇懼動色相戒况於季世不蒙繼嗣之福屢受威怒之異者乎雖夙夜自責改過易行畏天命念祖業妙選有徳之世考卜窈窕之女以承宗廟順神祗心塞天下望子孫之祥猶恐晚暮今廼觸情縱欲傾於卑賤之女欲以母天下不畏于天不媿于人惑莫大焉里語曰腐木不可以為柱卑人不可以為主天人之所不予必有禍而無福市道皆共知之朝廷莫肯壹言臣竊傷心自念得以同姓㧞擢尸祿不忠汚辱諫爭之官不敢不盡死唯陛下深察書奏上使侍御史收縛輔繫掖庭祕獄羣臣莫知其故於是中朝左將軍辛慶忌右將軍廉褒光禄勲師丹太中大夫谷永俱上書曰臣聞眀王埀寛容之聼崇諫爭之官廣開忠直之路不罪狂狷之言然後百僚在位竭忠盡謀不懼後患朝廷無讇諛之士元首無失道之諐竊見諫大夫劉輔前以縣令求見擢為諫大夫此其言必有卓詭切至當聖心者故得㧞至於此旬日之間收下祕獄臣等愚以為輔幸得託公族之親在諫臣之列新從下土来未知朝廷體獨觸忌諱不足深過小罪宜隱忍而已如有大惡宜暴治理官衆共之昔趙簡子殺其大夫鳴犢孔子臨河而還今天心未豫災異屢降水旱迭臻方當隆寛廣問褒直盡下之時也而行慘急之誅於諫爭之臣震驚羣下失忠直心假令輔不坐直言所坐不著天下不可户曉同姓近臣本以言顯其於治親飬忠之義誠不宜幽囚于掖庭獄公卿以下見陛下進用輔亟而折傷之暴人有懼心精鋭銷耎莫敢盡節正言非所以昭有虞之聼廣徳羙之風也臣等竊深傷之唯陛下留神省察上廼徙繫輔共工獄減死罪一等論為鬼薪終於家鄭崇字子游本髙密大族世與王家相嫁娶祖父以訾徙平陵父賓眀法律為御史事貢公名公直崇少為郡文學史至丞相大車屬弟立與髙武侯傅喜同門學相友善喜為大司馬薦崇哀帝擢為尚書僕射數求見諫爭上初納用之每見曳革履上笑曰我識鄭尚書履聲久之上欲封祖母傅太后從弟商崇諫曰孝成皇帝封親舅五侯天為赤黄晝昏日中有黒氣今祖母從昆弟二人已侯孔鄉侯皇后父髙武侯以三公封尚有因縁今無故欲復封商壞亂制度逆天人心非傅氏之福也臣聞師曰逆陽者厥極弱逆隂者厥極凶短折犯人者有亂亡之患犯神者有疾夭之禍故周公著戒曰惟王不知艱難唯耽樂是從時亦罔有克夀故衰世之君夭折蚤沒此皆犯隂之害也臣願以身命當國咎崇因持詔書案起傅太后大怒曰何有為天子乃反為一臣所顓制邪上遂下詔曰朕幼而孤皇太太后躬自飬育免于襁褓教道以禮至於成人惠澤茂焉欲報之徳皥天罔極前追號皇太太后父為崇祖侯惟念德報未殊朕甚恧焉侍中光禄大夫商皇太太后父同産子小自保大恩義最親其封商為汝昌侯為崇祖侯後更號崇祖侯為汝昌哀侯崇又以董賢貴寵過度諌由是重得罪數以職事見責發疾頸癰欲乞骸骨不敢尚書令趙昌佞讇素害崇知其見疏因奏崇與宗族通疑有姦請治上責崇曰君門如市人何以欲禁切主上崇對曰臣門如市臣心如水願得考覆上怒下崇獄窮治死獄中孫寳字子嚴潁川鄢陵人也以眀經為郡吏御史大夫張忠辟寳為屬欲令授子經更為除舍設儲偫寳自劾去忠固還之心内不平後署寳主簿寳徙入舍祭竈請比鄰忠隂察怪之使所親問寳前大夫為君設除大舍子自劾去者欲為髙節也今兩府髙士俗不為主簿子既為之徙舍甚説何前後不相副也寳曰髙士不為主簿而大夫君以寳為可一府莫言非士安得獨自髙前日君男欲學文而移寳自近禮有来學義無往教道不可詘身詘何傷且不遭者可無不為况主簿乎忠聞之甚慙上書薦寳經明質直宜備近臣為議郎遷諫大夫鴻嘉中廣漢羣盗起選為益州刺史廣漢太守扈商者大司馬車騎將軍王音姊子軟弱不任職寳到部親入山谷諭告羣盗非本造意渠率皆得悔過自出遣歸田里自劾矯制奏商為亂首春秋之義誅首惡而已商亦奏寳所縱或有渠率當坐者商徵下獄寳坐失死罪免益州吏民多陳寳功效言為車騎將軍所排上復拜寳為冀州刺史遷丞相司直時帝舅紅陽侯立使客因南郡太守李尚占墾草田數百頃頗有民所假少府陂澤略皆開發上書願以入縣官有詔郡平田予直錢有貴一萬萬以上寳聞之遣丞相史按驗發其姦劾奏立尚懐姦罔上狡猾不道尚下獄死立雖不坐後兄大司馬衞將軍商薨次當代商上度立而用其弟曲陽侯根為大司馬驃騎將軍㑹益州蠻夷犯法巴蜀頗不安上以寳著名西州拜為廣漢太守秩中二千石賜黄金三十斤蠻夷安輯吏民稱之徵為京兆尹故吏侯文以剛直不茍合常稱疾不肯仕寳以恩禮請文欲為布衣友日設酒食妻子相對文求受署為掾進見如賔禮數月以立秋日署文東部督郵入見勅曰今日鷹隼始擊當順天氣取姦惡以成嚴霜之誅掾部渠有其人乎文卬曰無其人不敢空受職寳曰誰也文曰霸陵杜穉季寳曰其次文曰豺狼横道不宜復問狐狸寳黙然穉季者大俠與衞尉淳于長大鴻臚蕭育等皆厚善寳前失車騎將軍與紅陽侯有郤自恐見危時淳于長方貴幸友寳寳亦欲附之始視事而長以穉季託寳故寳窮無以復應文文怪寳氣索知其有故因曰明府素著威名今不敢取穉季當且闔閤勿有所問如此竟嵗吏民未敢誣明府也即度穉季而譴它事衆口讙譁終身自墮寳曰受教穉季耳目長聞知之杜門不通水火穿舍後牆為小戸但持鉏自治園因文所厚自陳如此文曰我與穉季幸同土壤素無睚眥顧受將命分當相直誠能自改嚴将不治前事即不更心但更門戸適趣禍耳穉季遂不敢犯法寳亦竟嵗無所譴明年穉季病死寳為京兆尹三嵗京師稱之㑹淳于長敗寳與蕭育等皆坐免官文復去吏死於家穉季子杜蒼字君敖名出穉季右在游俠中哀帝即位徵寳為諌大夫遷司隸初傅太后與中山孝王母馮太后俱事元帝有郤傅太后使有司考馮太后令自殺衆庶寃之寳奏請覆治傅太后大怒曰帝置司隸主使察我馮氏反事明白故欲擿觖以揚我惡我當坐之上廼順指下寳獄尚書僕射唐林爭之上以林朋黨比周左遷敦煌魚澤障候大司馬傅喜光祿大夫龔勝固爭上為言太后出寳復官頃之鄭崇下獄寳上書曰臣聞疏不圖親外不慮内臣幸得銜命奉使職在刺舉不敢避貴幸之埶以塞視聼之明按尚書令昌奏僕射崇下獄覆治榜掠將死卒無一辭道路稱寃疑昌與崇内有纖介浸潤相䧟自禁門内樞機近臣䝉受寃譖虧損國家為謗不小臣請治昌以觧衆心書奏天子不説以寳名臣不忍誅廼制詔丞相大司空司隸寳奏故尚書僕射崇寃請獄治尚書令昌案崇近臣罪惡暴著而寳懐邪附下罔上以春月作詆欺遂其姦心盖國之賊也傳不云乎惡利口之覆國家其免寳為庶人哀帝崩王莽白王太后徴寳以為光禄大夫與王舜等俱迎中山王平帝立寳為大司農㑹越嶲郡上黄龍游江中太師孔光大司徒馬宮等咸稱莽功德比周公宜告祠宗廟寳曰周公上聖召公大賢尚猶有不相説著於經典兩不相損今風雨未時百姓不足每有一事羣臣同聲得無非其羙者時大臣皆失色侍中奉車都尉甄邯即時承制罷議者㑹寳遣吏迎母母道病留弟家獨遣妻子司直陳崇以奏寳事下三公即訊寳對曰年七十誖眊恩衰共飬營妻子如章寳坐免終於家建武中錄舊徳臣以寳孫伉為諸長母將隆字君房東海蘭陵人也大司馬車騎將軍王音内領尚書外典兵馬踵故選置從事中郎與參謀議奏請隆為從事中郎遷諫大夫成帝末隆奏封事言古者選諸侯入為公卿以褒功徳宜徵定陶王使在國邸以填萬方其後上竟立定陶王為太子隆遷冀州牧潁川太守哀帝即位以髙第入為京兆尹遷執金吾時侍中董賢方貴上使中黄門發武庫兵前後十輩送董賢及上乳母王阿舍隆奏言武庫兵器天下公用國家武備繕治造作皆度大司農錢大司農錢自乗輿不以給共飬共飬勞賜壹出少府盖不以本臧給末用不以民力共浮費别公私示正路也古者諸侯方伯得顓征伐廼賜斧鉞漢家邉吏職在距㓂亦賜武庫兵皆任其事然後蒙之春秋之誼家不臧甲所以抑臣威損私力也今賢等便僻弄臣私恩微妾而以天下公用給其私門契國威器共其家備民力分於弄臣武兵設於㣲妾建立非宜以廣驕僭非所以示四方也孔子曰奚取於三家之堂臣請收還武庫上不説頃之傅太后使謁者買諸官婢賤取之復取執金吾官婢八人隆奏言賈賤請更平直上於是制詔丞相御史大夫交讓之禮興則虞芮之訟息隆位九卿既無以匡朝廷之不逮而反奏請與永信宫爭貴賤之賈程奏顯言衆莫不聞舉錯不由誼理爭求之名自此始無以示百僚傷化失俗以隆前有安國之言左遷為沛郡都尉遷南郡太守王莽少時慕與隆交隆不甚附哀帝崩莽秉政使大司徒孔光奏隆前為冀州牧治中山馮太后獄寃䧟無辜不宜處位在中土本中謁者令史立侍御史丁元自典考之但與隆連名奏事史立時為中太僕丁元泰山太守及尚書令趙昌譖鄭崇者為河内太守皆免官徙合浦何並字子廉祖父以吏二千石自平輿徙平陵並為郡吏至大司空掾事何武武髙其志節舉能治劇為長陵令道不拾遺初卭成太后外家王氏貴而侍中王林卿通輕俠傾京師後坐法免賔客愈盛歸長陵上冢因留飲連日並恐其犯法自造門上謁謂林卿曰冢間單外君宜以時歸林卿曰諾先是林卿殺婢壻埋冢舍並具知之以非已時又見其新免故不發舉欲無令留界中而已即且遣吏奉謁傳送林卿素驕慙於賔客並度其為變儲兵馬以待之林卿既去北度涇橋令騎奴還至寺門㧞刀剝其建鼓並自從吏兵追林卿行數十里林卿廹窘廼令奴冠其冠被其襜褕自代乗車從童騎身變服從間徑馳去㑹日暮追及收縳冠奴奴曰我非侍中奴耳並心自知已失林卿廼曰王君困自稱奴得脱死邪叱吏斷頭持還縣所剝鼓置都亭下署曰故侍中王林卿坐殺人埋冢舍使奴剝寺門鼓吏民驚駭林卿因亡命衆庶讙譁以為實死成帝太后以卭成太后愛林卿故聞之涕泣為言哀帝哀帝問狀而善之遷並隴西太守徙潁川太守代陵陽嚴詡詡本以孝行為官謂掾史為師友有過輒閉閤自責終不大言郡中亂王莽遣使徵詡官屬數百人為設祖道詡據地哭掾史曰明府吉徵不宜若此詡曰吾哀潁川士身豈有憂哉我以柔弱徵必選剛猛代代到將有僵仆者故相弔耳詡至拜為羙俗使者是時潁川鍾元為尚書令領廷尉用事有權弟威為郡掾臧千金並為太守過辭鍾廷尉廷尉免冠為弟請一等之罪願蚤就髠鉗並曰罪在弟身與君律不在於太守元懼馳遣人呼弟陽翟輕俠趙季李欵多畜賔客以氣力漁食閭里至姦人婦女持吏長短從横郡中聞並且至皆亡去並下車求勇猛曉文法吏且十人使文吏治三人獄武吏往捕之各有所部敕曰三人非負太守廼負王法不得不治鍾威所犯多在赦前驅使入函谷關勿令汙民閒不入關廼收之趙李桀惡雖逺去當得其頭以謝百姓鍾威負其兄止雒陽吏格殺之亦得趙李它郡持頭還並皆縣頭及其具獄於市郡中清靜表善好士見紀潁川名次黄霸性清廉妻子不至官舍數年卒疾病召丞掾作先令書曰告子恢吾生素餐日久死雖當得法賻勿受葬為小椁亶容下棺恢如父言王莽擢恢為關都尉建武中以並孫為郎贊曰盖寛饒為司臣正色立於朝雖詩所謂國之司直無以加也若采王生之言以終其身斯近古之賢臣矣諸葛劉鄭雖云狂瞽有異志焉孔子曰吾未見剛者以數子之名迹然母將汙於冀州孫寳橈於定陵况俗人乎何並之節亞尹翁歸云前漢書卷七十七考證葢寛饒傳寛饒以令詣官府門上謁辭注文頴如淳云云○許應元曰文説非也葢上謁辭闕庭耳尚書主通章奏故得責問衞尉若今報单是也上奏辭即上謁辭也往時不辭辭自寛饒始故自是衞尉不敢私使候司馬也先置衞者當出則輟其宿衞之事也如説亦非鄭崇傳因持詔書案起注師古曰案者即寫詔之文○胡三省曰按更始時常侍奏事韓夫人起抵破書案則案非文案之案也按胡觧是案即几案故曰持詔書案起孫寳傳廼制詔丞相大司空○通鑑考異曰哀紀及恩澤侯表皆云傅商以建平二年二月封而寳傳云制詔丞相大司空按建平二年已罷大司空官疑傳誤何並傳先是林卿殺婢壻埋冢舍注師古曰婢壻外人與其婢姦者也○按婢壻當是使女所嫁之夫如師古注本文應云殺婢私夫而林卿罪亦不重矣前漢書卷七十七考證"}
{"id": "KR2a0007_078", "series": "KR2a0007", "text": "唐正議大夫行秘書少監琅琊縣開國子顔師古注蕭望之字長倩東海蘭陵人也徙杜陵家世以田為業至望之好學治齊詩事同縣后倉且十年以令詣太常受業復事同學博士白竒又從夏侯勝問論語禮服京師諸儒稱述焉是時大將軍霍光秉政長史丙吉薦儒生王仲翁與望之等數人皆召見先是左將軍上官桀與蓋主謀殺光光既誅桀等後出入自備吏民當見者露索去刀兵兩吏挾持望之獨不肯聽自引出閤曰不願見吏牽持匈匈光聞之告吏勿持望之既至前説光曰將軍以功德輔幼主將以流大化致於洽平是以天下之士延頸企踵爭願自効以輔髙明今士見者皆先露索挾持恐非周公相成王躬吐握之禮致白屋之意於是光獨不除用望之而仲翁等皆補大將軍史三歲間仲翁至光祿大夫給事中望之以射䇿甲科為郎署小苑東門候仲翁出入從倉頭廬兒下車趨門傳呼甚寵顧謂望之曰不肯錄錄反抱關為望之曰各從其志後數年坐弟犯法不得宿衛免歸為郡吏及御史大夫魏相除望之為屬察廉為大行治禮丞時大將軍光薨子禹復為大司馬兄子山領尚書親屬皆宿衞内侍地節三年夏京師雨雹望之因是上疏願賜清閒之宴口陳災異之意宣帝自在民間聞望之名曰此東海蕭生邪下少府宋畸問狀無有所諱望之對以為春秋昭公三年大雨雹是時季氏專權卒逐昭公鄉使魯君察於天變宜亡此害今陛下以聖德居位思政求賢堯舜之用心也然而善祥未臻隂陽不和是大臣任政一姓擅埶之所致也附枝大者賊本心私家盛者公室危唯明主躬萬機選同姓舉賢材以為腹心與參政謀令公卿大臣朝見奏事明陳其職以考功能如是則庶事理公道立姦邪塞私權廢矣對奏天子拜望之為謁者時上初即位思進賢良多上書言便宜輙下望之問狀髙者請丞相御史次者中二千石試事滿歲以狀聞下者報聞或罷歸田里所白處奏皆可累遷諫大夫丞相司直歲中三遷官至二千石其後霍氏竟謀反誅望之寖益任用是時選博士諫大夫通政事者補郡國守相以望之為平原太守望之雅意在本朝遠為郡守内不自得乃上疏曰陛下哀愍百姓恐德化之不究悉出諌官以補郡吏所謂憂其末而忘其本者也朝無爭臣則不知過國無逹士則不聞善願陛下選明經術温故知新通於幾微謀慮之士以為内臣與參政事諸侯聞之則知國家納諫憂政亡有闕遺若此不怠成康之道其庶幾乎外郡不治豈足憂哉書聞徵入守少府宣帝察望之經明持重論議有餘材任宰相欲詳試其政事復以為左馮翊望之從少府出為左遷恐有不合意即移病上聞之使侍中成都侯金安上諭意曰所用皆更治民以考功君前為平原太守日淺故復試之於三輔非有所聞也望之即視事是歲西羌反漢遣後將軍征之京兆尹張敞上書言國兵在外軍以夏發隴西以北安定以西吏民並給轉輸田事頗廢素無餘積雖羌虜以破來春民食必之窮辟之處買亡所得縣官穀度不足以振之願令諸有辠非盜受財殺人及犯法不得赦者皆得以差入穀此八郡贖罪務益致穀以豫備百姓之急事下有司望之與少府李彊議以為民函隂陽之氣有好義欲利之心在教化之所助堯在上不能去民欲利之心而能令其欲利不勝其好義也雖桀在上不能去民好義之心而能令其好義不勝其欲利也故堯桀之分在於義利而已道民不可不慎也今欲令民量粟以贖罪如此則富者得生貧者獨死是貧富異刑而法不壹也人情貧窮父兄囚執聞出財得以生活為人子弟者將不顧死亡之患敗亂之行以赴財利求救親戚一人得生十人以喪如此伯夷之行壞公綽之名滅政教壹傾雖有周召之佐恐不能復古者臧於民不足則取有餘則予詩曰爰及矜人哀此鰥寡上惠下也又曰雨我公田遂及我私下急上也今有西邊之役民失作業雖戸賦口斂以贍其困乏古之通義百姓莫以為非以死救生恐未可也陛下布德施教教化既成堯舜亡以加也今議開利路以傷既成之化臣竊痛之於是天子復下其議兩府丞相御史以難問張敞敞曰少府左馮翊所言常人之所守耳昔先帝征四夷兵行三十餘年百姓猶不加賦而軍用給今羌虜一隅小夷跳梁於山谷間漢但令辠人出財減辠以誅之其名賢於煩擾良民橫興賦歛也又諸盜及殺人犯不道者百姓所疾苦也皆不得贖首匿見知縱所不當得為之屬議者或頗言其法可蠲除今因此令贖其便明甚何化之所亂甫刑之罰小過赦薄罪贖有金選之品所從來久矣何賊之所生敞備皁衣二十餘年嘗聞罪人贖矣未聞盜賊起也竊憐涼州被寇方秋饒時民尚有飢乏病死於道路况至來春將大困乎不早慮所以振救之䇿而引常經以難恐後為重責常人可與守經未可與權也敞幸得備列卿以輔兩府為職不敢不盡愚望之彊復對曰先帝聖德賢良在位作憲埀法為無窮之規永惟邊竟之不贍故金布令甲曰邊郡數被兵離飢寒夭絶天年父子相失令天下共給其費固為軍旅卒暴之事也聞天漢四年常使死罪人入五十萬錢減死罪一等豪彊吏民請奪假貣至為盜賊以贖罪其後姦邪橫暴羣盜並起至攻城邑殺郡守充滿山谷吏不能禁明詔遣繡衣使者以興兵擊之誅者過半然後衰止愚以為此使死罪贖之敗也故曰不便時丞相魏相御史大夫丙吉亦以為羌虜且破轉輸略足相給遂不施敞議望之為左馮翊三年京師稱之遷大鴻臚先是烏孫昆彌翁歸靡因長羅侯常惠上書願以漢外孫元貴靡為嗣得復尚少主結婚内附畔去匈奴詔下公卿議望之以為烏孫絶域信其羙言萬里結婚非長策也天子不聽神爵二年遣長羅侯惠使送公主配元貴靡未出塞翁歸靡死其兄子狂王背約自立惠從塞下上書願留少主敦煌郡惠至烏孫責以負約因立元貴靡還迎少主詔下公卿議望之復以為不可烏孫持兩端亡堅約其效可見前少主在烏孫四十餘年恩愛不親密邊境未以安此已事之驗也今少主以元貴靡不得立而還信無負於四夷此中國之大福也少主不止繇役將興其原起此天子從其議徵少主還後烏孫雖分國兩立以元貴靡為大昆彌漢遂不復與結婚三年代丙吉為御史大夫五鳯中匈奴大亂議者多曰匈奴為害日乆可因其壞亂舉兵滅之詔遣中朝大司馬車騎將軍韓増諸吏富平侯張延壽光祿勲楊惲太僕戴長樂問望之計䇿望之對曰春秋晉士匄帥師侵齊聞齊侯卒引師而還君子大其不伐喪以為恩足以服孝子誼足以動諸侯前單于慕化鄉善稱弟遣使請求和親海内欣然夷狄莫不聞未終奉約不幸為賊臣所殺今而伐之是乘亂而幸災也彼必奔走遠遁不以義動兵恐勞而無功宜遣使者弔問輔其微弱救其災患四夷聞之咸貴中國之仁義如遂䝉恩得復其位必稱臣服從此德之盛也上從其議後竟遣兵護輔呼韓邪單于定其國是時大司農中丞耿壽昌奏設常平倉上善之望之非壽昌丞相丙吉年老上重焉望之又奏言百姓或乏困盜賊未止二千石多材下不任職三公非其人則三光為之不明今首歲日月少光咎在臣等上以望之意輕丞相乃下侍中建章衞尉金安上光祿勲楊惲御史中丞王忠并詰問望之望之免冠置對天子繇是不説後丞相司直緐延壽奏侍中謁者良使承制詔望之望之再拜已良與望之言望之不起因故下手而謂御史曰良禮不備故事丞相病明日御史大夫輙問病朝奏事會庭中差居丞相後丞相謝大夫少進揖今丞相數病望之不問病會庭中與丞相鈞禮時議事不合意望之曰侯年寧能父我邪知御史有令不得擅使望之多使守史自給車馬之杜陵護視家事少史冠法冠為妻先引又使賣買私所附益凡十萬三千案望之大臣通經術居九卿之右本朝所仰至不奉法自修踞慢不遜攘受所監臧二百五十以上請逮捕繫治上於是䇿望之曰有司奏君責使者禮遇丞相亡禮廉聲不聞敖慢不遜亡以扶政帥先百僚君不深思陷于玆穢朕不忍致君于理使光祿勲惲䇿詔左遷君為太子太傅授印其上故印使者便道之官君其秉道明孝正直是與帥意亡諐靡有後言望之既左遷而黃霸代為御史大夫數月間丙吉薨霸為丞相霸薨于定國復代焉望之遂見廢不得相為太傅以論語禮服授皇太子初匈奴呼韓邪單于來朝詔公卿議其儀丞相霸御史大夫定國議曰聖王之制施德行禮先京師而後諸夏先諸夏而後夷狄詩云率禮不越遂視既發相土烈烈海外有截陛下聖德充塞天地光被四表匈奴單于鄉風慕化奉珍朝賀自古未之有也其禮儀宜如諸侯王位次在下望之以為單于非正朔所加故稱敵國宜待以不臣之禮位在諸侯王上外夷稽首稱藩中國讓而不臣此則羈縻之誼謙亨之福也書曰戎狄荒服言其來服荒忽亡常如使匈奴後嗣卒有鳥竄䑕伏闕於朝享不為畔臣信讓行乎蠻貉福祚流于亡窮萬世之長䇿也天子采之下詔曰蓋聞五帝三王教化所不施不及以政今匈奴單于稱北藩朝正朔朕之不逮德不能𢎞覆其以客禮待之令單于位在諸侯王上贊謁稱臣而不名及宣帝寢疾選大臣可屬者引外屬侍中樂陵侯史髙太子太傅望之少傅周堪至禁中拜髙為大司馬車騎將軍望之為前將軍光祿勲堪為光祿大夫皆受遺詔輔政領尚書事宣帝崩太子襲尊號是為孝元帝望之堪本以師傅見尊重上即位數宴見言治亂陳王事望之選白宗室明經逹學散騎諫大夫劉更生給事中與侍中金敞並拾遺左右四人同心謀議勸道上以古制多所欲匡正上甚鄉納之初宣帝不甚從儒術任用法律而中書宦官用事中書令宏恭石顯久典樞機明習文法亦與車騎將軍髙為表裏論議常獨持故事不從望之等恭顯又時傾仄見詘望之以為中書政本宜以賢明之選自武帝游宴後庭故用宦者非國舊制又違古不近刑人之義白欲更置士人繇是大與髙恭顯忤上初即位謙讓重改作議久不定出劉更生為宗正望之堪數薦名儒茂材以備諫官會稽鄭朋隂欲附望之上疏言車騎將軍髙遣客為姦利郡國及言許史子弟罪過章視周堪堪白令朋待詔金馬門朋奏記望之曰將軍體周召之德秉公綽之質有卞莊之威至乎耳順之年履折衝之位號至將軍誠士之髙致也窟穴黎庶莫不懽喜咸曰將軍其人也今將軍䂓橅云若管晏而休遂行日仄至周召乃留乎若管晏而休則下走將歸延陵之臯修農圃之疇畜雞種黍竢見二子没齒而已矣如將軍昭然度行積思塞邪枉之險蹊宣中庸之常政興周召之遺業親日仄之兼聽則下走其庶幾願竭區區底厲鋒鍔奉萬分之一望之見納朋接待以意朋數稱述望之短車騎將軍言許史過失後朋行傾邪望之絶不與通朋與大司農史李宮俱待詔堪獨白宮為黃門郎朋楚士怨恨更求入許史推所言許史事曰皆周堪劉更生教我我關東人何以知此於是侍中許章白見朋朋出揚言曰我見言前將軍小過五大罪一中書令在旁知我言狀望之聞之以問宏恭石顯顯恭恐望之自訟下於它吏即挾朋及待詔華龍龍者宣帝時與張子蟜等待詔以行汙濊不進欲入堪等堪等不納故與朋相結恭顯令二人告望之等謀欲罷車騎將軍疏退許史狀候望之出休日令朋龍上之事下𢎞恭問狀望之對曰外戚在位多奢滛欲以匡正國家非為邪也恭顯奏望之堪更生朋黨相稱舉數譛訴大臣毁離親戚欲以專擅權埶為臣不忠誣上不道請謁者召致廷尉時上初即位不省謁者召致廷尉為下獄也可其奏後上召堪更生曰繫獄上大驚曰非但廷尉問邪以責恭顯皆叩頭謝上曰令出視事恭顯因使髙言上新即位未以德化聞於天下而先驗師傅既下九卿大夫獄宜因决免於是制詔丞相御史前將軍望之傅朕八年亡它罪過今事久遠識忘難明其赦望之罪收前將軍光祿勲印綬及堪更生皆免為庶人而朋為黃門郎後數月制詔御史國之將興尊師而重傅故前將軍望之傅朕八年道以經術厥功茂焉其賜望之爵關内侯食邑六百戶給事中朝朔望坐次將軍天子方倚欲以為丞相會望之子散騎中郎伋上書訟望之前事事下有司復奏望之前所坐明白無譛訴者而教子上書稱引亡辜之詩失大臣體不敬請逮捕𢎞恭石顯等知望之素高節不詘辱建白望之前為將軍輔政欲排退許史專權擅朝幸得不坐復賜爵邑與聞政事不悔過服罪深懐怨望教子上書歸非於上自以託師傅懐終不坐非頗詘望之於牢獄塞其怏怏心則聖朝亡以施恩厚上曰蕭太傅素剛安肯就吏顯等曰人命至重望之所坐語言薄罪必亡所憂上乃可其奏顯等封以付謁者敕令召望之手付因令太常急發執金吾車騎馳圍其第使者至召望之望之欲自殺其夫人止之以為非天子意望之以問門下生朱雲雲者好節士勸望之自裁於是望之卬天歎曰吾嘗備位將相年踰六十矣老入牢獄茍求生活不亦鄙乎字謂雲曰游趣和藥來無久留我死竟飲鴆自殺天子聞之驚拊手曰曩固疑其不就牢獄果然殺吾賢傅是時太官方上晝食上乃卻食為之涕泣哀慟左右於是召顯等責問以議不詳皆免冠謝良久然後已望之有罪死有司請絶其爵邑有詔加恩長子伋嗣為關内侯天子追念望之不忘每歲時遣使者祠祭望之冢終元帝世望之八子至大官者育咸由育字次君少以父任為太子庶子元帝即位為郎病免後為御史大將軍王鳳以育名父子著材能除為功曹遷謁者使匈奴副校尉後為茂陵令會課育第六而漆令郭舜殿見責問育為之請扶風怒曰君課第六裁自脫何暇欲為左右言及罷出傳召茂陵令詣後曹當以職事對育徑出曹書佐隨牽育育案佩刀曰蕭育杜陵男子何詣曹也遂趨出欲去官明旦詔召入拜為司𨽻校尉育過扶風府門官屬掾史數百人拜謁車下後坐失大將軍指免官復為中郎將使匈奴歴冀州青州兩部刺史長水校尉泰山太守入守大鴻臚以鄠名賊梁子政阻山為害久不伏辜育為右扶風數月盡誅子政等坐與定陵侯淳于長厚善免官哀帝時南郡江中多盜賊拜育為南郡太守上以育耆舊名臣乃以三公使車載育入殿中受䇿曰南郡盜賊羣輩為害朕甚憂之以太守威信素著故委南郡太守之官其於為民除害安元元而已亡拘於小文加賜黃金二十斤育至南郡盜賊靜病去官起家復為光祿大夫執金吾以壽終於官育為人嚴猛尚威居官數免稀遷少與陳咸朱博為友著聞當世往者有王陽貢公故長安語曰蕭朱結綬王貢彈冠言其相薦逹也始育與陳咸俱以公卿子顯名咸最先進年十八為左曹二十餘御史中丞時朱博尚為杜陵亭長為咸育所攀援入王氏後遂並歴刺史郡守相及為九卿而博先至將軍上卿歴位多於咸育遂至丞相育與博後有隙不能終故世以交為難咸字仲為丞相史舉茂材好畤令遷淮陽泗水内史張掖𢎞農河東太守所居有迹數增秩賜金後免官復為越騎校尉護軍都尉中郎將使匈奴至大司農終官由字子驕為丞相西曹衞將軍掾遷謁者使匈奴副校尉後舉賢良為定陶令遷太原都尉安定太守治郡有聲多稱薦者初哀帝為定陶王時由為定陶令夫王指頃之制書免由為庶人哀帝崩為復土校尉京輔左輔都尉遷江夏太守平江賊成重等有功增秩為陳留太守元始中作明堂辟雍大朝諸侯徵由為大鴻臚會病不及賓贊還歸故官病免復為中散大夫終官家至吏二千石者六七人贊曰蕭望之歴位將相籍師傅之恩可謂親昵亡閒及至謀泄隙開讒邪搆之卒為便嬖宦豎所圖哀哉不然望之堂堂折而不橈身為儒宗有輔佐之能近古社稷臣也前漢書卷七十八考證蕭望之傳髙者請丞相御史注○劉奉世曰誤斷其文○胡三省曰髙者則請丞相御史試事次者則中二千石試事文意固是一貫而分髙次則非顔誤斷也使侍中成都侯金安上諭意○胡三省曰功臣表及霍光傳皆作都成侯此傳作成都侯誤蕭望之子育大將軍王鳳以育名父子○按名父子與王吉傳賢父子同猶云名父之子也蕭育杜陵男子注云云○凌穉隆曰是不甘辱之意師古注恐未必然按男子猶言大丈夫言我不以官爵介意以鄠名賊梁子政注師古云云○顧炎武曰名賊猶言名王謂賊之有名號者師古注非前漢書卷七十八考證"}
{"id": "KR2a0007_079", "series": "KR2a0007", "text": "唐正議大夫行祕書少監琅邪縣開國子顔師古注馮奉世字子明上黨潞人也徙杜陵其先馮亭為韓上黨守秦攻上黨絶太行道韓不能守馮亭乃入上黨城守於趙趙封馮亭為華陽君與趙將括距秦戰死於長平宗族繇是分散或留潞或在趙在趙者為官帥將官帥將子為代相及秦滅六國而馮亭之後馮毋擇馮去疾馮劫皆為秦將相焉漢興文帝時馮唐顯名即代相子也至武帝末奉世以良家子選為郎昭帝時以功次補武安長失官年三十餘矣乃學春秋渉大義讀兵法前將軍韓增奏以為軍司空令本始中從軍擊匈奴軍罷復為郎先是時漢數出使西域多辱命不稱或貪汙為外國所苦是時烏孫大有擊匈奴之功而西域諸國新輯漢方善遇欲以安之選可使外國者前將軍增舉奉世以衛候使持節送大宛諸國客至伊修城都尉宋將言莎車與旁國共攻殺漢所置莎車王萬年并殺漢使者奚充國時匈奴又發兵攻車師城不能下而去莎車遣使揚言北道諸國已屬匈奴矣於是攻劫南道與㰱盟畔漢從鄯善以西皆絶不通都護鄭吉校尉司馬意皆在北道諸國間奉世與其副嚴昌計以為不亟擊之則莎車日彊其埶難制必危西域遂以節諭告諸國王因發其兵南北道合萬五千人進撃莎車攻㧞其城莎車王自殺傳其首詣長安諸國悉平威振西域奉世乃罷兵以聞宣帝召見韓増曰賀將軍所舉得其人奉世遂西至大宛大宛聞其斬莎車王敬之異於他使得其名馬象龍而還上甚説下議封奉世丞相將軍皆曰春秋之義大夫出疆有可以安國家則顓之可也奉世功效尤著宜加爵土之賞少府蕭望之獨以奉世奉使有指而擅矯制違命發諸國兵雖有功效不可以為後法即封奉世開後奉使者利以奉世為比爭逐發兵要功萬里之外為國家生事於夷狄漸不可長奉世不宜受封上善望之議以奉世為光禄大夫水衡都尉元帝即位為執金吾上郡屬國歸義降胡萬餘人反去初昭帝末西河屬國胡伊酋若王亦將衆數千人畔奉世輙持節將兵追擊右將軍典屬國常惠薨奉世代為右將軍典屬國加諸吏之號數嵗為光禄勳永光二年秋隴西羌彡姐旁種反詔召丞相韋𤣥成御史大夫鄭𢎞大司馬車騎將軍王接左將軍許嘉右將軍奉世入議是時嵗比不登京師榖石二百餘邊郡四百關東五百四方飢饉朝庭方以為憂而遭羌變元成等漠然莫有對者奉世曰羌虜近在竟内背畔不以時誅亡以威制逺蠻臣願帥師討之上問用兵之數對曰臣聞善用兵者役不再興糧不三載故師不久暴而天誅亟決往者數不料敵而師至於折傷再三發軵則曠日煩費威武虧矣今反虜無慮三萬人法當倍用六萬人然羌戎弓矛之兵耳器不犀利可用四萬人一月足以決丞相御史兩將軍皆以為民方收斂時未可多發萬人屯守之且足奉世曰不可天下被飢饉士馬羸耗守戰之備久廢不簡夷狄皆有輕邊吏之心而羌首難今以萬人分屯數處虜見兵少必不畏懼戰則挫兵病師守則百姓不救如此怯弱之形見羌人乗利諸種並和相扇而起臣恐中國之役不得止於四萬非財幣所能解也故少發師而曠日與一舉而疾決利害相萬也固爭之不能得有詔益二千人於是遣奉世將萬二千人騎以將屯為名典屬國任立護軍都尉韓昌為偏裨到隴西分屯三處典屬國為右軍屯白石護軍都尉為前軍屯臨洮奉世為中軍屯首陽西極上前軍到降同阪先遣校尉在前與羌爭地利又别遣校尉救民於廣陽谷羌虜盛多皆為所破殺兩校尉奉世具上地形部衆多少之計願益三萬六千人乃足以決事書奏天子大為發兵六萬餘人拜太常弋陽侯任千秋為奮武將軍以助焉奉世上言願得其衆不須煩大將因陳轉輸之費上於是以璽書勞奉世且讓之曰皇帝問將兵右將軍甚苦暴露羌虜侵邊境殺吏民甚逆天道故遣將軍帥士大夫行天誅以將軍材質之羙奮精兵誅不軌百下百全之道也今乃有畔敵之名大為中國羞以昔不閑習之故邪以恩厚未洽信約不明也朕甚怪之上書言羌虜依深山多徑道不得不多分部遮要害須得後發營士足以決事部署已定埶不可復置大將聞之前為將軍兵少不足自守故發近所騎日夜詣非為擊也今發三輔河東𢎞農越騎迹射佽飛彀者羽林孤兒及呼速絫嗕種方急遣且兵凶器也必有成敗者患䇿不豫定料敵不審也故復遣奮武將軍兵法曰大將軍出必有偏裨所以揚威武參計䇿將軍又何疑焉夫愛吏士得衆心舉而無悔禽敵必全將軍之職也若乃轉輸之費則有司存將軍勿憂須奮武将軍兵到合擊羌虜十月兵畢至隴西十一月並進羌虜大破斬首數千級餘皆走出塞兵未決間漢復發募士萬人拜定襄太守韓安國為建威將軍未進聞羌破還上曰羌虜破散創艾亡逃出塞其罷吏士頗留屯田備要害處明年二月奉世還京師更為左將軍光祿勳如故其後錄功拜爵下詔曰羌虜桀黠賊害吏民攻隴西府寺燔燒置亭絶道橋甚逆天道左將軍光祿勳奉世前將兵征討斬捕首虜八千餘級鹵馬牛羊以萬數賜奉世爵關内侯食邑五百户黄金六十斤裨將校尉三十餘人皆拜後嵗餘奉世病卒居爪牙官前後十年為折衝宿將功名次趙充國奮武將軍任千秋者其父宫昭帝時以丞相徵事捕斬反者左將軍上官桀封侯宣帝時為太常薨千秋嗣後復為太常成帝時樂昌侯王商代奉世為左將軍而千秋為右將軍後亦為左將軍子孫傳國至王莽乃絶云奉世死後二年西域都護甘延夀以誅郅支單于封為列侯時丞相匡衡亦用延夀矯制生事據蕭望之前議以為不當封而議者咸羙其功上從衆而侯之於是杜欽上疏追訟奉世前功曰前莎車王殺漢使者約諸國背畔左將軍奉世以衛候便宜發兵誅莎車王䇿定城郭功施邊境議者以奉世奉使有指春秋之義亡遂事漢家之法有矯制故不得侯今匈奴郅支單于殺漢使者亡保康居都護延夀發城郭兵屯田吏士四萬餘人以誅斬之封為列侯臣愚以為比罪則郅支薄量敵則莎車衆用師則奉世寡計勝則奉世為功於邊境安慮敗則延夀為禍於國家深其違命而擅生事同延夀割地封而奉世獨不錄臣聞功同賞異則勞臣疑罪鈞刑殊則百姓惑疑生無常惑生不知所從亡常則節趨不立不知所從則百姓無所錯手足奉世圖難忘死信命殊俗威功白著為世使表獨抑厭而不揚非聖主所以塞疑厲節之意也願下有司議上以先帝時事不復錄奉世有子男九人女四人長女媛以選充後宫為元帝昭儀産中山孝王元帝崩媛為中山太后隨王就國奉世長子譚太常舉孝廉為郎功次補天水司馬奉世撃西羌譚為校尉隨父從軍有功未拜病死譚弟野王逡立參至大官野王字君卿受業博士通詩少以父任為太子中庶子年十八上書願試守長安令宣帝竒其志問丞相魏相相以為不可許後以功次補當陽長遷為櫟陽令徙夏陽令元帝時遷隴西太守以治行髙入為左馮翊嵗餘而池陽令並素行貪汙輕野王外戚年少治行不改野王部督郵掾祋祤趙都案驗得其主守盗十金罪收捕並不首吏都格殺並家上書陳寃事下廷尉都詣吏自殺以明野王京師稱其威信遷為大鴻臚數年御史大夫李延夀病卒在位多舉野王上使尚書選第中二千石而野王行能第一上曰吾用野王為三公後世必謂我私後宫親屬以野王為比乃下詔曰剛彊堅固確然亡欲大鴻臚野王是也心辨善辭可使四方少府五鹿充宗是也廉絜節儉太子少傅張譚是也其以少傅為御史大夫上繇下第而用譚越次避嫌不用野王以昭儀兄故也野王乃歎曰人皆以女寵貴我兄弟獨以賤野王雖不為三公甚見器重有名當世成帝立有司奏野王王舅不宜備九卿以秩出為上郡太守加賜黄金百斤朔方刺史蕭育奏封事薦言野王行能髙妙内足與圖身外足以慮化竊惜野王懐國之寳而不得陪朝廷與朝者並野王前以王舅出以賢復入明國家樂進賢也上自為太子時聞知野王㑹其病免復以故二千石使行河隄因拜為琅邪太守是時成帝長舅陽平侯王鳯為大司馬大將軍輔政八九年矣時數有灾異京兆尹王章譏鳯顓權不可任用薦野王代鳯上初納其言而後誅章語在元后傳於是野王懼不自安遂病滿三月賜告與妻子歸杜陵就醫藥大將軍鳯風御史中丞劾奏野王賜告養病而私自便持虎符出界歸家奉詔不敬杜欽時在大將軍莫府欽素髙野王父子行能奏記於鳯為野王言曰竊見令曰吏二千石告過長安謁不分别予賜今有司以為予告得歸賜告不得是一律两科失省刑之意夫三最予告令也病滿三月賜告詔恩也令告則得詔恩則不得失輕重之差又二千石病賜告得歸有故事不得去郡亡著令傳曰賞疑從予所以廣恩勸功也罰疑從去所以慎刑闕難知也今釋令與故事而假不敬之法甚違闕疑從去之意即以二千石守千里之地任兵馬之重不宜去郡將以制刑為後法者則野王之罪在未制令前也刑賞大信不可不慎鳯不聽竟免野王郡國二千石病賜告不得歸家自此始初野王嗣父爵為關内侯免歸數年年老終于家子座嗣爵至孫坐中山太后事絶逡字子産通易太常察孝亷為郎補謁者建昭中選為復土校尉光祿勳于永舉茂材為羙陽令功次遷長樂屯衛司馬清河都尉隴西太守治行廉平年四十餘卒為都尉時言河隄方畧在溝洫志立字聖卿通春秋以父任為郎稍遷諸曹竟寧中以王舅出為五原屬國都尉數年遷五原太守徙西河上郡立居職公廉治行畧與野王相似而多知有恩貸好為條教吏民嘉羙野王立相代為太守歌之曰大馮君小馮君兄弟繼踵相因循聰明賢知惠吏民政如魯衞德化鈞周公康叔猶二君後遷為東海太守下溼病痺天子聞之徙立為太原太守更歴五郡所居有迹年老卒官參字叔平學通尚書少為黄門郎給事中宿衞十餘年參為人矜嚴好修容儀進退恂恂甚可觀也參昭儀少弟行又敇備以嚴見憚終不得親近侍帷幄竟寧中以王舅出補渭陵食官令以數病徙為寢中郎有詔勿事陽朔中中山王來朝參擢為上河農都尉病免官復為渭陵寢中郎永始中超遷代郡太守以邊郡道逺徙為安定太守數嵗病免復為諌大夫使領護左馮翊都水綏和中立定陶王為皇太子以中山王見廢故封王舅參為宜鄉侯以慰王意參之國上書願至中山見王太后行未到而王薨王病時上奏願貶參爵以關内侯食邑留長安上憐之下詔曰中山孝王短命早薨願以舅宜鄉侯參為關内侯歸家朕甚愍之其還參京師以列侯奉朝請五侯皆敬憚之丞相翟方進亦甚重焉數謂參物禁太甚君侯以王舅見廢不得在公卿位今五侯至尊貴也與之並列宜少詘節卑體視有所宗而君侯盛修容貌以威嚴加之此非所以下五侯而自益者也參性好禮儀終不改其恒操頃之哀帝即位帝祖母傅太后用事追怨參姊中山太后陷以祝詛大逆之罪語在外戚傳參以同産當相坐謁者承制召參詣廷尉參自殺且死仰天嘆曰參父子兄弟皆備大位身至封侯今被惡名而死姊弟不敢自惜傷無以見先人於地下死者十七人衆莫不憐之宗族徙歸故郡賛曰詩稱抑抑威儀惟德之隅宜鄉侯參鞠躬履方擇地而行可謂淑人君子然卒死於非罪不能自免哀哉讒邪交亂貞良被害自古而然故伯竒放流孟子宫刑申生雉經屈原赴湘小弁之詩作離騷之辭興經曰心之憂矣涕既隕之馮參姊弟亦云悲矣前漢書卷七十九考證馮奉世傳至伊修城注師古曰伊修城在鄯善國云云○按伊修城當作伊循城各本俱誤西域傳鄯善國中有伊循城其地肥羙漢置都尉所謂伊循田官也通鑑亦作伊循知宋時漢書本尚不悞後來刋本訛循作修耳顔注亦然初昭帝末西河屬國胡伊酋若王亦將衆數千人畔○按昭帝應是宣帝之訛昭帝時奉世名尚未著安得持節將兵且西河屬國始置於五鳳四年宣紀可證也當昭帝時尚無西河屬國安得有叛人耶於是遣奉世將萬二千人騎○文義似衍人字典屬國為右軍屯白石○地理志狄道白石山在東狄道隴西郡治也馮奉世子野王御史大夫李延夀病卒○即公卿表所云繁延夀也此文作李此人有二姓馮奉世子參參擢為上河農都尉注師古曰上河在西河富平於此為農都尉○按地理志西河郡有富昌縣無富平縣且富昌縣下亦不云農都尉治又顔注叙傳曰上河地名農都尉者典農事二注自相矛盾按地理志富平有二一屬平原郡故名厭次宣帝時更名也一屬北地郡有北部都尉渾懐都尉亦不云農都尉治也惟張掖郡畨和縣有農都尉治明文前漢書卷七十九考證"}
{"id": "KR2a0007_080", "series": "KR2a0007", "text": "唐正議大夫行祕書少監琅邪縣開國子顔師古注孝宣皇帝五男許皇后生孝元帝張倢伃生淮陽憲王欽衛倢伃生楚孝王嚻公孫倢伃生東平思王宇戎倢伃生中山哀王竟淮陽憲王欽元康三年立母張倢伃有寵於宣帝霍皇后廢後上欲立張倢伃為后久之懲艾霍氏欲害皇太子廼更選後宫無子而謹慎者廼立長陵王倢伃為后令母養太子后無寵希御見唯張倢伃最幸而憲王壯大好經書法律聰逹有材帝甚愛之太子寛仁喜儒術上數嗟歎憲王曰真我子也常有意欲立張倢伃與憲王然用太子起於微細上少依倚許氏及即位而許后以殺死太子蚤失母故弗忍也久之上以故丞相韋賢子元成陽狂讓侯兄經明行髙稱於朝廷乃召拜元成為淮陽中尉欲感諭憲王輔以推讓之臣由是太子遂安宣帝崩元帝即位乃遣憲王之國時張倢伃已卒憲王有外祖母舅張博兄弟三人歲至淮陽見親輙受王賜後王上書請徙外家張氏於國博上書願留守墳墓獨不徙王恨之後博至淮陽王賜之少博言負責數百萬願王為償王不許博辭去令弟光恐云王遇大人益解博欲上書為大人乞骸骨去王乃遣人持黄金五十斤送博博喜還書謝為諂語盛稱譽王因言當今朝廷無賢臣灾變數見足為寒心萬姓咸歸望於大王大王奈何恬然不求入朝見輔助主上乎使弟光數説王宜聽博計令於京師說用事貴人為王求朝王不納其言後光欲至長安辭王復言願盡力與博共為王求朝王即日至長安可因平陽侯光得王欲求朝語馳使人語博博知王意動復遺王書曰博幸得肺腑數進愚䇿未見省察北游燕趙欲循行郡國求幽隱之士聞齊有駟先生者善為司馬兵法大將之材也博得謁見承閒進問五帝三王究竟要道卓爾非世俗之所知今邉境不安天下騷動微此人其莫能安也又聞北海之瀕有賢人焉累世不可逮然難致也得此二人而薦之功亦不細矣博願馳西以此赴助漢急無財幣以通顯之趙王使謁者持牛酒黄金三十斤勞博博不受復使人願尚女聘金二百斤博未許㑹得光書云大王巳遣光西與博并力求朝博自以棄捐不意大王還意反義結以朱顔願殺身報徳朝事何足言大王誠賜咳唾使得盡死湯禹所以成大功也駟先生蓄積道術書無不有願知大王所好請得輒上王得書喜說報博書曰子髙廼幸左顧存恤發心惻隱顯至誠納以嘉謀語以至事雖亦不敏敢不諭意今遣有司為子髙償責二百萬是時博女壻京房以明易隂陽得幸於上數召見言事自謂爲石顯五鹿充宗所排謀不得用數為博道之博常欲誑燿淮陽王即具記房諸所説灾異及召見宻語持予淮陽王以為信驗詐言已見中書令石君求朝許以金五百斤賢聖制事盖慮功而不計費昔禹治鴻水百姓罷勞成功既立萬世頼之今聞陛下春秋未滿四十髮齒墮落太子幼弱佞人用事隂陽不調百姓疾疫飢饉死者且半鴻水之害殆不過此大王緖欲救世將比功徳何可以忽博己與大儒知道者為大王為便宜奏陳安危指灾異大王朝見先口陳其意而後奏之上必大説事成功立大王即有周邵之名邪臣散亡公卿變節功徳亡比而梁趙之寵必歸大王外家亦将富貴何復望大王之金錢王喜説報博書曰廼者詔下止諸侯朝者寡人憯然不知所出子髙素有顔冉之資臧武之智子貢之辯卞莊子之勇兼此四者世之所鮮既開端緒願卒成之求朝義事也奈何行金錢乎博報曰已許石君須以成事王以金五百斤予博會房出為郡守離左右顯具得此事告之房漏泄省中語博兄弟詿誤諸侯王誹謗政治狡猾不道皆下獄有司奏請逮捕欽上不忍致法遣諫大夫王駿賜欽璽書曰皇帝問淮陽王有司奏王王舅張博數遺王書非毁政治謗訕天子襃舉諸侯稱引周湯以讇惑王所言尤惡悖逆無道王不舉奏而多與金錢報以好言辜至不赦朕惻焉不忍聞為王傷之推原厥本不祥自博惟王之心匪同于凶已詔有司勿治王事遣諫大夫駿申諭朕意詩不云乎靖恭爾位正直是與王其勉之駿諭指曰禮為諸侯制相朝聘之義盖以考禮壹徳尊事天子也且王不學詩乎詩云俾侯於魯為周室輔今王舅博數遺王書所言悖逆王幸受詔䇿通經術知諸侯名譽不當出竟天子普覆徳布於朝而恬有博言多予金錢與相報應不忠莫大焉故事諸侯王獲罪京師罪惡輕重縱不伏誅必蒙遷削貶黜之罪未有但已者也今聖主赦王之罪又憐王失計忘本為博所惑加賜璽書使諫大夫申諭至意殷勤之恩豈有量哉博等所犯惡大羣下之所共攻王法之所不赦也自今以来王毋復以博等累心務與衆棄之春秋之義大能變改易曰藉用白茅旡咎言臣子之道改過自新絜已以承上然後免於咎也王其留意慎戒惟思所以悔過易行塞重責稱厚恩者如此則長有富貴社稷安矣於是淮陽王欽免冠稽首謝曰奉藩無狀過惡暴列陛下不忍致法加大恩遣使者申諭道術守藩之義伏念博罪惡尤深當伏重誅臣欽願悉心自新奉承詔䇿頓首死罪京房及博兄弟三人皆棄市妻子徙邉至成帝即位以淮陽王屬為叔父敬寵之異於它國王上書自陳舅張博時事頗為石顯等所侵因為博家屬徙者求還丞相御史復劾欽前與博相遺私書指意非諸侯王所宜䝉恩勿治事在赦前不悔過而復稱引自以為直失藩臣體不敬上加恩許王還徙者三十六年薨子文王𤣥嗣二十六年薨子縯嗣王莽時絶楚孝王嚻甘露二年立為定陶王三年徙楚成帝河平中入朝時被疾天子閔之下詔曰盖聞天地之性人為貴人之行莫大於孝楚王嚻素行孝順仁慈之國以来二十餘年孅介之過未嘗聞朕甚嘉之今廼遭命離于惡疾夫子所痛曰蔑之命矣夫斯人也而有斯疾也朕甚閔焉夫行純茂而不顯異則有國者將何朂哉書不云乎用徳章厥善今王朝正月詔與子男一人俱其以廣戚縣戸四千三百封其子勲為廣戚侯眀年嚻薨子懐王文嗣一年薨無子絶明年成帝復立文弟平陸侯衍是為思王二十一年薨子紆嗣王莽時絶初成帝時又立紆弟景為定陶王廣戚侯勲薨諡曰煬侯子顯嗣平帝崩無子王莽立顯子嬰為孺子奉平帝後莽簒位以嬰為定安公漢既誅莽更始時嬰在長安平陵方望等頗知天文以為更始必敗嬰本統當立者也共起兵將嬰至臨涇立為天子更始遣丞相李松擊破殺嬰云東平思王宇甘露二年立元帝即位就國壯大通姦犯法上以至親貰弗罪傅相連坐久之事太后内不相得太后上書言之求守杜陵園上於是遣太中大夫張子蟜奉璽書敕諭之曰皇帝問東平王盖聞親親之恩莫重於孝尊尊之義莫大於忠故諸侯在位不驕以致孝道制節謹度以翼天子然後富貴不離其身而社稷可保今聞王自修有闕本朝不和流言紛紛謗自内興朕甚憯焉為王懼之詩不云乎毋念爾祖述修厥徳永言配命自求多福朕惟王之春秋方剛忽於道徳意有所移忠言未納故臨遣太中大夫子蟜諭王朕意孔子曰過而不改是謂過矣王其深惟孰思之無違朕意又特以璽書賜王太后曰皇帝使諸吏宦者令承問東平王太后朕有聞王太后少加意焉夫福善之門莫美於和睦患咎之首莫大於内離今東平王出繦褓之中而託于南靣之位加以年齒方剛渉學日寡驁忽臣下不自它於太后以是之間能無失禮義者其惟聖人乎傳曰父為子隱直在其中矣王太后眀察此意不可不詳閨門之内母子之間同氣異息骨肉之恩豈可忽哉豈可忽哉昔周公戒伯禽曰故舊無大故則不可棄也毋求備於一人夫以故舊之恩猶忍小惡而况此乎已遣使者諭王王既悔過服罪太后寛忍以貰之後宜不敢王太后强餐止思念慎疾自愛宇慙懼因使者頓首謝死罪願洒心自改詔書又勅傅相曰夫人之性皆有五常及其少長耳目牽於耆欲故五常銷而邪心作情亂其性利勝其義而不失厥家者未之有也今王富於春秋氣力勇武獲師傅之教淺加以少所聞見自今以来非五經之正術敢以游獵非禮道王者輒以名聞宇立二十年元帝崩宇謂中謁者信等曰漢大臣議天子少弱未能治天下以為我知文法建欲使我輔佐天子我見尚書晨夜極苦使我為之不能也今暑熱縣官年少持服恐無處所我危得之比至下宇凡三哭飲酒食肉妻妾不離側又姬朐臑故親幸後疏逺數歎息呼天宇聞斥朐臑為家人子掃除永巷數笞擊之朐臑私疏宇過失數令家告之宇覺知絞殺朐臑有司奏請逮捕有詔削樊亢父二縣後三歳天子詔有司曰盖聞仁以親親古之道也前東平王有闕有司請廢朕不忍又請削朕不敢專惟王之至親未甞忘於心今聞王改行自新尊修經術親近仁人非法之求不以奸吏朕甚嘉焉傳不云乎朝過夕改君子與之其復前所削縣如故後年来朝上疏求諸子及太史公書上以問大將軍王鳳對曰臣聞諸侯朝聘考文章正法度非禮不言今東平王幸得来朝不思制節謹度以防危失而求諸書非朝聘之義也諸子書或反經術非聖人或眀鬼神信物怪太史公書有戰國從横權譎之謀漢興之初謀臣竒䇿天官灾異地形阸塞皆不宜在諸侯王不可予不許之辭宜曰五經聖人所制萬事靡不畢載王審樂道傅相皆儒者旦夕講誦足以正身虞意夫小辯破義小道不通致逺恐泥皆不足以留意諸益於經術者不愛於王對奏天子如鳳言遂不與立三十三年薨子煬王雲嗣哀帝時無鹽危山土自起覆草如馳道狀又瓠山石轉立雲及后謁自之石所祭治石象瓠山立石束倍草并祠之建平三年息夫躬孫寵等共因幸臣董賢告之是時哀帝被疾多所惡事下有司逮王后謁下獄驗治言使巫傅恭婢合歡等祠祭詛祝上為雲求為天子雲又與知災異者髙尚等指星宿言上疾必不愈雲當得天下石立宣帝起之表也有司請誅王有詔廢徙房陵雲自殺謁棄市立十七年國除元始元年王莽欲反哀帝政白太皇太后立雲太子開明為東平王又立思王孫成都為中山王開明立三年薨無子復立開明兄嚴鄉侯信子匡為東平王奉開明後王莽居攝東郡太守翟義與嚴鄉侯信謀舉兵誅莽立信為天子兵敗皆為莽所滅中山哀王竟初元二年立為清河王三年徙中山以幼少未之國建昭四年薨邸葬杜陵無子絶太后歸居外家戎氏孝元皇帝三男王皇后生孝成帝傅昭儀生定陶共王康馮昭儀生中山孝王興定陶共王康永光三年立為濟陽王六年徙為山陽王八年徙定陶王少而愛長多材蓺習知音聲上竒器之母昭儀又幸幾代皇后太子語在元后及史丹傳成帝即位緣先帝意厚遇異於它王十九年薨子欣嗣十五年成帝無子徴入為皇太子上以太子奉大宗後不得顧私親乃立楚思王子景為定陶王奉共王後成帝崩太子即位是為孝哀帝即位二年追尊共王為共皇帝置寢廟京師序昭穆儀如孝元帝徙定陶王景為信都王云中山孝王興建昭二年王為信都王十四年徙中山成帝之議立太子也御史大夫孔光以為尚書有殷及王兄終弟及中山王元帝之子宜為後成帝以中山王不材又兄弟不得相入廟外家王氏與趙昭儀皆欲用哀帝為太子故遂立焉上乃封孝王舅馮參為宜鄉侯而益封孝王萬戸以尉其意三十年薨子衎嗣七年哀帝崩無子徴中山王衎入即位是為平帝太皇太后以帝為成帝後故立東平思王孫桃鄉頃侯子成都為中山王奉孝王後王莽時絶贊曰孝元之後徧有天下然而世絶於孫豈非天哉淮陽憲王於時諸侯為聰察矣張博誘之幾陷無道詩云貪人敗類古今一也前漢書卷八十考證楚孝王嚻傳子懐王文○按文表作芳東平思王宇傳上於是遣太中大夫張子蟜注師古曰蟜字或作僑○按藝文志及劉向王褒傳並作僑則僑字是也毋念爾祖述修厥德○今詩作聿修即漢書他傳亦作聿修惟此文作述或齊魯韓三家所傳不同耳無鹽危山土自起覆草如馳道狀○息夫躬傳作無鹽危山有石自立開道與此稍異贊詩云貪人敗類注師古曰大雅蕩之詩也○顧炎武曰大雅桑柔之詩師古誤以爲蕩前漢書卷八十考證"}
{"id": "KR2a0007_081", "series": "KR2a0007", "text": "唐正議大夫行祕書少監琅邪縣開國子顏師古注匡衡字稚圭東海承人也父世農夫至衡好學家貧庸作以供資用尤精力過絶人諸儒為之語曰無說詩匡鼎來匡語詩解人頤衡射䇿甲科以不應令除為太常掌故調補平原文學學者多上書薦衡經明當世少雙今為文學就官京師後進皆欲從衡平原衡不宜在逺方事下太子太傅蕭望之少府梁邱賀問衡對詩諸大義其對深羙望之奏衡經學精習說有師道可觀覽宣帝不甚用儒遣衡歸官而皇太子見衡對私善之㑹宣帝崩元帝初即位樂陵侯史高以外屬為大司馬車騎將軍領尚書事前將軍蕭望之為副望之名儒有師傅舊恩天子任之多所貢薦髙充位而已與望之有隙長安令楊興說髙曰將軍以親戚輔政貴重於天下無二然衆庻論議令問休譽不専在將軍者何也彼誠有所聞也以將軍之莫府海内莫不卬望而所舉不過私門賔客乳母子弟人情忽不自知然一夫竊議語流天下夫富貴在身而列士不譽是有狐白之裘而反衣之也古人病其若此故卑體勞心以求賢為務傳曰以賢難得之故因曰事不待賢以食難得之故而曰飽不待食惑之甚者也平原文學匡衡材智有餘經學絶倫但以無階朝廷故隨牒在逺方將軍誠召置莫府學士歙然歸仁與參事議觀其所有貢之朝廷必為國器以此顯示衆庻名流於世高然其言辟衡為議曹史薦衡於上上以為郎中遷博士給事中是時有日蝕地震之變上問以政治得失衡上疏曰臣聞五帝不同禮三王各異教民俗殊務所遇之時異也陛下躬聖徳開太平之路閔愚吏民觸法抵禁比年大赦使百姓得改行自新天下幸甚臣竊見大赦之後姦邪不為衰止今日大赦明日犯法相隨入獄此殆導之未得其務也蓋保民者陳之以徳義示之以好惡觀其失而制其宜故動之而和綏之而安今天下俗貪財賤義好聲色上侈靡廉耻之節薄滛辟之意縱綱紀失序疏者踰内親戚之恩薄婚姻之黨隆苟合徼幸以身設利不改其原雖嵗赦之刑猶難使錯而不用也臣愚以為宜壹曠然大變其俗孔子曰能以禮讓為國乎何有朝廷者天下之楨幹也公卿大夫相與循禮恭讓則民不爭好仁樂施則下不暴上義高節則民興行寛柔和恵則衆相愛四者明王之所以不嚴而成化也何者朝有變色之言則下有爭鬭之患上有自専之士則下有不讓之人上有克勝之佐則下有傷害之心上有好利之臣則下有盗竊之民此其本也今俗吏之治皆不本禮讓而上克暴或忮害好䧟人於罪貪財而慕埶故犯法者衆姦邪不止雖嚴刑峻法猶不為變此非其天性有由然也臣竊考國風之詩周南召南被賢聖之化深故篤於行而廉於色鄭伯好勇而國人暴虎秦穆貴信而士多從死陳夫人好巫而民滛祀晉侯好儉而民畜聚太王躬仁邠國貴恕由此觀之治天下者審所上而已今之偽薄忮害不讓極矣臣聞教化之流非家至而人說之也賢者在位能者在職朝廷崇禮百僚敬讓道徳之行由内及外自近者始然後民知所法遷善日進而不自知是以百姓安隂陽和神靈應而嘉祥見詩曰商邑翼翼四方之極夀考且寧以保我後生此成湯所以建至治保子孫化異俗而懐鬼方也今長安天子之都親承聖化然其習俗無以異於逺方郡國來者無所法則或見侈靡而放效之此教化之原本風俗之樞機宜先正者也臣聞天人之際精祲有以相盪善惡有以相推事作乎下者象動乎上隂陽之理各應其感隂變則靜者動陽蔽則明者晻水旱之災隨類而至今關東連年飢饉百姓乏困或至相食此皆生於賦斂多民所共者大而吏安集之不稱之效也陛下祗畏天戒哀閔元元大自減損省甘泉建章宫衞罷珠崖偃武行文將欲度唐虞之隆絶殷周之衰也諸見罷珠崖詔書者莫不欣欣人自以將見太平也宜遂減宫室之度省靡麗之飾考制度修外内近忠正逺巧佞放鄭衞進雅頌舉異材開直言任温良之人退刻薄之吏顯絜白之士昭無欲之路覽六蓺之意察上世之務明自然之道博和睦之化以崇至仁匡失俗易民視令海内昭然咸見本朝之所貴道徳𢎞於京師淑問揚乎疆外然後大化可成禮譲可興也上說其言遷衡為光禄大夫太子少傅時上好儒術文辭頗改宣帝之政言事者多進見人人自以為得上意又傅昭儀及子定陶王愛幸寵於皇后太子衡復上疏曰臣聞治亂安危之機在乎審所用心蓋受命之王務在創業垂統傳之無窮繼體之君心存於承宣先王之徳而裦大其功昔者成王之嗣位思述文武之道以飬其心休烈盛羙皆歸之二后而不敢専其名是以上天歆享鬼神祐焉其詩曰念我皇祖陟降廷止言成王常思祖考之業而鬼神祐助其治也陛下聖徳天覆子愛海内然隂陽未和姦邪未禁者殆論議者未丕揚先帝之盛功爭言制度不可用也務變更之所更或不可行而復復之是以羣下更相是非吏民無所信臣竊恨國家釋樂成之業而虚為此紛紛也願陛下詳覽統業之事留神於遵制揚功以定羣下之心大雅曰無念爾祖聿修厥徳孔子著之孝經首章蓋至徳之本也傳曰審好惡理情性而王道畢矣能盡其性然後能盡人物之性能盡人物之性可以贊天地之化治性之道必審已之所有餘而彊其所不足蓋聰明疏通者戒於大察寡聞少見者戒於雍蔽勇猛剛彊者戒於大暴仁愛温良者戒於無斷湛靜安舒者戒於後時廣心浩大者戒於遺忘必審已之所當戒而齊之以義然後中和之化應而巧偽之徒不敢比周而望進唯陛下戒所以崇聖徳臣又聞室家之道修則天下之理得故詩始國風禮本冠婚始乎國風原情性而明人倫也本乎冠婚正基兆而防未然也福之興莫不本乎室家道之衰莫不始乎梱内故聖王必慎妃后之際别適長之位禮之於内也卑不隃尊親不先故所以統人情而理隂氣也其尊適而卑庻也適子冠乎阼禮之用醴衆子不得與列所以貴正體而明嫌疑也非虛加其禮文而已乃中心與之殊異故禮探其情而見之外也聖人動靜游燕所親物得其序得其序則海内自修百姓從化如當親者疏當尊者卑則巧佞之姦因時而動以亂國家故聖人慎防其端禁於未然不以私恩害公義陛下聖徳純備莫不修正則天下無為而治詩云于以四方克定厥家傳曰正家而天下定矣衡為少傅數年數上疏陳便宜及朝廷有政議傅經以對言多法義上以為任公卿由是為光禄勲御史大夫建昭三年代韋𤣥成為丞相封樂安侯食邑六百户元帝崩成帝即位衡上疏戒妃匹勸經學威儀之則曰陛下秉至孝哀傷思慕不絶於心未有游虞弋射之宴誠隆於慎終追逺無窮已也竊願陛下雖聖性得之猶復加聖心焉詩云焭焭在疚言成王喪畢思慕意氣未能平也蓋所以就文武之業崇大化之本也臣又聞之師曰匹配之際生民之始萬福之原婚姻之禮正然後品物遂而天命全孔子論詩以關雎為始言太上者民之父母后夫人之行不侔乎天地則無以奉神靈之統而理萬物之宜故詩曰窈窕淑女君子好仇言能致其貞淑不貳其操情欲之感無介乎容儀宴私之意不形乎動靜夫然後可以配至尊而為宗廟主此綱紀之首王教之端也自上世已來三代興廢未有不由此者也願陛下詳覽得失盛衰之效以定大基采有徳戒聲色近嚴敬逺技能竊見聖徳純茂専精詩書好樂無厭臣衡材駑無以輔相善義宣揚徳音臣聞六經者聖人所以統天地之心著善惡之歸明吉凶之分通人道之正使不悖於其本性者也故審六蓺之指則天人之理可得而和草木昆蟲可得而育此永永不易之道也及論語孝經聖人言行之要宜究其意臣又聞聖王之自為動静周旋奉天承親臨朝享臣物有節文以章人倫蓋欽翼祗栗事天之容也温恭敬遜承親之禮也正躬嚴恪臨衆之儀也嘉恵和說饗下之顏也舉錯動作物遵其儀故形為仁義動為法則孔子曰徳義可尊容止可觀進退可度以臨其民是以其民畏而愛之則而象之大雅云敬慎威儀惟民之則諸侯正月朝覲天子天子惟道徳昭穆穆以視之又觀以禮樂饗醴廼歸故萬國莫不獲賜祉福䝉化而成俗今正月初幸路寢臨朝賀置酒以饗萬方傳曰君子慎始願陛下留神動靜之節使羣下得望盛徳休光以立基楨天下幸甚上敬納其言頃之衡復奏正南北郊罷諸滛祀語在郊祀志初元帝時中書令石顯用事自前相韋𤣥成及衡皆畏顯不敢失其意至成帝初即位衡廼與御史大夫甄譚共奏顯追條其舊惡并及黨與於是司𨽻校尉王尊劾奏衡譚居大臣位知顯等専權埶作威福為海内患害不以時白奏行罰而阿䛕曲從附下罔上無大臣輔政之義既奏顯等不自陳不忠之罪而反揚著先帝任用傾覆之徒罪至不道有詔勿劾衡慙懼上疏謝罪因稱病乞骸骨上丞相樂安侯印綬上報曰君以道徳修明位在三公先帝委政遂及朕躬君遵修法度勤勞公家朕嘉與君同心合意庻幾有成今司𨽻校尉尊妄詆欺加非於君朕甚閔焉方下有司問狀君何疑而上書歸侯乞骸骨是章朕之未燭也傳不云乎禮義不愆何恤人之言君其察焉専精神近醫藥强食自愛因賜上尊酒養牛衡起視事上以新即位襃優大臣然羣下多是王尊者衡嘿嘿不自安毎有水旱風雨不時連乞骸骨讓位上輙以詔書慰撫不許久之衡子昌為越騎校尉醉殺人繫詔獄越騎官屬與昌弟且謀簒昌事發覺衡免冠徒跣待罪天子使謁者詔衡冠履而有司奏衡専地盗土衡竟坐免初衡封僮之樂安鄉鄉本田提封三千一百頃南以閩佰為界初元元年郡圖誤以閩佰為平陵佰積十餘嵗衡封臨淮郡遂封真平陵佰以為界多四百頃至建始元年郡廼定國界上計簿更定圖言丞相府衡謂所親吏趙殷曰主簿陸賜故居奏曹習事曉知國界署集曹掾明年治計時衡問殷國界事曹欲奈何殷曰賜以為舉計令郡實之恐郡不肯從實可令家丞上書衡曰顧當得不耳何至上書亦不告曹使舉也聼曹為之後賜與屬明舉計曰案故圖樂安鄉南以平陵佰為界不足故而以閩佰為界解何郡即復以四百頃付樂安國衡遣從史之僮収取所還田租榖千餘石入衡家司𨽻校尉駿少府忠行廷尉事劾奏衡監臨盗所主守直十金以上春秋之義諸侯不得専地所以一統尊法制也衡位三公輔國政領計簿知郡實正國界計簿已定而背法制専地盗土以自益及賜明阿承衡意猥舉郡計亂減縣界附下罔上擅以地附益大臣皆不道於是上可其奏勿治丞相免為庻人終於家子咸亦明經歴位九卿家世多為博士者張禹字子文河内軹人也至禹父徙家蓮勺禹為兒數隨家至市喜觀於卜相者前久之頗曉其别蓍布卦意時從旁言卜者愛之又竒其靣貌謂禹父是兒多知可令學經及禹壯至長安學從沛郡施讎受易琅邪王陽膠東庸生問論語既皆明習有徒衆舉為郡文學甘露中諸儒薦禹有詔太子太傅蕭望之問禹對易及論語大義望之善焉奏禹經學精習有師法可試事奏寢罷歸故官久之試為博士初元中立皇太子而博士鄭寛中以尚書授太子薦言禹善論語詔令禹授太子論語由是遷光禄大夫數嵗出為東平内史元帝崩成帝即位徴禹寛中皆以師賜爵闗内侯寛中食邑八百户禹六百户拜為諸吏光禄大夫秩中二千石給事中領尚書事是時帝舅陽平侯王鳳為大將軍輔政専權而上富於春秋謙讓方鄉經學敬重師傅而禹與鳳並領尚書内不自安數病上書乞骸骨欲退避鳳上報曰朕以幼年執政萬機懼失其中君以道徳為師故委國政君何疑而數乞骸骨忽忘雅素欲避流言朕無聞焉君其固心致思總秉諸事推以孶孶無違朕意加賜黄金百斤養牛上尊酒太官致餐侍醫視疾使者臨問禹惶恐復起視事河平四年代王商為丞相封安昌侯為相六嵗鴻嘉元年以老病乞骸骨上加優再三廼聼許賜安車駟馬黄金百斤罷就第以列侯朝朔望位特進見禮如丞相置從事史五人益封四百户天子數加賞賜前後數千萬禹為人謹厚内殖貨財家以田為業及富貴多買田至四百頃皆涇渭溉灌極膏腴上賈它財物稱是禹性習知音聲内奢滛身居大第後堂理絲竹筦弦禹成就弟子尤著者淮陽彭宣至大司空沛郡戴崇至少府九卿宣為人恭儉有法度而崇愷弟多智二人異行禹心親愛崇敬宣而疏之崇毎候禹常責師宜置酒設樂與弟子相娱禹將崇入後堂飲食婦女相對優人筦弦鏗鏘極樂昏夜乃罷而宣之來也禹見之於便坐講論經義日宴賜食不過一肉巵酒相對宣未嘗得至後堂及兩人皆聞知各自得也禹年老自治冡塋起祠室好平陵肥牛亭部處地又近延陵奏請求之上以賜禹詔令平陵徙亭它所曲陽侯根聞而爭之此地當平陵寢廟衣冠所出游道禹為師傅不遵謙讓至求衣冠所游之道又徙壊舊亭重非所宜孔子稱賜愛其羊我愛其禮宜更賜禹它地根雖為舅上敬重之不如禹根言雖切猶不見從卒以肥牛亭地賜禹根由是害禹寵數毁惡之天子愈益敬厚禹禹毎病輙以起居聞車駕自臨問之上親拜禹牀下禹頓首謝恩歸誠言老臣有四男一女愛女甚於男逺嫁為張掖太守蕭咸妻不勝父子私情思與相近上即時徙咸為𢎞農太守又禹小子未有官上臨候禹禹數視其小子上即禹牀下拜為黄門郎給事中禹雖家居以特進為天子師國家毎有大政必與定議永始元延之間日蝕地震尤數吏民多上書言災異之應譏切王氏専政所致上懼變異數見意頗然之未有以明見廼車駕至禹第辟左右親問禹以天變因用吏民所言王氏事示禹禹自見年老子孫弱又與曲陽侯不平恐為所怨禹則謂上曰春秋二百四十二年間日蝕三十餘地震五十六或為諸侯相殺或夷狄侵中國災變之意深逺難見故聖人罕言命不語怪神性與天道自子贛之屬不得聞何况淺見鄙儒之所言陛下宜修政事以善應之與下同其福善此經義意也新學小生亂道誤人宜無信用以經術斷之上雅信愛禹由此不疑王氏後曲陽侯根及諸王子弟聞知禹言皆喜說遂親就禹禹見時有變異若上體不安擇日絜齋露蓍正衣冠立筮得吉卦則獻其占如有不吉禹為感動憂色成帝崩禹及事哀帝建平二年薨諡曰節侯禹四子長子宏嗣侯官至太常列於九卿三弟皆為校尉散騎諸曹初禹為師以上難數對已問經為論語章句獻之始魯扶卿及夏侯勝王陽蕭望之韋𤣥成皆説論語篇第或異禹先事王陽後從庸生采獲所安最後出而尊貴諸儒為之語曰欲為論念張文由是學者多從張氏餘家寖微孔光字子夏孔子十四世之孫也孔子生伯魚鯉鯉生子思伋伋生子上帛帛生子家求求生子真箕箕生子高穿穿生順順為魏相順生鮒鮒為陳渉博士死陳下鮒弟子襄為孝恵博士長沙太傅襄生忠忠生武及安國武生延年延年生霸字次儒霸生光焉安國延年皆以治尚書為武帝博士安國至臨淮太守霸亦治尚書事太傅夏侯勝昭帝末年為博士宣帝時為大中大夫以選授皇太子經遷詹事高密相是時諸侯王相在郡守上元帝即位徴霸以師賜爵闗内侯食邑八百户號襃成君給事中加賜黄金二百斤第一區徙名數于長安霸為人謙退不好權埶常稱爵位泰過何徳以堪之上欲致霸相位自御史大夫貢禹卒及薛廣徳免輙欲拜霸霸讓位自陳至三上深知其至誠廼弗用以是敬之賞賜甚厚及霸薨上素服臨弔者再至賜東園祕器錢帛策贈以列侯禮諡曰烈君霸四子長子福嗣闗内侯次子㨗㨗弟喜皆列校尉諸曹光最少子也經學尤明年未二十舉為議郎光禄勲匡衡舉光方正為諫議大夫坐議有不合左遷虹長自免歸教授成帝初即位舉為博士數使録寃獄行風俗振贍流民奉使稱㫖由是知名是時博士選三科高為尚書次為刺史其不通政事以久次補諸侯太傅光以高第為尚書觀故事品式數嵗明習漢制及法令上甚信任之轉為僕射尚書令有詔光周密謹慎未嘗有過加諸吏官以子男放為侍郎給事黄門數年遷諸吏光禄大夫秩中二千石給事中賜黄金百斤領尚書事後為光禄勲復領尚書諸吏給事中如故凡典樞機十餘年守法度修故事上有所問據經法以心所安而對不希指苟合如或不從不敢强諫爭以是久而安時有所言輙削草槀以為章主之過以奸忠直人臣大罪也有所薦舉唯恐其人之聞知沭日歸休兄弟妻子燕語終不及朝省政事或問光温室省中樹皆何木也光嘿不應更答以它語其不泄如是光帝師傅子少以經行自著進官蚤成不結黨友養游說有求於人既性自守亦其勢然也徙光禄勲為御史大夫綏和中上即位二十五年無繼嗣至親有同產弟中山孝王及同產弟子定陶王在定陶王好學多材於帝子行而王祖母傅太后隂為王求漢嗣私事趙皇后昭儀及帝舅大司馬票騎將軍王根故皆勸上上於是召丞相翟方進御史大夫光右將軍㢘襃後將軍朱博皆引入禁中議中山定陶王誰可為嗣者方進根以為定陶王帝弟之子禮曰昆弟之子猶子也為其後者為之子也定陶王宜為嗣襃博皆如方進根議光獨以為禮立嗣以親中山王先帝之子帝親弟也以尚書盤庚殷之及王為比中山王宜為嗣上以禮兄弟不相入廟又皇后昭儀欲立定陶王故遂立為太子光以議不中意左遷廷尉光久典尚書練法令號稱詳平時定陵侯淳于長坐大逆誅長小妻廼始等六人皆以長事未發覺時棄去或更嫁及長事發丞相方進大司空武議以為令犯法者各以法時律令論之明有所訖也長犯大逆時廼始等見為長妻已有當坐之罪與身犯法無異後廼棄去於法無以解請論光議以為大逆無道父母妻子同產無少長皆棄市欲懲犯法者也夫婦之道有義則合無義則離長未知當坐大逆之法而棄去廼始等或更嫁義已絶而欲以為長妻論殺之名不正不當坐有詔光議是是嵗右將軍襃後將軍博坐定陵紅陽侯皆免為庻人以光為左將軍居右將軍官職執金吾王咸為右將軍居後將軍官職罷後將軍官數月丞相方進薨召左將軍光當拜已刻侯印書贊上暴崩即其夜於大行前拜受丞相博山侯印綬哀帝初即位躬行儉約省減諸用政事由已出朝廷翕然望至治焉襃賞大臣益封光千户時成帝母太皇太后自居長樂宫而帝祖母定陶傅太后在國邸有詔問丞相大司空定陶共王太后宜當何居光素聞傅太后為人剛暴長於權謀自帝在襁褓而飬長教道至於成人帝之立又有力光心恐傅太后與政事不欲令與帝旦夕相近即議以為定陶太后宜改築宫大司空何武曰可居北宫上從武言北宫有紫房復道通未央宫傅太后果從復道朝夕至帝所求欲稱尊號貴寵其親屬使上不得直道行頃之太后從弟子傅遷在左右尤傾邪上免官遣歸故郡傅太后怒上不得已復留遷光與大司空師丹奏言詔書侍中駙馬都尉遷巧佞無義漏泄不忠國之賊也免歸故郡復有詔止天下疑惑無所取信虧損聖徳誠不小愆陛下以變異連見避正殿見羣臣思求其故至今未有所改臣請歸遷故郡以銷姦黨應天戒卒不得遣復為侍中脅於傅太后皆此類也又傅太后欲與成帝母俱稱尊號羣下多順指言母以子貴宜立尊號以厚孝道唯師丹與光持不可上重違大臣正議又内迫傅太后猗違者連嵗丹以罪免而朱博代為大司空光自先帝時議繼嗣有持異之隙矣又重忤傅太后指由是傅氏在位者與朱博為表裏共毁譖光後數月遂策免光曰丞相者朕之股肱所與共承宗廟統理海内輔朕之不逮以治天下也朕既不明災異重仍日月無光山崩河決五星失行是章朕之不徳而股肱之不良也君前為御史大夫翼輔先帝出入八年卒無忠言嘉謀今相朕出入三年憂國之風復無聞焉隂陽錯謬嵗比不登天下空虛百姓飢饉父子分散流離道路以十萬數而百官羣職曠廢姦軌放縱盗賊並起或攻官寺殺長吏數以問君君無怵惕憂懼之意對毋能為是以羣卿大夫咸惰哉莫以為意咎由君焉君秉社稷之重總百僚之任上無以匡朕之闕下不能綏安百姓書不云乎毋曠庻官天工人其代之於虖君其上丞相博山侯印綬罷歸光退閭里杜門自守而朱博代為丞相數月坐承傅太后指妄奏事自殺平當代為丞相數月薨王嘉復為丞相數諌爭忤指旬嵗間閲三相議者皆以為不及光上由是思之㑹元夀元年正月朔日有蝕之後十餘日傅太后崩是月徴光詣公車問日蝕事光對曰臣聞日者衆陽之宗人君之表至尊之象君徳衰微隂道盛彊侵蔽陽明則日蝕應之書曰羞用五事建用皇極如貌言視聼思失大中之道不立則咎徴荐臻六極屢降皇之不極是為大中不立其傳曰時則有日月亂行謂朓側慝甚則薄蝕是也又曰六沴之作嵗之朝曰三朝其應至重廼正月辛丑朔日有蝕之變見三朝之會上天聰明苟無其事變不虛生書曰惟先假王正厥事言異變之來起事有不正也臣聞師曰天右與王者故災異數見以譴告之欲其改更若不畏懼有以塞除而輕忽簡誣則凶罰加焉其至可必詩曰敬之敬之天惟顯思命不易哉又曰畏天之威于時保之皆謂不懼者凶懼之則吉也陛下聖徳聰明兢兢業業承順天戒敬畏變異勤心虛已延見羣臣思求其故然後敇躬自約總正萬事放逺讒說之黨援納斷斷之介退去貪殘之徒進用賢良之吏平刑罰薄賦斂恩澤加於百姓誠為政之大本應變之至務也天下幸甚書曰天既付命正厥徳言正徳以順天也又曰天棐諶辭言有誠道天輔之也明承順天道在於崇徳博施加精致誠孳孳而已俗之祈禳小數終無益於應天塞異銷禍興福較然甚明無可疑惑書奏上説賜光束帛拜為光禄大夫秩中二千石給事中位次丞相詔光舉可尚書令者封上光謝曰臣以朽材前比歴位典大職卒無尺寸之效幸免罪誅全保首領今復拔擢備内朝臣與聞政事臣光智謀淺短犬馬齒臷誠恐一旦顛仆無以報稱竊見國家故事尚書以久次轉遷非有踔絶之能不相踰越尚書僕射敞公正勤職通敏於事可尚書令謹封上敞以舉故為東平太守敞姓成公東海人也光為大夫月餘丞相嘉下獄死御史大夫賈延免光復為御史大夫二月為丞相復故國博山侯上廼知光前免非其罪以過近臣毁短光者免傅嘉曰前為侍中毁譖仁賢誣愬大臣令俊艾者久失其位嘉傾覆巧偽挾姦以罔上崇黨以蔽朝傷善以肆意詩不云乎讒人罔極交亂四國其免嘉為庻人歸故郡明年定三公官光更為大司徒㑹哀帝崩太皇太后以新都侯王莽為大司馬徴立中山王是為平帝帝年幼太后稱制委政於莽初哀帝罷黜王氏故太后與莽怨丁傅董賢之黨莽以光為舊相名儒天下所信太后敬之備禮事光所欲搏擊輙為草以太后指風光令上之厓㫮莫不誅傷莽權日盛光憂懼不知所出上書乞骸骨莽白太后帝幼少宜置師傅徙光為帝太傅位四輔給事中領宿衞供養行内署門户省服御食物明年徙為太師而莽為太傅光常稱疾不敢與莽並有詔朝朔望領城門兵莽又風羣臣奏莽功徳稱宰衡位在諸侯王上百官統焉光愈恐固稱疾辭位太后詔曰太師光聖人之後先師之子徳行純淑道術通明居四輔職輔道于帝今年耆有疾俊艾大臣惟國之重其猶不可以闕焉書曰無遺耉老國之將興尊師而重傅其令太師毎朝十日一賜餐賜太師靈夀杖黄門令為太師省中坐置几太師入省中用杖賜餐十七物然後歸老于第官屬按職如故光凡為御史大夫丞相各再壹為大司徒太傅太師歴三世居公輔位前後十七年自為尚書止不教授後為卿時㑹門下大生講問疑難舉大義云其弟子多成就為博士大夫者見師居大位幾得其助力光終無所薦舉至或怨之其公如此光年七十元始五年薨莽白太后使九卿策贈以太師博山侯印綬賜乘輿祕器金錢雜帛少府供張諫大夫持節與謁者二人使䕶喪事博士䕶行禮太后亦遣中謁者持節視喪公卿百官㑹弔送𦵏載以乘輿輼輬及副各一乘羽林孤兒諸生合四百人輓送車萬餘兩道路皆舉音以過喪將作穿復土可甲卒五百人起墳如大將軍王鳳制度諡曰簡烈侯初光以丞相封後益封凡食邑萬一千户病甚上書讓還七千户及還所賜一第子放嗣莽簒位後以光兄子永為大司馬封侯昆弟子至卿大夫四五人始光父霸以初元元年為闗内侯食邑霸上書求奉孔子祭祀元帝下詔曰其令師襃成君闗内侯霸以所食邑八百户祀孔子焉故霸還長安子福名數於魯奉夫子祀霸薨子福嗣福薨子房嗣房薨子莽嗣元始元年封周公孔子後為列侯食邑各二千户莽更封為襃成侯後避王莽更名均馬宫字游卿東海戚人也治春秋嚴氏以射䇿甲科為郎遷楚長史免官後為丞相史司直師丹薦宫行能高絜遷廷尉平青州刺史汝南九江太守所在見稱徴為詹事光禄勲右將軍代孔光為大司徒封扶徳侯光為太師薨宫復代光為太師兼司徒官初宫哀帝時與丞相御史雜議帝祖母傅太后諡及元始中王莽發傅太后陵徙歸定陶以民𦵏之追誅前議者宫為莽所厚獨不及内慙懼上書謝罪乞骸骨莽以太皇太后詔賜宫䇿曰太師大司徒扶徳侯上書言前以光禄勲議故定陶共王母諡曰婦人以夫爵尊為號諡宜曰孝元傅皇后稱渭陵東園臣知妾不得體君卑不得敵尊而希指雷同詭經辟說以惑誤上為臣不忠當伏斧鉞之誅幸蒙洒心自新又令得保首領伏自惟念入稱四輔出備三公爵為列侯誠無顏復望闕廷無心復居官府無宜復食國邑願上太師大司徒扶徳侯印綬避賢者路下君章有司皆以為四輔之職為國維綱三公之任鼎足承君不有鮮明固守無以居位如君言至誠可聼惟君之惡在洒心前不敢文過朕甚多之不奪君之爵邑以著自古皆有死之義其上太師大司徒印綬使者以侯就第王莽簒位以宫為太子師卒官本姓馬矢宫仕學稱馬氏云贊曰自孝武興學公孫𢎞以儒相其後蔡義韋賢𤣥成匡衡張禹翟方進孔光平當馬宫及當子晏咸以儒宗居宰相位服儒衣冠傳先王語其醖藉可也然皆持禄保位被阿䛕之譏彼以古人之迹見繩烏能勝其任乎前漢書卷八十一考證匡衡傳周南召南被賢聖之化深故篤於行而廉於色注謂樂得淑女云云○此概論二南風化之羙耳注以闗雎一詩為解非也此成湯所以建至治保子孫云云○按殷武所以頌高宗武丁而衡云成湯事葢齊詩之說如此初衡封僮之樂安鄉注屬臨淮鄉○當云屬臨淮郡張禹傳及兩人皆聞知各自得也注服䖍曰各自為得宜○顧炎武曰崇以禹為親之宣以禹為敬之故各自得上雅信愛禹由此不疑王氏○胡三省曰元帝師蕭望之成帝師張禹元帝不能聼望之言疎許史而去恭顯成帝則聼禹言而不疑王氏望之以此殺身禹以此苟富貴漢祚中衰實由此也孔光傳求生子真箕○按子真箕史記作箕字子京又穿生順史記作子慎此皆字畫異耳此傳云忠生武及安國武生延年史記云武生延年及安國世次不同必有一誤領宿衞供飬行内注師古云云○胡三省曰行内署門户當為一句此宿衞事也省服御食物則供飬事也文理甚明師古誤斷其句因曲為之說耳前漢書卷八十一考證"}
{"id": "KR2a0007_082", "series": "KR2a0007", "text": "唐正議大夫行祕書少監琅邪縣開國子顏師古注王商字子威涿郡蠡吾人也徙杜陵商父武武兄無故皆以宣帝舅封無故為平昌侯武為樂昌侯語在外戚傳商少為太子中庻子以肅敬敦厚稱父薨商嗣為侯推財以分異母諸弟身無所受居喪哀慽於是大臣薦商行可以厲羣臣義足以厚風俗宜備近臣繇是擢為諸曹侍中中郎將元帝時至右將軍光禄大夫是時定陶共王愛幸幾代太子商為外戚重臣輔政擁佑太子頗有力焉元帝崩成帝即位甚敬重商徙為左將軍而帝元舅大司馬大將軍王鳳顓權行多驕僭商論議不能平鳳鳳知之亦疏商建始三年秋京師民無故相驚言大水至百姓奔走相蹂躪老弱號呼長安中大亂天子親御前殿召公卿議大將軍鳳以為太后與上及後宫可御船令吏民上長安城以避水羣臣皆從鳳議左將軍商獨曰自古無道之國水猶不冒城郭今政治和平世無兵革上下相安何因當有大水一日暴至此必訛言也不宜令上城重驚百姓上廼止有頃長安中稍定問之果訛言上於是羙壯商之固守數稱其議而鳳大慙自恨失言明年商代匡衡為丞相益封千户天子甚尊任之為人多質有威重長八尺餘身體鴻大容貌甚過絶人河平四年單于來朝引見白虎殿丞相商坐未央廷中單于前拜謁商商起離席與言單于仰視商貌大畏之遷延却退天子聞而歎曰此真漢相矣初大將軍鳳連昬楊彤為琅邪太守其郡有災害十四已上商部屬按問鳳以曉商曰灾異天事非人力所為肜素善吏宜以為後商不聼竟奏免肜奏果寑不下鳳重以是怨商隂求其短使人上書言商閨門内事天子以為暗昧之過不足以傷大臣鳳固爭下其事司𨽻先是皇太后嘗詔問商女欲以備後宫時女病商意亦難之以病對不入及商以閨門事見考自知為鳳所中惶怖更欲内女為援廼因新幸李媫好家白見其女㑹日有蝕之大中大夫蜀郡張匡其人佞巧上書願對近臣陳日蝕咎下朝者左將軍丹等問匡對曰竊見丞相商作威作福從外制中取必於上性殘賊不仁遣票輕吏微求人罪欲以立威天下患苦之前頻陽耿定上書言商與父傅通及女弟滛亂奴殺其私夫疑商教使章下有司商私怨懟商子俊欲上書告商俊妻左將軍丹女持其書以示丹丹惡其父子乖迕為女求去商不盡忠納善以輔至徳知聖主崇孝逺别不親後庭之事皆受命皇太后太后前聞商有女欲以備後宫商言有固疾後有耿定事更詭道因李貴人家内女執左道以亂政誣罔誖大臣節故應是而日蝕周書曰以左道事君者誅易曰日中見昧則折其右肱徃者丞相周勃再建大功及孝文時纖介怨恨而日為之蝕於是退勃使就國卒無怵悐憂今商無尺寸之功而有三世之寵身位三公宗族為列侯吏二千石侍中諸曹給事禁門内連昏諸侯王權寵至盛審有内亂殺人怨懟之端宜窮竟考問臣聞秦丞相吕不韋見王無子意欲有秦國即求好女以為妻隂知其有身而獻之王產始皇帝及楚相春申君亦見王無子心利楚國即獻有身妻而產懐王自漢興幾遭吕霍之患今商有不仁之性廼因怨以内女其姦謀未可測度前孝景世七國反將軍周亞夫以為即得雒陽劇孟關東非漢之有今商宗族權埶合貲鉅萬計私奴以千數非特劇孟匹夫之徒也且失道之至親戚畔之閨門内亂父子相訐而欲使之宣明聖化調和海内豈不繆哉商視事五年官職陵夷而大惡著於百姓甚虧損盛徳有鼎折足之凶臣愚以為聖主富於春秋即位以來未有懲姦之威加以繼嗣未立大異並見尤宜誅討不忠以遏未然行之一人則海内震動百姦之路塞矣於是左將軍丹等奏商位三公爵列侯親受詔策為天下師不遵法度以翼國家而回辟下媚以進其私執左道以亂政為臣不忠罔上不道甫刑之辟皆為上戮罪名明白臣請詔謁者召商詣若盧詔獄上素重商知匡言多險制曰勿治鳳固爭之於是制詔御史蓋丞相以徳輔翼國家典領百寮協和萬國為職任莫重焉今樂昌侯商為丞相出入五年未聞忠言嘉謀而有不忠執左道之辜陷于大辟前商女弟内行不脩奴賊殺人疑商教使為商重臣故抑而不窮今或言商不以自悔而反怨懟朕甚傷之惟商與先帝有外親未忍致于理其赦商罪使者收丞相印綬商免相三日發病歐血薨諡曰戾侯而商子弟親屬為駙馬都尉侍中中常侍諸曹大夫郎吏者皆出補吏莫得留給事宿衞者有司奏商罪過未決請除國邑有詔長子安嗣爵為樂昌侯至長樂衞尉光禄勲商死後連年日蝕地震直臣京兆尹王章上封事召見訟商忠直無罪言鳳顓權蔽主鳳竟以法誅章語在元后傳至元始中王莽為安漢公誅不附己者樂昌侯安見被以罪自殺國除史丹字君仲魯國人也徙杜陵祖父恭有女弟武帝時為衞太子良娣產悼皇考皇考者孝宣帝父也宣帝微時依倚史氏語在史良娣傳及宣帝即位恭已死三子高曽元曽元皆以外屬舊恩封曽為將陵侯元為平臺侯高侍中貴幸以發舉反者大司馬霍禹功封樂陵侯宣帝疾病拜高為大司馬車騎將軍領尚書事帝崩太子襲尊號是為孝元帝高輔政五年乞骸骨賜安車駟馬黄金罷就第薨諡曰安侯自元帝為太子時丹以父高任為中庻子侍從十餘年元帝即位為駙馬都尉侍中出常驂乘甚有寵上以丹舊臣皇考外屬親信之詔丹䕶太子家是時傅昭儀子定陶共王有材蓺子母俱愛幸而太子頗有酒色之失母王皇后無寵建昭之間元帝被疾不親政事留好音樂或置鼙鼓殿下天子自臨軒檻上隤銅丸以擿鼓聲中嚴鼓之節後宫及左右習知音者莫能為而定陶王亦能之上數稱其材丹進曰凡所謂材者敏而好學温故知新皇太子是也若廼器人於絲竹鼓鼙之間則是陳恵李微高於匡衡可相國也於是上嘿然而咲其後中山哀王薨太子前弔哀王者帝之少弟與太子游學相長大上望見太子感念哀王悲不能自止太子既至前不哀上大恨曰安有人不慈仁而可奉宗廟為民父母者乎上以責謂丹丹免冠謝上曰臣誠見陛下哀痛中山王至以感損向者太子當進見臣竊戒屬毋涕泣感傷陛下罪廼在臣當死上以為然意廼解丹之輔相皆此類也竟寧元年上寑疾傅昭儀及定陶王常在左右而皇太子希得進見上疾稍侵意忽忽不平數問尚書以景帝時立膠東王故事是時太子長舅陽平侯王鳳為衞尉侍中與皇太子皆憂不知所出丹以親密臣得侍視疾候上間獨寑時丹直入卧内頓首伏青蒲上涕泣言曰皇太子以適長立積十餘年名號繫於百姓天下莫不歸心臣子見定陶王雅素愛幸今者道路流言為國生意以為太子有動揺之議審若此公卿以下必以死爭不奉詔臣願先賜死以示羣臣天子素仁不忍見丹涕泣言又切至上意大感喟然太息曰吾日困劣而太子兩王幼少意中戀戀亦何不念乎然無有此議且皇后謹慎先帝又愛太子吾豈可違指駙馬都尉安所受此語丹即却頓首曰愚臣妄聞罪當死上因納謂丹曰吾病寖加恐不能自還善輔道太子毋違我意丹噓唏而起太子由是遂為嗣矣元帝竟崩成帝初即位擢丹為長樂衞尉遷右將軍賜爵闗内侯食邑三百户給事中後徙左將軍光禄大夫鴻嘉元年上遂下詔曰夫襃有徳賞元功古今通義也左將軍丹徃時導朕以中正秉義醇壹舊徳茂焉其封丹為武陽侯國東海郯之武彊聚戸千一百丹為人足知愷弟愛人貌若儻蕩不備然心甚謹密故尤得信於上丹兄嗣父爵為侯讓不受分丹盡得父財身又食大國邑重以舊恩數見襃賞賞賜累千金僮奴以百數後房妻妾數十人内奢滛好飲酒極滋味聲色之樂為將軍前後十六年永始中病乞骸骨上賜策曰左將軍寑病不衰願歸治疾朕愍以官職之事久留將軍使躬不瘳使光禄勲賜將軍黄金五十斤安車駟馬其上將軍印綬宜専精神務近醫藥以輔不衰丹歸第數月薨諡曰頃侯有子男女二十人九男皆以丹任並為侍中諸曹親近在左右史氏凡四人侯至卿大夫二千石者十餘人皆訖王莽廼絶唯將陵侯曽無子絶於身云傅喜字稚游河内温人也哀帝祖母定陶傅太后從父弟少好學問有志行哀帝立為太子成帝選喜為太子庻子哀帝初即位以喜為衞尉遷右將軍是時王莽為大司馬乞骸骨避帝外家上既聼莽退衆庻歸望於喜喜從弟孔鄉侯晏親與喜等而女為皇后又帝舅陽安侯丁明皆親以外屬封喜執謙稱疾傅太后始與政事喜數諫之由是傅太后不欲令喜輔政上於是用左將軍師丹代王莽為大司馬賜喜黄金百斤上將軍印綬以光禄大夫養病大司空何武尚書令唐林皆上書言喜行義修絜忠誠憂國内輔之臣也今以寑病一旦遣歸衆庻失望皆曰傅氏賢子以論議不合於定陶太后故退百寮莫不為國恨之忠臣社稷之衞魯以季友治亂楚以子玉輕重魏以無忌折衝項以范増存亡故楚跨有南土帶甲百萬鄰國不以為難子玉為將則文公側席而坐及其死也君臣相慶百萬之衆不如一賢故秦行千金以間㢘頗漢散萬金以疏亞父喜立於朝陛下之光煇傅氏之廢興也上亦自重之明年正月廼徙師丹為大司空而拜喜為大司馬封高武侯丁傅驕奢皆嫉喜之恭儉又傅太后欲求稱尊號與成帝母齊尊喜與丞相孔光大司空師丹共執正議傅太后大怒上不得已先免師丹以感動喜喜終不順後數月遂策免喜曰君輔政出入三年未有昭然匡朕不逮而本朝大臣遂其姦心咎由君焉其上大司馬印綬就第傅太后又自詔丞相御史曰高武侯喜無功而封内懐不忠附下罔上與故大司空丹同心背畔放命圮族虧損徳化罪惡雖在赦前不宜奉朝請其遣就國後又欲奪喜侯上亦不聼喜在國三嵗餘哀帝崩平帝即位王莽用事免傅氏官爵歸故郡晏將妻子徙合浦莽白太后下詔曰高武侯喜姿性端慤論議忠直雖與故定陶太后有屬終不順指從邪介然守節以故斥逐就國傳不云乎嵗寒然後知松栢之後凋也其還喜長安以故高安侯莫府賜喜位特進奉朝請喜雖外見襃賞孤立憂懼後復遣就國以夀終莽賜諡曰貞侯子嗣莽敗乃絶贊曰自宣元成哀外戚興者許史三王丁傅之家皆重侯累將窮貴極富見其位矣未見其人也陽平之王多有材能好事慕名其埶尤盛曠貴最久然至於莽亦以覆國王商有剛毅節廢黜以憂死非其罪也史丹父子相繼高以重厚位至三公丹之輔道副主掩惡揚美傅會善意雖宿儒逹士無以加焉及其歴房闥入卧内推至誠犯顏色動寤萬乘轉移大謀卒成太子安母后之位無言不讎終獲忠貞之報傅喜守節不傾亦䝉後凋之賞哀平際㑹禍福速哉前漢書卷八十二考證王商傳下朝者左將軍丹等問匡○劉攽云云○按攽及奉世說是師古誤斷下朝者為句上文張匡願對近臣陳日蝕咎所謂近臣即指中朝將軍侍中等官也又下文知聖主崇孝逺别不親後庭之事師古亦誤以逺别不親斷句劉敞紏之是也史丹傳其後中山哀王薨○按建昭四年事也天下莫不歸心臣子注師古曰自託為臣子○劉奉世曰臣子當屬下句不當斷之○胡三省曰以下文大意觀之顏注是也按臣子二字連上連下讀並通丹兄嗣父爵為侯讓不受分○按表丹兄名術即樂陵嚴侯也傅喜傳諡曰貞侯子嗣師古曰史不得其子名○按表高武侯傅喜封十五年薨建國二年侯勁嗣然則喜子名勁史特以無闗𦂳要故畧之非不得其子名也前漢書卷八十二考證"}
{"id": "KR2a0007_083", "series": "KR2a0007", "text": "唐正議大夫行祕書少監琅邪縣開國子顏師古注薛宣字贛君東海郯人也少為廷尉書佐都船獄吏後以大司農斗食屬察廉補不其丞琅邪太守趙貢行縣見宣甚說其能從宣歴行屬縣還至府令妻子與相見戒曰贛君至丞相我兩子亦中丞相史察宣㢘遷樂浪都尉丞幽州刺史舉茂材為宛句令大將軍王鳳聞其能薦宣為長安令治果有名以明習文法詔補御史中丞是時成帝初即位宣為中丞執法殿中外總部刺史上疏曰陛下至徳仁厚哀閔元元躬有日仄之勞而亡佚豫之樂允執聖道刑罰惟中然而嘉氣尚凝隂陽不和是臣下未稱而聖化獨有不洽者也臣竊伏思其一端殆吏多苛政政教煩碎大率咎在部刺史或不循守條職舉錯各以其意多與郡縣事至開私門聼讒佞以求吏民過失譴呵及細微責義不量力郡縣相廹促亦内相刻流至衆庻是故鄉黨闕於嘉賔之懽九族忘其親親之恩飲食周急之厚彌衰送往勞來之禮不行夫人道不通則隂陽否鬲和氣不興未必不由此也詩云民之失徳乾餱以愆鄙語曰苛政不親煩苦傷恩方刺史奏事時宜明申敇使昭然知本朝之要務臣愚不知治道唯明主察焉上嘉納之宣數言政事便宜舉奏部刺史郡國二千石所貶退稱進白黑分明繇是知名出為臨淮太守政教大行㑹陳留郡有大賊廢亂上徙宣為陳留太守盗賊禁止吏民敬其威信入守左馮翊滿嵗稱職為真始高陵令楊湛櫟陽令謝游皆貪猾不遜持郡短長前二千石數案不能竟及宣視事詣府謁宣設酒飯與相對接待甚備已而隂求其罪臧具得所受取宣察湛有改節敬宣之效廼手自牒書條其姦臧封與湛曰吏民條言君如牒或議以為疑於主守盗馮翊敬重令又念十金法重不忍相暴章故密以手書相曉欲君自圖進退可復伸眉於後即無其事復封還記得為君分明之湛自知罪臧皆應記而宣辭語温潤無傷害意湛即時解印綬付吏為記謝宣終無怨言而櫟陽令游自以大儒有名輕宣宣獨移書顯責之曰告櫟陽令吏民言令治行煩苛適罰作使千人以上賊取錢財數十萬給為非法賣買聼任富吏賈數不可知證驗以明白欲遣吏考案恐負舉者恥辱儒士故使掾平鐫令孔子曰陳力就列不能者止令詳思之方調守游得檄亦解印綬去又頻陽縣北當上郡西河為數郡湊多盗賊其令平陵薛恭本縣孝者功次稍遷未嘗治民職不辦而粟邑縣小辟在山中民謹樸易治令鉅鹿尹賞久郡用事吏為樓煩長舉茂材遷在粟宣即以令奏賞與恭換縣二人視事數月而兩縣皆治宣因移書勞勉之曰昔孟公綽優於趙魏而不宜滕薛故或以徳顯或以功舉君子之道焉可憮也屬縣各有賢君馮翊垂拱蒙成願勉所職卒功業宣得郡中吏民罪名輙召告其縣長吏使自行罰曉曰府所以不自𤼵舉者不欲代縣治奪賢令長名也長吏莫不喜懼免冠謝宣歸恩受戒者宣為吏賞罰明用法平而必行所居皆有條教可紀多仁恕愛利池陽令舉㢘吏獄掾王立府未及召聞立受囚家錢宣責讓縣縣案驗獄掾廼其妻獨受繫者錢萬六千受之再宿獄掾實不知掾慙恐自殺宣聞之移書池陽曰縣所舉㢘吏獄掾王立家私受賕而立不知殺身以自明立誠㢘士甚可閔惜其以府決曹掾書立之柩以顯其魂府掾史素與立相知者皆予送𦵏及日至休吏賊曹掾張扶獨不肯休坐曹治事宣出教曰蓋禮貴和人道尚通日至吏以令休所繇來久曹雖有公職事家亦望私恩意掾宜從衆歸對妻子設酒肴請鄰里壹关相樂斯亦可矣扶慙愧官屬善之宣為人好威儀進止雍容甚可觀也性密静有思思省吏職求其便安下至財用筆研皆為設方略利用而省費吏民稱之郡中清静遷為少府共張職辦月餘御史大夫于永卒谷永上疏曰帝王之徳莫大於知人知人則百僚任職天工不曠故臯陶曰知人則哲能官人御史大夫内承本朝之風化外佐丞相統理天下任重職大非庸材所能堪今當選於羣卿以充其缺得其人則萬姓欣喜百僚說服不得其人則大職墮斁王功不興虞帝之明在兹壹舉可不致詳竊見少府宣材茂行絜達於從政前為御史中丞執憲轂下不吐剛茹柔舉錯時當出守臨淮陳留二郡稱治為左馮翊崇教飬善威徳並行衆職脩理姦軌絶息辭訟者歴年不至丞相府赦後餘盗賊什分三輔之一功效卓爾自左内史初置以來未嘗有也孔子曰如有所譽其有所試宣考績功課簡在兩府不敢過稱以奸欺誣之辠臣聞賢材莫大於治人宣已有效其法律任廷尉有餘經術文雅足以謀王體斷國論身兼數器有退食自公之節宣無私黨游說之助臣恐陛下忽於羔羊之詩舍公實之臣任華虚之譽是用越職陳宣行能唯陛下留神考察上然之遂以宣為御史大夫數月代張禹為丞相封高陽侯食邑千户宣除趙貢兩子為史貢者趙廣漢之兄子也為吏亦有能名宣為相府辭訟例不滿萬錢不為移書後皆遵用薛侯故事然官屬譏其煩碎無大體不稱賢也時天子好儒雅宣經術又淺上亦輕焉久之廣漢郡盗賊羣起丞相御史遣掾史逐捕不能克上廼拜河東都尉趙䕶為廣漢太守以軍法從事數月斬其渠帥鄭躬降者數千人廼平㑹卭成太后崩喪事倉卒吏賦歛以趨辦其後上聞之以過丞相御史遂冊免宣曰君為丞相出入六年忠孝之行率先百僚朕無聞焉朕既不明變異數見嵗比不登倉廩空虚百姓饑饉流離道路疾疫死者以萬數人至相食盗賊並興羣職曠廢是朕之不徳而股肱不良也廼者廣漢羣盗横恣殘賊吏民朕惻然傷之數以問君君對輙不如其實西州鬲絶幾不為郡三輔賦斂無度酷吏並縁為姦侵擾百姓詔君案驗復無欲得事實之意九卿以下咸承風指同時陷于謾欺之辜咎繇君焉有司法君領職解嫚開謾欺之路傷薄風化無以帥示四方不忍致君于理其上丞相高陽侯印綬罷歸初宣為丞相而翟方進為司直宣知方進名儒有宰相器深結厚焉後方進竟代為丞相思宣舊恩宣免後二嵗薦宣明習文法練國制度前所坐過薄可復進用上徴宣復爵高陽侯加寵特進位次師安昌侯給事中視尚書事宣復尊重任政數年後坐善定陵侯淳于長罷就第初宣有兩弟明脩明至南陽太守脩歴郡守京兆尹少府善交接得州里之稱後母常從脩居官宣為丞相時脩為臨菑令宣迎後母脩不遣後母病死脩去官持服宣謂脩三年服少能行之者兄弟相駮不可脩遂竟服繇是兄弟不和久之哀帝初即位博士申咸給事中亦東海人也毁宣不供飬行喪服薄於骨肉前以不忠孝免不宜復列封侯在朝省宣子况為右曹侍郎數聞其語賕客楊明欲令創咸靣目使不居位㑹司𨽻缺况恐咸為之遂令明遮斫咸宫門外斷鼻脣身八創事下有司御史中丞衆等奏况朝臣父故宰相再封列侯不相敕丞化而骨肉相疑疑咸受脩言以謗毁宣咸所言皆宣行迹衆人所共見公家所宜聞况知咸給事中恐為司𨽻舉奏宣而公令明等廹切宫闕要遮創戮近臣於大道人衆中欲以鬲塞聰明杜絶論議之端桀黠無所畏忌萬衆讙譁流聞四方不與凡民忿怒爭鬭者同臣聞敬近臣為近主也禮下公門式路馬君畜產且猶敬之春秋之義意惡功遂不免於誅上浸之源不可長也况首為惡明手傷功意俱惡皆大不敬明當以重論及况皆弃市廷尉直以為律曰鬭以刃傷人完為城旦其賊加罪一等與謀者同罪詔書無以詆欺成罪𫝊曰遇人不以義而見疻者與痏人之罪鈞惡不直也咸厚善脩而數稱宣惡流聞不誼不可謂直况以故傷咸計謀已定後聞置司𨽻因前謀而趣明非以恐咸為司𨽻故造謀也本爭私變雖於掖門外傷咸道中與凡民爭鬭無異殺人者死傷人者刑古今之通道三代所不易也孔子曰必也正名名不正則至於刑罰不中刑罰不中而民無所錯手足今以况為首惡明手傷為大不敬公私無差春秋之義原心定罪原况以父見謗𤼵忿怒無它大惡加詆欺輯小過成大辟陷死刑違明詔恐非法意不可施行聖王不以怒増刑明當以賊傷人不直况與謀者皆爵減完為城旦上以問公卿議臣丞相孔光大司空師丹以中丞議是自將軍以下至博士議郎皆是廷尉况竟減罪一等徙敦煌宣坐免為庻人歸故郡卒於家宣子恵亦至二千石始恵為彭城令宣從臨淮遷至陳留過其縣橋梁郵亭不脩宣心知恵不能留彭城數日案行舍中處置什器觀視園菜終不問恵以吏事恵自知治縣不稱宣意遣門下掾送宣至陳留令掾進見自從其所問宣不教戒恵吏職之意宣笑曰吏道以法令為師可問而知及能與不能自有資材何可學也衆人𫝊稱以宣言為然初宣後封為侯時妻死而敬武長公主寡居上令宣尚焉及宣免歸故郡公主留京師後宣卒主上書願還宣𦵏延陵奏可况私從敦煌歸長安㑹赦因留與主私亂哀帝外家丁傅貴主附事之而疏王氏元始中莽自尊為安漢公主又出言非莽而况與吕寛相善及寛事覺時莽并治况發揚其罪使使者以太皇太后詔賜主藥主怒曰劉氏孤弱王氏擅朝排擠宗室且嫂何與取妹披抉其閨門而殺之使者迫守主遂飲藥死况梟首於市白太后云主暴病薨太后欲臨其喪莽固爭乃止朱博字子元杜陵人也家貧少時給事縣為亭長好客少年捕搏敢行稍遷為功曹伉俠好交隨從士大夫不避風雨是時前將軍望之子蕭育御史大夫萬年子陳咸以公卿子著材知名博皆友之矣時諸陵縣屬太常博以太常掾察廉補安陵丞後去官入京兆歴曹史列掾出為督郵書掾所部職辦郡中稱之而陳咸為御史中丞坐漏泄省中語下獄博去吏間歩至廷尉中候伺咸事咸掠治困篤博詐得為醫入獄得見咸具知其所坐罪博出獄又變姓名為咸驗治數百卒免咸死罪咸得論出而博以此顯名為郡功曹久之成帝即位大將軍王鳳秉政奏請陳咸為長史咸薦蕭育朱博除莫府屬鳯甚竒之舉博櫟陽令徙雲陽平陵三縣以高第入為長安令京師治理遷冀州刺史博本武吏不更文法及為刺史行部吏民數百人遮道自言官寺盡滿從事白請且留此縣録見諸自言者事畢廼發欲以觀試博博心知之告外趣駕既白駕辦博出就車見自言者使從事明敕告吏民欲言縣丞尉者刺史不察黄綬各自詣郡欲言二千石墨綬長吏者使者行部還詣治所其民為吏所冤及言盗賊辭訟事各使屬其部從事博駐車決遣四五百人皆罷去如神吏民大驚不意博應事變廼至於此後博徐問果老從事教民聚㑹博殺此吏州郡畏博威嚴徙為并州刺史䕶漕都尉遷琅邪太守齊部舒緩飬名博新視事右曹掾史皆移病卧博問其故對言惶恐故事二千石新到輙遣吏存問致意廼敢起就職博奮髯抵几曰觀齊兒欲以此為俗邪廼召見諸曹史書佐及縣大吏選視其可用者出教置之皆斥罷諸病吏白巾走出府門郡中大驚頃之門下掾贛遂耆老大儒教授數百人拜起舒遲博出教主簿贛老生不習吏禮主簿且教拜起閑習廼止又敇功曹官屬多襃衣大袑不中節度自今掾史衣皆令去地三寸博尤不愛諸生所至郡輙罷去議曹曰豈可復置謀曹邪文學儒吏時有奏記稱說云云博見謂曰如太守漢吏奉三尺律令以從事耳亡奈生所言聖人道何也且持此道歸堯舜君出為陳説之其折逆人如此視事數年大改其俗掾史禮節如楚趙吏博治郡常令屬縣各用其豪桀以為大吏文武從宜縣有劇賊及它非常博輙移書以詭責之其盡力有效必加厚賞懐詐不稱誅罰輙行以是豪强慹服姑幕縣有羣軰八人報仇廷中皆不得長吏自繫書言府賊曹掾史自白請至姑幕事留不出功曹諸掾即皆自白復不出於是府丞詣閤博廼見丞掾曰以為縣自有長吏府未嘗與也丞掾謂府當與之邪閤下書佐入博口占檄文曰府告姑幕令丞言賊發不得有書檄到令丞就職游徼王卿力有餘如律令王卿得敇惶怖親屬失色晝夜馳騖十餘日間捕得五人博復移書曰王卿憂公甚效檄到齎伐閲詣府部掾以下亦可用漸盡其餘矣其操持下皆此類也以高第入守左馮翊滿嵗為真其治左馮翊文理聰明殊不及薛宣而多武譎網絡張設少愛利敢誅殺然亦縱舍時有大貸下吏以此為盡力長陵大姓尚方禁少時嘗盗人妻見斫創著其頰府功曹受賂白除禁調守尉博聞知以它事召見視其面果有瘢博辟左右問禁是何等創也禁自知情得叩頭服狀博笑曰大丈夫固時有是馮翊欲洒卿恥抆拭用禁能自效不禁且喜且懼對曰必死博因敇禁毋得泄語有便宜輙記言因親信之以為耳目禁晨夜發起部中盗賊及它伏姦有功效博擢禁連守縣令久之召見功曹閉閤數責以禁等事與筆札使自記積受取一錢以上無得有所匿欺謾半言斷頭矣功曹惶怖具自疏姦臧大小不敢隠博知其對以實廼令就席受敇自改而已投刀使削所記遣出就職功曹後常戰栗不敢蹉跌博遂成就之遷為大司農嵗餘坐小法左遷犍為太守先是南蠻若兒數為宼盗博厚結其昆弟使為反間襲殺之郡中清徙為山陽太守病免官復徴為光禄大夫遷廷尉職典決疑當讞平天下獄博恐為官屬所誣視事召見正監典法掾史謂曰廷尉本起於武吏不通法律幸有衆賢亦何憂然廷尉治郡斷獄以來且二十年亦獨耳剽日久三尺律令人事出其中掾史試與正監共撰前世決事吏議難知者數十事持以問廷尉得為諸君覆意之正監以為博苟强意未必能然即共條白焉博皆召掾史並坐而問為平處其輕重十中八九官屬咸服博之疏略材過人也毎遷徙易官所到輙出竒譎如此以明示下為不可欺者久之遷後將軍與紅陽侯立相善立有罪就國有司奏立黨友博坐免後嵗餘哀帝即位以博名臣召見起家復為光禄大夫遷為京兆尹數月超為大司空初漢興襲秦官置丞相御史大夫太尉至武帝罷太尉始置大司馬以冠將軍之號非有印綬官屬也及成帝時何武為九卿建言古者民樸事約國之輔佐必得賢聖然猶則天三光備三公官各有分職今末俗之弊政事煩多宰相之材不能及古而丞相獨兼三公之事所以久廢而不治也宜建三公官定卿大夫之任分職授政以考功效其後上以問師安昌侯張禹禹以為然時曲陽侯王根為大司馬票騎將軍而何武為御史大夫於是上賜曲陽侯根大司馬印綬置官屬罷票騎將軍官以御史大夫何武為大司空封列侯皆増奉如丞相以備三公官焉議者多以為古今異制漢自天子之號下至佐史皆不同於古而獨改三公職事難分明無益於治亂是時御史府吏舍百餘區井水皆竭又其府中列栢樹常有野烏數千棲宿其上晨去暮來號曰朝夕烏烏去不來者數月長老異之後二嵗餘朱博為大司空奏言帝王之道不必相襲各繇時務高皇帝以聖徳受命建立鴻業置御史大夫位次丞相典正法度以職相參總領百官上下相監臨歴載二百年天下安寧今更為大司空與丞相同位未獲嘉祐故事選郡國守相高第為中二千石選中二千石為御史大夫任職者為丞相位次有序所以尊聖徳重國相也今中二千石未更御史大夫而為丞相權輕非所以重國政也臣愚以為大司空官可罷復置御史大夫遵奉舊制臣願盡力以御史大夫為百僚率哀帝從之廼更拜博為御史大夫㑹大司馬喜免以陽安侯丁明為大司馬衞將軍置官屬大司馬冠號如故事後四嵗哀帝遂改丞相為大司徒復置大司空大司馬焉初何武為大司空又與丞相方進共奏言古選諸侯賢者以為州伯書曰咨十有二牧所以廣聰明燭幽隱也今部刺史居牧伯之位秉一州之統選第大吏所薦位高至九卿所惡立退任重職大春秋之義用貴治賤不以卑臨尊刺史位下大夫而臨二千石輕重不相準失位次之序臣請罷刺史更置州牧以應古制奏可及博奏復御史大夫官又奏言漢家至徳溥大宇内萬里立置郡縣部刺史奉使典州督察郡國吏民安寧故事居部九嵗舉為守相其有異材功效著者輙登擢秩卑而賞厚咸勸功樂進前丞相方進奏罷刺史更置州牧秩真二千石位次九卿九卿缺以高第補其中材則苟自守而已恐功效陵夷姦軌不禁臣請罷州牧置刺史如故奏可博為人㢘儉不好酒色游宴自微賤至富貴食不重味案上不過三桮夜寢早起妻希見其面有一女無男然好樂士大夫為郡守九卿賔客滿門欲仕宦者薦舉之欲報仇怨者解劔以帶之其趨事待士如是博以此自立然終用敗初哀帝祖母定陶太后欲求稱尊號太后從弟高武侯傅喜為大司馬與丞相孔光大司空師丹共持正議孔鄉侯傅晏亦太后從弟讇諛欲順指㑹博新徴用為京兆尹與交結謀成尊號以廣孝道繇是師丹先免博代為大司空數燕見奏封事言丞相光志在自守不能憂國大司馬喜至尊至親阿黨大臣無益政治上遂罷喜遣就國免光為庻人以博代光為丞相封陽鄉侯食邑二千戸博上書讓曰故事封丞相不滿千户而獨臣過制誠慙懼願還千户上許焉傅太后怨傅喜不已使孔鄉侯晏風丞相令奏免喜侯博受詔與御史大夫趙𤣥議𤣥言事已前決得無不宜博曰已許孔鄉侯有指匹夫相要尚相得死何况至尊博唯有死耳𤣥即許可博惡獨斥奏喜以故大司空汜鄉侯何武前亦坐過免就國事與喜相似即并奏喜武前在位皆無益於治雖已退免爵土之封非所當得也請皆免為庻人上知傅太后素常怨喜疑博𤣥承指即召𤣥詣尚書問狀𤣥辭服有詔左將軍彭宣與中朝者雜問宣等劾奏博宰相𤣥上卿晏以外親封位特進股肱大臣上所信任不思竭誠奉公務廣恩化為百寮先皆知喜武前已䝉恩詔決事更三赦博執左道虧損上恩以結信貴戚背君鄉臣傾亂政治姦人之雄附下罔上為臣不忠不道𤣥知博所言非法枉義附從大不敬晏與博議免喜失禮不敬臣請詔謁者召博𤣥晏詣廷尉詔獄制曰將軍中二千石二千石諸大夫博士議郎議右將軍蟜望等四十四人以為如宣等言可許諌大夫龔勝等十四人以為春秋之義姦以事君常刑不舍魯大夫叔孫僑如欲顓公室譛其族兄季孫行父於晉晉執囚行父以亂魯國春秋重而書之今晏放命圯族干亂朝政要大臣以罔上本造計謀職為亂階宜與博𤣥同罪罪皆不道上減𤣥死罪三等削晏户四分之一假謁者節召丞相詣廷尉詔獄博自殺國除初博以御史為丞相封陽鄉侯𤣥以少府為御史大夫並拜於前殿延登受策有音如鍾聲語在五行志贊曰薛宣朱博皆起佐史歴位以登宰相宣所在而治為世吏師及居大位以苛察失名器誠有極也博馳騁進取不思道徳已亡可言又見孝成之世委任大臣假借用權世主已更好惡異前復附丁傅稱順孔鄉事發見詰遂陷誣罔辭窮情得仰藥飲鴆孔子曰久矣哉由之行詐也博亦然哉前漢書卷八十三考證薛宣傳都舩獄吏○按百官表中尉屬官有都舩令丞遷樂浪都尉丞○地理志樂浪郡有兩都尉其南部都尉治昭明縣東部都尉治不而縣為宛句令○宛句屬濟隂郡志作冤句上廼拜河東都尉趙䕶為廣漢太守云云○按成帝紀鴻嘉三年廣漢男子鄭躬等自號山君四年趙䕶擊之遷䕶為執金吾公卿表䕶字子夏以元延元年為執金吾廷尉直○按公卿表即廷尉龎真也真字與直字相近而誤缺筆耳朱博𫝊封陽鄉侯食邑二千户○按表作楊鄉又下文願還千户表作還千五十户即召𤣥詣尚書問狀○胡三省曰丞相御史同奏而獨召問𤣥者以博强毅多權詐難遽得其情而𤣥易以窮詰也右將軍蟜望等○按此哀帝建平二年八月事也據公卿表光禄勲丁望為左將軍執金吾公孫禄為右將軍至三年蟜望始為右將軍此文似應云左將軍丁望等或因其名偶同而誤也前漢書卷八十三考證"}
{"id": "KR2a0007_084", "series": "KR2a0007", "text": "唐正議大夫行祕書少監琅邪縣開國子顏師古注翟方進字子威汝南上蔡人也家世微賤至方進父翟公好學為郡文學方進年十二三失父孤學給事太守府為小史號遲頓不及事數為掾史所詈辱方進自傷廼從汝南蔡父相問已能所宜蔡父大竒其形貌謂曰小史有封侯骨當以經術進努力為諸生學問方進既厭為小史聞蔡父言心喜因病歸家辭其後母欲西至京師受經母憐其幼隨之長安織屨以給方進讀經博士受春秋積十餘年經學明習徒衆日廣諸儒稱之以射策甲科為郎二三嵗舉明經遷議郎是時宿儒有清河胡常與方進同經常為先進名譽出方進下心害其能論議不右方進方進知之候伺常大都授時遣門下諸生至常所問大義疑難因記其說如是者久之常知方進之宗讓已内不自得其後居士大夫之間未甞不稱述方進遂相親友河平中方進轉為博士數年遷朔方刺史居官不煩苛所察應條輙舉甚有威名再三奏事遷為丞相司直從上甘泉行馳道中司隸校尉陳慶劾奏方進没入車馬既至甘泉宫㑹殿中慶與廷尉范延夀語時慶有章劾自道行事以贖論今尚書持我事來當於此決前我為尚書時嘗有所奏事忽忘之留月餘方進於是舉劾慶曰案慶奉使刺舉大臣故為尚書知機事周密壹統明主躬親不解慶有罪未伏誅無恐懼心豫自設不坐之比又暴揚尚書事言遲疾無所在虧損聖徳之聰明奉詔不謹皆不敬臣謹以劾慶坐免官㑹北地浩商為義渠長所捕亡長取其母與豭豬連繫都亭下商兄弟㑹賔客自稱司隸掾長安縣尉殺義渠長妻子六人亡丞相御史請遣掾史與司隸校尉部刺史并力逐捕察無狀者奏可司隸校尉㳙勲奏言春秋之義王人微者序乎諸侯之上尊王命也臣幸得奉使以督察公卿以下為職今丞相宣請遣掾史以宰士督察天子奉使命大夫甚誖逆順之理宣本不師受經術因事以立姦威案浩商所犯一家之禍耳而宣欲専權作威乃害于乃國不可之大者願下中朝特進列侯將軍以下正國法度議者以為丞相掾不宜移書督趣司隸㑹浩商捕得伏誅家屬徙合浦故事司隸校尉位在司直下初除謁兩府其有所㑹居中二千石前與司直並迎丞相御史初方進新視事而涓勲亦初拜為司隸不肯謁丞相御史大夫後朝㑹相見禮節又倨方進隂察之勲私過光禄勲辛慶忌又出逢帝舅成都侯商道路下車立􁒳過廼就車於是方進舉奏其狀因曰臣聞國家之興尊尊而敬長爵位上下之禮王道綱紀春秋之義尊上公謂之宰海内無不統焉丞相進見聖主御坐為起在輿為下羣臣宜皆承順聖化以視四方勲吏二千石幸得奉使不遵禮儀輕謾宰相賤易上卿而又詘節失度邪讇無常色厲内荏墮國體亂朝廷之序不宜處位臣請下丞相免勲時大中大夫平當給事中奏言方進國之司直不自敇正以先羣下前親犯令行馳道中司隸慶平心舉劾方進不自責悔而内挾私恨伺記慶之從容語言以詆欺成罪後丞相宣以一不道賊請遣掾督趣司隸校尉司隸校尉勲自奏暴於朝廷今方進復舉奏勲議者以為方進不以道徳輔正丞相苟阿助大臣欲必勝立威宜抑絶其原勲素行公直姦人所惡可少寛假使遂其功名上以方進所舉應科不得用逆詐廢正法遂貶勲為昌陵令方進旬嵗間免兩司隸朝廷由是憚之丞相宣甚器重焉常誡掾史謹事司直翟君必在相位不久是時起昌陵營作陵邑貴戚近臣子弟賔客多辜𣙜為姦利者方進部掾史覆案發大姦臧數千萬上以為任公卿欲試以治民徙方進為京兆尹搏擊豪彊京師畏之時胡常為青州刺史聞之與方進書曰竊聞政令甚明為京兆能則恐有所不宜方進心知所謂其後少弛威嚴居官三嵗永始二年遷御史大夫數月㑹丞相薛宣坐廣漢盗賊羣起及太皇太后喪時三輔吏並徴發為姦免為庻人方進亦坐為京兆尹時奉喪事煩擾百姓左遷執金吾二十餘日丞相官缺羣臣多舉方進上亦器其能遂擢方進為丞相封高陵侯食邑千户身既富貴而後母尚在方進内行修飭供養甚篤及後母終既𦵏三十六日除服起視事以為身備漢相不敢踰國家之制為相公絜請託不行郡國持法刻深舉奏牧守九卿峻文深詆中傷者尤多如陳咸朱博蕭育逢信孫閎之屬皆京師世家以材能少歴牧守列卿知名當世而方進特立後起十餘年間至宰相據法以彈咸等皆罷退之初咸最先進自元帝初為御史中丞顯名朝廷矣成帝初即位擢為部刺史歴楚國北海東郡太守陽朔中京兆尹王章譏切大臣而薦琅邪太守馮野王可代大將軍王鳳輔政東郡太守陳咸可御史大夫是時方進甫從博士為刺史云後方進為京兆尹咸從南陽太守入為少府與方進厚善先是逢信已從高第郡守歴京兆太僕為衞尉矣官簿皆在方進之右及御史大夫缺三人皆名卿俱在選中而方進得之㑹丞相宣有事與方進相連上使五二千石雜問丞相御史咸詰責方進冀得其處方進心恨初大將軍鳳奏除陳湯為中郎與從事鳳薨後從弟車騎將軍音代鳳輔政亦厚湯逢信陳咸皆與湯善湯數稱之於鳳音所久之音薨鳳弟成都侯商復為大司馬衞將軍輔政商素憎陳湯白其罪過下有司案驗遂免湯徙敦煌時方進新為丞相陳咸内懼不安廼令小冠杜子夏往觀其意微自解説子夏既過方進揣知其指不敢發言居亡何方進奏咸與逢信邪枉貪汙營私多欲皆知陳湯姦佞傾覆利口不軌而親交賂遺以求薦舉後為少府數饋遺湯信咸幸得備九卿不思盡忠正身内自知行辟亡功效而官媚邪臣欲以徼幸苟得亡恥孔子曰鄙夫可與事君也與哉咸信之謂也過惡暴見不宜處位臣請免以示天下奏可後二嵗餘詔舉方正直言之士紅陽侯立舉咸對策拜為光祿大夫給事中方進復奏咸前為九卿坐為貪邪免自知罪惡暴陳依託紅陽侯立徼幸有司莫敢舉奏冐濁苟容不顧恥辱不當䝉方正舉備内朝臣并劾紅陽侯立選舉故不以實有詔免咸勿劾立後數年皇太后姊子侍中衞尉定陵侯淳于長有罪上以太后故免官勿治罪有司奏請遣長就國長以金錢與立立上封事為長求留曰陛下既託文以皇太后故誠不可更有它計後長隂事發遂下獄方進劾立懐姦邪亂朝政欲傾誤要主上狡猾不道請下獄上曰紅陽侯朕之舅不忍致法遣就國於是方進復奏立黨友曰立素行積為不善衆人所共知邪臣自結附託為黨庻幾立與政事欲獲其利今立斥逐就國所交結尤著者不宜備大臣為郡守案後將軍朱博鉅鹿太守孫閎故光禄大夫陳咸與立交通厚善相與為腹心有背公死黨之信欲相攀援死而後已皆内有不仁之性而外有儁材過絶於人倫勇猛果敢處事不疑所居皆尚殘賊酷虐苛刻慘毒以立威而亡纖介愛利之風天下所共知愚者猶惑孔子曰人而不仁如禮何人而不仁如樂何言不仁之人亡所施用不仁而多材國之患也此三人皆内懐姦猾國之所患而深相與結信於貴戚姦臣此國家大憂大臣所宜没身而爭也昔季孫行父有言曰見有善於君者愛之若孝子之養父母也見不善者誅之若鷹鸇之逐鳥爵也翅翼雖傷不避也貴戚彊黨之衆誠難犯犯之衆敵並怨善惡相冒臣幸得備宰相不敢不盡死請免博閎咸歸故郡以銷姦雄之黨絶羣邪之望奏可咸既廢錮復徙故郡以憂發疾而死方進知能有餘兼通文法吏事以儒雅緣飭法律號為通明相天子甚器重之奏事亡不當意内求人主微指以固其位初定陵侯淳于長雖外戚然以能謀議為九卿新用事方進獨與長交稱薦之及長坐大逆誅諸所厚善皆坐長免上以方進大臣又素重之為隱諱方進内慙上疏謝罪乞骸骨上報曰定陵侯長已伏其辜君雖交通𫝊不云乎朝過夕改君子與之君何疑焉其専心壹意毋怠近醫藥以自持方進廼起視事條奏長所厚善京兆尹孫寳右扶風蕭育刺史二千石以上免二十餘人其見任如此方進雖受榖梁然好左氏傳天文星歴其左氏則國師劉歆星歴則長安令田終術師也厚李尋以為議曹為相九嵗綏和二年春熒惑守心尋奏記言應變之權君侯所自明往者數白三光垂象變動見端山川水泉反理視患民人訛謡斥事感名三者既效可為寒心今提揚眉矢貫中狼奮角弓且張金歴庫土逆度輔湛沒火守舍萬嵗之期近慎朝暮上無惻怛濟世之功下無推讓避賢之效欲當大位為具臣以全身難矣大責日加安得但保斥逐之勠闔府三百餘人唯君侯擇其中與盡節轉凶方進憂之不知所出㑹郎賁麗善為星言大臣宜當之上廼召見方進還歸未及引決上遂賜冊曰皇帝問丞相君有孔子之慮孟賁之勇朕嘉與君同心一意庻幾有成惟君登位于今十年灾害並臻民被飢餓加以疾疫溺死闗門牡開失國守備盗賊黨軰吏民殘賊毆殺良民斷獄嵗嵗多前上書言事交錯道路懐姦朋黨相為隠蔽皆亡忠慮羣下兇兇更相嫉妬其咎安在觀君之治無欲輔朕富民便安元元之念間者郡國榖雖頗孰百姓不足者尚衆前去城郭未能盡還夙夜未嘗忘焉朕惟往時之用與今一也百僚用度各有數君不量多少一聼羣下言用度不足奏請一切増賦税城郭堧及園田過更筭馬牛羊増益鹽鐵變更無常朕既不明隨奏許可後議者以為不便制詔下君君云賣酒醪後請止未盡月復奏議令賣酒醪朕誠怪君何持容容之計無忠固意將何以輔朕帥道羣下而欲久䝉顯尊之位豈不難哉𫝊曰高而不危所以長守貴也欲退君位尚未忍君其孰念詳計塞絶姦原憂國如家務便百姓以輔朕朕既已改君其自思强食慎職使尚書令賜君上尊酒十石養牛一君審處焉方進即日自殺上祕之遣九卿冊贈以丞相高陵侯印綬賜乘輿祕器少府供張柱檻皆衣素天子親臨弔者數至禮賜異於它相故事諡曰恭侯長子宣嗣宣字太伯亦明經篤行君子人也及方進在為闗都尉南郡太守少子曰義義字文仲少以父任為郎稍遷諸曹年二十出為南陽都尉宛令劉立與曲陽侯為婚又素著名州郡輕義年少義行太守事行縣至宛丞相史在𫝊舍立持酒肴謁丞相史對飲未訖㑹義亦往外吏白都尉方至立語言自若須臾義至内謁徑入立廼走下義既還大怒陽以它事召立至以主守盗十金賊殺不辜部掾夏恢等收縛立𫝊送鄧獄恢亦以宛大縣恐見簒奪白義可因隨後行縣送鄧義曰欲令都尉自送則如勿收邪載環宛市廼送吏民不敢動威震南陽立家輕騎馳從武闗入語曲陽侯曲陽侯白成帝帝以問丞相方進遣吏敇義出宛令宛令已出吏還白狀方進曰小兒未知為吏也其意以為入獄當輙死矣後義坐法免起家而為𢎞農太守遷河内太守青州牧所居著名有父風烈徙為東郡太守數嵗平帝崩王莽居攝義心惡之乃謂姊子上蔡陳豐曰新都侯攝天子位號令天下故擇宗室幼稚者以為孺子依託周公輔成王之義且以觀望必代漢家其漸可見方今宗室衰弱外無彊蕃天下傾首服從莫能亢扞國難吾幸得備宰相子身守大郡父子受漢厚恩義當為國討賊以安社稷欲舉兵西誅不當攝者選宗室子孫輔而立之設令時命不成死國埋名猶可以不慙於先帝今欲發之乃肯從我乎豐年十八勇壯許諾義遂與東郡都尉劉宇嚴鄉侯劉信信弟武平侯劉璜結謀及東郡王孫慶素有勇略以明兵法徴在京師義廼詐移書以重罪傳逮慶於是以九月都試日斬觀令因勒其車騎材官士募郡中勇敢部署將帥嚴鄉侯信者東平王雲子也雲誅死信兄開明嗣為王薨無子而信子匡復立為王故義舉兵并東平立信為天子義自號大司馬柱天大將軍以東平王傅蘇隆為丞相中尉臯丹為御史大夫移檄郡國言莽鴆殺孝平皇帝矯攝尊號今天子已立共行天罰郡國皆震比至山陽衆十餘萬莽聞之大懼廼拜其黨親輕車將軍成武侯孫建為奮武將軍光禄勲成都侯王邑為虎牙將軍明義侯王駿為彊弩將軍春王城門校尉王况為震威將軍宗伯忠孝侯劉宏為奮衝將軍中少府建威侯王昌為中堅將軍中郎將震羌侯竇兄為奮威將軍凡七人自擇除闗西人為校尉軍吏將闗東甲卒𤼵奔命以擊義焉復以太僕武讓為積弩將軍屯函谷闗將作大匠蒙鄉侯逯並為横壄將軍屯武闗羲和紅休侯劉歆為揚武將軍屯宛大保後丞丞陽侯甄邯為大將軍屯灞上常鄉侯王惲為車騎將軍屯平樂館騎都尉王晏為建威將軍屯城北城門校尉趙恢為城門將軍皆勒兵自備莽日抱孺子㑹羣臣而稱曰昔成王幼周公攝政而管蔡挾祿父以畔今翟義亦挾劉信而作亂自古大聖猶懼此況臣莽之斗筲羣臣皆曰不遭此變不章聖徳莽於是依周書作大誥曰惟居攝二年十月甲子攝皇帝若曰大誥道諸侯王三公列侯于汝卿大夫元士御事不弔天降喪于趙傅丁董洪惟我幼冲孺子當承繼嗣無疆大歴服事予未遭其明悊能道民於安況其能往知天命熙我念孺子若渉淵水予惟往求朕所濟度奔走以傅近奉承高皇帝所受命予豈敢自比於前人乎天降威明用寧帝室遺我居攝寳龜太皇太后以丹石之符廼紹天明意詔予即命居攝踐阼如周公故事反虜故東郡太守翟義擅興師動衆曰有大難于西土西土人亦不靖於是動嚴鄉侯信誕敢犯祖亂宗之序天降威遺我寳龜固知我國有呰災使民不安是天反復右我漢國也粤其聞曰宗室之儁有四百人民獻儀九萬夫予敬以終於此謀繼嗣圖功我有大事休予卜并吉故我出大將告郡太守諸侯相令長曰予得吉卜予惟以汝于伐東郡嚴鄉逋播臣爾國君或者無不反曰難大民亦不靜亦惟在帝宮諸侯宗室於小子族父敬不可征帝不違卜故予為冲人長思厥難曰烏虖義信所犯誠動鰥寡哀哉予遭天役遺大解難於予身以為孺子不身自䘏予義彼國君泉陵侯上書曰成王幼弱周公踐天子位以治天下六年朝諸侯於明堂制禮樂班度量而天下大服太皇太后承順天心成居攝之義皇太子為孝平皇帝子年在襁褓宜且為子知為人子道令皇太后得加慈母恩畜養成就加元服然後復子明辟熙為我孺子之故予惟趙傅丁董之亂遏絶繼嗣變剝適庻危亂漢朝以成三□隊極厥命烏虖害其可不旅力同心戒之哉予不敢僭上帝命天休于安帝室興我漢國惟卜用克綏受兹命今天其相民況亦惟卜用太皇太后肇有元城沙鹿之右隂精女主聖明之祥配元生成以興我天下之符遂獲西王母之應神靈之徴以祐我帝室以安我大宗以紹我後嗣以繼我漢功厥害適統不宗元緒者辟不違親辜不避戚夫豈不愛亦惟帝室是以廣立王侯並建曽𤣥俾屏我京師綏撫宇内博徴儒生講道于廷論序乖繆制禮作樂同律度量混壹風俗正天地之位昭郊宗之禮定五畤廟祧咸秩亡文建靈臺立明堂設辟雍張太學尊中宗高宗之號昔我高宗崇徳建武克綏西域以受白虎威勝之瑞天地判合乾坤序徳太皇太后臨政有龜龍麟鳳之應五徳嘉符相因而備河圖雒書逺自昆侖出於重壄古讖著言肆今享實此廼皇天上帝所以安我帝室俾我成就洪烈也烏虖天明威輔漢始而大大矣爾有惟舊人泉陵侯之言爾不克逺省爾豈知太皇太后若此勤哉天毖勞我成功所予不敢不極卒安皇帝之所圖事肆予告我諸侯王公列侯卿大夫元士御事天輔誠辭天其累我以民予害敢不於祖宗安人圖功所終天亦惟勞我民若有疾予害敢不於祖宗所受休輔予聞孝子善繼人之意忠臣善成人之事予思若考作室厥子堂而構之厥父菑厥子播而穫之予害敢不於身撫祖宗之所受大命若祖宗廼有效湯武伐厥子民長其勸弗救烏虖肆哉諸侯王公列侯卿大夫元士御事其勉助國道明亦惟宗室之俊民之表儀迪知上帝命粤天輔誠爾不得易定況今天降定于漢國惟大囏人翟義劉信大逆欲相伐于厥室豈亦知命之不易乎予永念曰天惟喪翟義劉信若嗇夫予害敢不終予畮天亦惟休于祖宗予害其極卜害敢不于從率寧人有㫖疆土況今卜并吉故予大以爾東征命不僭差兆陳惟若此廼遣大夫桓譚等班行諭告當反位孺子之意還封譚為明告里附城諸將東至陳留菑與義㑹戰破之斬劉璜首莽大喜復下詔曰太皇太后遭家不造國統三絶絶輙復續恩莫厚焉信莫立焉孝平皇帝短命蚤崩幼嗣孺沖詔予居攝予承明詔奉社稷之任持大宗之重養六尺之託受天下之寄戰戰兢兢不敢安息伏念太皇太后惟經蓺分析王道離散漢家制作之業獨未成就故博徴儒士大興典制備物致用立功成器以為天下利王道粲然基業既著千載之廢百世之遺於今廼成道徳庻幾於唐虞功烈比齊於殷周今翟義劉信等謀反大逆流言惑衆欲以簒位賊害我孺子罪深於管蔡惡甚於禽獸信父故東平王雲不孝不謹親毒殺其父思王名曰鉅䑕後雲竟坐大逆誅死義父故丞相方進險詖隂賊兄宣静言令色外巧内嫉所殺鄉邑汝南者數十人今積惡二家迷惑相得此時命當殄天所滅也義始發兵上書言宇信等與東平相輔謀反執捕械繫欲以威民先自相被以反逆大惡轉相捕械此其破殄之明證也已捕斬斷信二子榖鄉侯章徳廣侯鮪義母練兄宣親屬二十四人皆磔暴于長安都市四通之衢當其斬時觀者重疊天氣和清可謂當矣命遣大將軍共行皇天之罰討海内之讎功效著焉予甚嘉之司馬法不云乎賞不踰時欲民速覩為善之利也今先封車騎都尉孫賢等五十五人皆為列侯户邑之數别下遣使者持黄金印赤韍縌朱輪車即軍中拜授因大赦天下於是吏士精銳遂攻圍義於圉城破之義與劉信弃軍庸亡至固始界中捕得義尸磔陳都市卒不得信初三輔聞翟義起自茂陵以西至汧二十三縣盗賊並發趙明霍鴻等自稱將軍攻燒官寺殺右輔都尉及斄令劫略吏民衆十餘萬火見未央宫前殿莽晝夜抱孺子禱宗廟復拜衞尉王級為虎賁將軍大鴻臚望鄉侯閻遷為折衝將軍與甄邯王晏西擊趙明等正月虎牙將軍王邑等自闗東還便引兵西彊弩將軍王駿以無功免揚武將軍劉歆歸故官復以邑弟侍中王竒為揚武將軍城門將軍趙恢為彊弩將軍中郎將李棽為厭難將軍復將兵西二月明等殄滅諸縣悉平還師振旅莽乃置酒白虎殿勞饗將帥大封拜先是益州蠻夷及金城塞外羌反畔時州郡擊破之莽廼并録以小大為差封侯伯子男凡三百九十五人曰皆以奮怒東指西擊羌宼蠻盗反虜逆賊不得旋踵應時殄滅天下咸服之功封云莽於是自謂大得天人之助至其年十二月遂即真矣初義所收宛令劉立聞義舉兵上書願備軍吏為國討賊内報私怨莽擢立為陳留太守封明徳侯始義兄宣居長安先義未發家數有怪夜聞哭聲聼之不知所在宣教授諸生滿堂有狗從外入齧其中庭羣鴈數十比驚救之已皆斷頭狗走出門求不知處宣大惡之謂後母曰東郡太守文仲素俶儻今數有惡怪恐有妄為而大禍至也太夫人可歸為弃去宣家者以避害母不肯去後數月敗莽盡壊義第宅汙池之發父方進及先祖冡在汝南者燒其棺柩夷滅三族誅及種嗣至皆同坑以棘五毒并𦵏之而下詔曰蓋聞古者伐不敬取其䲔鯢築武軍封以為大戮於是乎有京觀以懲滛慝廼者反虜劉信翟義誖逆作亂于東而芒竹羣盗趙明霍鴻造逆西土遣武將征討咸伏其辜惟信義等始發自濮陽結姦無鹽殄滅於圉趙明依阻槐里環隄霍鴻負倚盩厔芒竹咸用破碎亡有餘類其取反虜逆賊之䲔鯢聚之通路之旁濮陽無鹽圉槐里盩厔凡五所各方六丈高六尺築為武軍封以為大戮薦樹之棘建表木高丈六尺書曰反虜逆賊䲔鯢在所長吏常以秋循行勿令壊敗以懲淫慝焉初汝南舊有鴻隙大陂郡以為饒成帝時闗東數水陂溢為害方進為相與御史大夫孔光共遣掾行視以為決去陂水其地肥羙省隄防費而無水憂遂奏罷之及翟氏滅鄉里歸惡言方進請陂下良田不得而奏罷陂云王莽時常枯旱郡中追怨方進童謡曰壊陂誰翟子威飯我豆食羮芋魁反乎覆陂當復誰云者兩黄鵠司徒掾班彪曰丞相方進以孤童攜老母羈旅入京師身為儒宗致位宰相盛矣當莽之起蓋乘天威雖有賁育奚益於敵義不量力懐忠憤𤼵以隕其宗悲夫前漢書卷八十四考證翟方進𫝊受春秋○按儒林𫝊方進受榖梁春秋於尹更始又兼左氏春秋胡常與方進同師者也司𨽻校尉陳慶○按公卿表慶字君卿後方進為丞相時慶以琅邪太守入為廷尉一年徙為長樂少府慶與廷尉范延夀語○按公卿表延夀字子路安成人河平二年以北海太守入為廷尉八年卒矢貫中注云云○按孟康注是也如張晏說則與下文狼弓複矣翟方進子義於是以九月都試日注如淳云云○按都試日即講武日也故下文云勒車騎材官漢制常以秋行都試韓延夀傳最詳如淳以課殿最解之非是泉陵侯上書注應劭曰泉陵侯劉慶也○按泉陵王子侯表作衆陵据地理志泉陵侯國屬零陵郡則此文是表誤也前漢書卷八十四考證"}
{"id": "KR2a0007_085", "series": "KR2a0007", "text": "唐正議大夫行祕書少監琅邪縣開國子顏師古注谷永字子雲長安人也父吉為衞司馬使送郅支單于侍子為郅支所殺語在陳湯傳永少為長安小史後博學經書建昭中御史大夫繁延夀聞其有茂材除補屬舉為太常丞數上疏言得失建始三年冬日食地震同日俱發詔舉方正直言極諫之士太常陽城侯劉慶忌舉永待詔公車對曰陛下秉至聖之純徳懼天地之戒異飭身修政納問公卿又下明詔帥舉直言燕見紬繹以求咎愆使臣等得造明朝承聖問臣材朽學淺不通政事竊聞明王即位正五事建大中以承天心則庻徴序於下日月理於上如人君滛溺後宫般樂游田五事失於躬大中之道不立則咎徴降而六極至凡災異之𤼵各象過失以類告人乃十二月朔戊申日食婺女之分地震蕭牆之内二者同日俱發以丁寧陛下厥咎不逺宜厚求諸身意豈陛下志在閨門未䘏政事不慎舉錯婁失中與内寵太盛女不遵道嫉妬専上妨繼嗣與古之王者廢五事之中失夫婦之紀妻妾得意謁行於内埶行於外至覆傾國家或亂隂陽行昔襃姒用國宗周以喪閻妻驕扇日以不臧此其效也經曰皇極皇建其有極𫝊曰皇之不極是謂不建時則有日月亂行陛下踐至尊之祚為天下主奉帝王之職以統羣生方内之治亂在陛下所執誠留意於正身勉强於力行損燕私之間以勞天下放去淫溺之樂罷歸倡優之关絶郤不享之義慎節游田之虞起居有常循禮而動躬親政事致行無倦安服若性經曰繼自今嗣王其毋滛于酒毋逸于游田惟正之共未有身治正而臣下邪者也夫妻之際王事綱紀安危之機聖王所致慎也昔舜飭正二女以崇至徳楚莊忍絶丹姬以成伯功幽王惑於襃姒周徳降亡魯桓脅於齊女社稷以傾誠修後宫之政明尊卑之序貴者不得嫉妬専寵以絶驕嫚之端抑襃閻之亂賤者咸得秩進各得厥職以廣繼嗣之統息白華之怨後宫親屬饒之以財勿與政事以逺皇父之類損妻黨之權未有閨門治而天下亂者也治逺自近始習善在左右昔龍筦納言而帝命惟允四輔既備成王靡有過事誠敇正左右齊栗之臣戴金貂之飾執常伯之職者皆使學先王之道知君臣之義濟濟謹孚無敖戲驕恣之過則左右肅艾羣僚仰法化流四方經曰亦惟先正克左右未有左右正而百官枉者也治天下者尊賢考功則治簡賢違功則亂誠審思治人之術歡樂得賢之福論材選士必試於職明度量以程能考功實以定徳無用比周之虚譽毋聼寖潤之譖愬則抱功脩職之吏無蔽傷之憂比周邪偽之徒不得即工小人日銷俊艾日隆經曰三載考績三考黜陟幽明又曰九徳咸事俊艾在官未有功賞得於前衆賢布於官而不治者也堯遭洪水之災天下分絶為十二州制逺之道微而無乖畔之難者徳厚恩深無怨於下也秦居平土一夫大呼而海内崩析者刑罰深酷吏行殘賊也夫違天害徳為上取怨於下莫甚乎殘賊之吏誠放退殘賊酷暴之吏錮廢勿用益選温良上徳之士以親萬姓平刑釋寃以理民命務省繇役毋奪民時薄收賦稅毋殫民財使天下黎元咸安家樂業不苦踰時之役不患苛暴之政不疾酷烈之吏雖有唐堯之大災民無離上之心經曰懐保小人恵于鰥寡未有徳厚吏良而民畔者也臣聞災異皇天所以譴告人君過失猶嚴父之明誡畏懼敬改則禍銷福降忽然簡易則咎罰不除經曰饗用五福畏用六極𫝊曰六沴作見若不共御六罰既侵六極其下今三年之間災異鋒起小大畢具所行不享上帝上帝不豫炳然甚著不求之身無所改正疏舉廣謀又不用其言是循不享之迹無謝過之實也天責愈深此五者王事之綱紀南靣之急務唯陛下留神對奏天子異焉特召見永其夏皆令諸方正對策語在杜欽𫝊永對畢因曰臣前幸得條對災異之效禍亂所極言闗於聖聰書陳於前陛下委棄不納而更使方正對策背可懼之大異問不急之常論廢承天之至言角無用之虚文欲末殺災異滿讕誣天是故皇天勃然發怒甲己之間暴風三溱拔樹折木此天至明不可欺之效也上特復問永永對曰日食地震皇后貴妾専寵所致語在五行志是時上初即位謙譲委政元舅大將軍王鳳議者多歸咎焉永知鳳方見柄用隂欲自託乃復曰方今四夷賔服皆為臣妾北無薫粥冒頓之患南無趙佗吕嘉之難三垂晏然靡有兵革之警諸侯大者乃食數縣漢吏制其權柄不得有為亡呉楚燕梁之埶百官盤互親疏相錯骨肉大臣有申伯之忠洞洞屬屬小心畏忌無重合安陽博陛之亂三者無毛髪之辜不可歸咎諸舅此欲以政事過差丞相父子中尚書宦官檻塞大異皆瞽說欺天者也竊恐陛下舍昭昭之白過忽天地之明戒聼晻昧之瞽説歸咎乎無辜倚異乎政事重失天心不可之大者也陛下即位逶任遵舊未有過政元年正月白氣較然起乎東方至其四月黄濁四塞覆冒京師申以大水著以震蝕各有占應相為表裏百官庻士無所歸倚陛下獨不怪與白氣起東方賤人將興之表也黄濁冒京師王道微絶之應也夫賤人當起而京師道微二者已醜陛下誠深察愚臣之言致懼天地之異長思宗廟之計改往反過抗湛溺之意解偏駮之愛奮乾剛之威平天覆之施使列妾得人人更進猶尚未足也急復益納宜子婦人毋擇好醜毋避嘗字毋論年齒推法言之陛下得繼嗣於微賤之間乃反為福得繼嗣而已母非有賤也後宫女史使令有直意者廣求於微賤之間以遇天所開右慰釋皇太后之憂愠解謝上帝之譴怒則繼嗣蕃滋災異訖息陛下則不深察愚臣之言忽於天地之戒咎根不除水雨之災山石之異將發不久發則災異已極天變成形臣雖欲捐身闗策不及事已疏賤之臣至敢直陳天意斥譏帷幄之私欲間離貴后盛妾自知忤心逆耳必不免於湯鑊之誅此天保右漢家使臣敢直言也三上封事然後得召待詔一旬然後得見夫由疏賤納至忠甚苦由至尊聞天意甚難語不可露願具書所言因侍中奏陛下以示腹心大臣腹心大臣以為非天意臣當伏妄言之誅則以為誠天意也奈何忘國家大本背天意而從欲唯陛下省察熟念厚為宗廟計時對者數千人永與杜欽為上第焉上皆以其書示後宫後上嘗賜許皇后書采永言以責之語在外戚𫝊永既隂為大將軍鳳説矣能實最高由是擢為光禄大夫永奏書謝鳳曰永斗筲之材質薄學朽無一日之雅左右之介將軍說其狂言擢之皂衣之吏厠之爭臣之末不聼浸潤之譖不食膚受之愬雖齊桓晉文用士篤密父悊兄覆育子弟誠無以加昔豫子吞炭壊形以奉見異齊客隕首公門以報恩施知氏孟嘗猶有死士何況將軍之門鳳遂厚之數年出為安定太守時上諸舅皆修經書任政事平阿侯譚年次當繼大將軍鳳輔政尤與永善陽朔中鳳薨鳳病困薦從弟御史大夫音以自代上從之以音為大司馬車騎將軍領尚書事而平阿侯譚位特進領城門兵永聞之與譚書曰君侯躬周召之徳執管晏之操敬賢下士樂善不倦宜在上將久矣以大將軍在故抑鬱於家不得舒憤今大將軍不幸蚤薨絫親疏序材能宜在君侯拜吏之日京師士大夫悵然失望此皆永等愚劣不能襃揚萬分屬聞以特進領城門兵是則車騎將軍秉政雍容於内而至戚賢舅執管籥於外也愚竊不為君侯喜宜深辭職自陳淺薄不足以固城門之守收太伯之讓保謙謙之路闔門高枕為知者首願君侯與博覽者參之小子為君侯安此譚得其書大感遂辭讓不受領城門職由是譚音相與不平永逺為郡吏恐為音所危病滿三月免音奏請永補營軍司馬永數謝罪自陳得轉為長史音用從舅越親輔政威權損於鳳時永復說音曰將軍履上將之位食膏腴之都任周召之職擁天下之樞可謂富貴之極人臣無二天下之責四面至矣將何以居之宜夙夜孳孳執伊尹之彊徳以守職匡上誅惡不避親愛舉善不避仇讎以章至公立信四方篤行三者乃可以長堪重任久享盛寵太白出西方六十日法當參天今已過期尚在桑榆之間質弱而行遲形小而光微熒惑角怒明大逆行守尾其逆常也守尾變也意豈將軍忘湛漸之義委曲從順所執不彊不廣用士尚有好惡之忌蕩蕩之徳未純方與將相大臣乖離之萌也何故始襲司馬之號俄而金火並有此變上天至明不虛見異唯將軍畏之慎之深思其故改求其路以享天意音猶不平薦永為䕶菀使者音薨成都侯商代為大司馬衞將軍永乃遷為涼州刺史奏事京師訖當之部時有黑龍見東萊上使尚書問永受所欲言永對曰臣聞王天下有國家者患在上有危亡之事而危亡之言不得上聞如使危亡之言輙上聞則商周不易姓而迭興三正不變改而更用夏商之將亡也行道之人皆知之晏然自以若天有日莫能危是故惡日廣而不自知大命傾而不寤易曰危者有其安者也亡者保其存者也陛下誠垂寛明之聼無忌諱之誅使芻蕘之臣得盡所聞於前不懼於後患直言之路開則四方衆賢不逺千里輻湊陳忠羣臣之上願社稷之長福也漢家行夏正夏正色黒黒龍同姓之象也龍陽徳由小之大故為王者瑞應未知同姓有見本朝無繼嗣之慶多危殆之隙欲因擾亂舉兵而起者邪將動心冀為後者殘賊不仁若廣陵昌邑之類臣愚不能處也元年九月黒龍見其晦日有食之今年二月己未夜星隕乙酉日有食之六月之間大異四發二二而同月三代之末春秋之亂未嘗有也臣聞三代所以隕社稷喪宗廟者皆由婦人與羣惡沈湎於酒書曰乃用婦人之言自絶于天四方之逋逃多罪是宗是長是信是使詩云燎之方陽能或滅之赫赫宗周襃姒烕之易曰濡其首有孚失是秦所以二世十六年而亡者養生泰奢奉終泰厚也二者陛下兼而有之臣請畧陳其效易曰在中餽無攸遂言婦人不得與事也詩曰懿厥悊婦為梟為鴟匪降自天生自婦人建始河平之際許班之貴頃動前朝熏灼四方賞賜無量空虚内臧女寵至極不可上矣今之後起天所不饗什倍于前廢先帝法度聼用其言官秩不當縱釋王誅驕其親屬假之威權從横亂政刺舉之吏莫敢奉憲又以掖庭獄大為亂阱榜箠㿊於炮烙絶滅人命主為趙李報徳復怨反除白罪建治正吏多繫無辜掠立迫恐至為人起責分利受謝生入死出者不可勝數是以日食再既以昭其辜王者必先自絶然後天絶之陛下棄萬乘之至貴樂家人之賤事厭高羙之尊號好匹夫之卑字崇聚僄輕無義小人以為私客數離深宫之固挺身晨夜與羣小相隨烏集雜㑹飲醉吏民之家亂服共坐流湎媟嫚溷殽無别閔免遁樂晝夜在路典門户奉宿衞之臣執干戈而守空宫公卿百僚不知陛下所在積數年矣王者以民為基民以財為本財竭則下畔下畔則上亡是以明王愛養基本不敢窮極使民如承大祭今陛下輕奪民財不愛民力聼邪臣之計去高敞初陵捐十年功緒改作昌陵反天地之性因下為高積土為山發徒起邑並治宫館大興繇役重増賦斂徴𤼵如雨役百乾谿費疑驪山靡敝天下五年不成而後反故又廣旴營表發人冢墓斷截骸骨暴揚尸柩百姓財竭力盡愁恨感天災異婁降饑饉仍臻流散冗食餧死於道以百萬數公家無一年之畜百姓無旬日之儲上下俱匱無以相救詩云殷監不逺在夏后之世願陛下追觀夏商周秦所以失之以鏡考已行有不合者臣當伏妄言之誅漢興九世百九十餘載繼體之主七皆承天順道遵先祖法度或以中興或以治安至於陛下獨違道縱欲輕身妄行當盛壯之隆無繼嗣之福有危亡之憂積失君道不合天意亦已多矣為人後嗣守人功業如此豈不負哉方今社稷宗廟禍福安危之機在於陛下陛下誠肯發明聖之徳昭然逺寤畏此上天之威怒深懼危亡之徴兆蕩滌邪辟之惡志厲精致政専心反道絶羣小之私客免不正之詔除悉罷北宫私奴車馬媠出之具克己復禮毋貳微行出飲之過以防迫切之禍深惟日食再既之意抑損椒房玉堂之盛寵毋聼後宫之請謁除掖庭之亂獄出炮烙之陷阱誅戮佞邪之臣及左右執左道以事上者以塞天下之望且寢初陵之作止諸繕治宫室闕更減賦盡休力役存恤振捄困乏之人以弭逺方厲崇忠直放退殘賊無使素餐之吏久尸厚祿以次貫行固執無違夙夜孳孳婁省無怠舊愆畢改新徳既章纎介之邪不復載心則赫赫大異庻幾可銷天命去就庻幾可復社稷宗廟庻幾可保唯陛下留神反覆熟省臣言臣幸得備邊部之吏不知本朝失得瞽言觸忌諱罪當萬死成帝性寛而好文辭又久無繼嗣數為微行多近幸小臣趙李從微賤専寵皆皇太后與諸舅夙夜所常憂至親難數言故推永等使因天變而切諌勸上納用之永自知有内應展意無所依違毎言事輙見荅禮至上此對上大怒衞將軍商密擿永令發去上使侍御史收永敕過交道廐者勿追御史不及永還上意亦解自悔明年徴永為大中大夫遷光祿大夫給事中元延元年為北地太守時災異尤數永當之官上使衞尉淳于長受永所欲言永對曰臣永幸得以愚朽之材為大中大夫備拾遺之臣從朝者之後進不能盡思納忠輔宣聖徳退無被堅執鋭討不義之功猥蒙厚恩仍遷至北地太守絶命隕首身膏野草不足以報塞萬分陛下聖徳寛仁不遺易忘之臣垂周文之聼下及芻蕘之愚有詔使衞尉受臣永所欲言臣聞事君之義有言責者盡其忠有官守者脩其職臣永幸得免於言責之辜有官守之任當畢力遵職飬綏百姓而已不宜復闗得失之辭忠臣之於上志在過厚是故逺不違君死不忘國昔史魚既没餘忠未訖委柩後寑以屍達誠汲黯身外思内𤼵憤舒憂遺言李息經曰雖爾身在外乃心無不在王室臣永幸得給事中出入三年雖執干戈守邊垂思慕之心常存于省闥是以敢越郡吏之職陳累年之憂臣聞天生蒸民不能相治為立王者以統理之方制海内非為天子列土封疆非為諸侯皆以為民也垂三統列三正去無道開有徳不私一姓明天下廼天下之天下非一人之天下也王者躬行道徳承順天地博愛仁恕恩及行葦籍税取民不過常法宮室車服不踰制度事節財足黎庻和睦則卦氣理效五徴時序百姓夀考庻􁁈蕃滋符瑞並降以昭保右失道妄行逆天暴物窮奢極欲湛湎荒滛婦言是從誅逐仁賢離逖骨肉羣小用事峻刑重賦百姓愁怨則卦氣悖亂咎徴著郵上天震怒災異婁降日月薄食五星失行山崩川潰水泉踊出妖孽並見茀星耀光飢饉荐臻百姓短折萬物夭傷終不改寤惡洽變備不復譴告更命有徳詩云乃眷西顧此惟予宅夫去惡奪弱遷命賢聖天地之常經百王之所同也加以功徳有厚薄期質有脩短時世有中季天道有盛衰陛下承八世之功業當陽數之標季渉三七之節紀遭无妄之卦運直百六之災阸三難異科雜焉同㑹建始元年以來二十載間羣災大異交錯鋒起多於春秋所書八世著記久不塞除重以今年正月己亥朔日有食之三朝之㑹四月丁酉四方衆星白晝流隕七月辛未彗星横天乘三難之際㑹畜衆多之災異因之以飢饉接之以不贍彗星極異也土精所生流隕之應出於飢變之後兵亂作矣厥期不久隆徳積善懼不克濟内則為深宫後庭將有驕臣悍妾醉酒狂悖卒起之敗北官苑囿街巷之中臣妾之家幽閒之處徴舒崔杼之亂外則為諸夏下土將有樊並蘇令陳勝項梁奮臂之禍内亂朝暮日戒諸夏舉兵以火角為期安危之分界宗廟之至憂臣永所以破膽寒心豫言之累年下有其萌然後變見於上可不致慎禍起細微姦生所易願陛下正君臣之義無復與羣小媟黷燕飲中黄門後庭素驕慢不謹嘗以醉酒失臣禮者悉出勿留動三綱之嚴修後宫之政抑逺驕妬之寵崇近婉順之行加恵失志之人懐柔怨恨之心保至尊之重秉帝王之威朝覲法出而後駕陳兵清道而後行無復輕身獨出飲食臣妾之家三者既除内亂之路塞矣諸夏舉兵萌在民飢饉而吏不䘏興於百姓困而賦歛重發於下怨離而上不知易曰屯其膏小貞吉大貞凶𫝊曰飢而不損兹謂泰厥災水厥咎亡訞辭曰闗動牡飛辟為無道臣為非厥咎亂臣謀簒王者遭衰難之世有飢饉之災不損用而大自潤故凶百姓困貧無以共求愁悲怨恨故水城闗守國之固固將去焉故牡飛往年郡國二十一傷於水災禾黍不入今年蠶麥咸惡百川沸騰江河溢決大水泛濫郡國十五有餘比年喪稼時過無宿麥百姓失業流散羣軰守闗大異較炳如彼水災浩浩黎庻窮困如此宜損常稅小自潤之時而有司奏請加賦甚繆經義逆於民心布怨趨禍之道也牡飛之狀殆為此發古者榖不登虧膳災婁至損服凶年不塈塗明王之制也詩云凡民有喪扶服捄之論語曰百姓不足君孰予足臣願陛下勿許加賦之奏益減大官導官中御府均官掌畜廩犧用度止尚方織室京師郡國工服官發輸造作以助大司農流恩廣施振贍困乏開闗梁内流民恣所欲之以救其急立春遣使者循行風俗宣布聖徳存䘏孤寡問民所苦勞二千石敕勸耕桑毋奪農時以慰綏元元之心防塞大姦之隙諸夏之亂庻幾可息臣聞上主可與為善而不可與為惡下主可與為惡而不可與為善陛下天然之性疏通聰敏上主之姿也少省愚臣之言感寤三難深畏大異定心為善捐忘邪志毋貳舊愆厲精致政至誠應天則積異塞扵上禍亂伏於下何憂患之有竊恐陛下公志未専私好頗存尚愛羣小不肯為耳對奏天子甚感其言永於經書汎為疏達與杜欽杜鄴畧等不能洽浹如劉向父子及揚雄也其於天官京氏易最密故善言災異前後所上四十餘事畧相反覆専攻上身與後宫而已黨於王氏上亦知之不甚親信也永所居任職為北地太守嵗餘衞將軍商薨曲陽侯根為票騎將軍薦永徴入為大司農嵗餘永病三月有司奏請免故事公卿病輙賜告至永獨即時免數月卒於家本名並以尉氏樊並反更名永云杜鄴字子夏本魏郡繁陽人也祖父及父積功勞皆至郡守武帝時徙茂陵鄴少孤其母張敞女鄴壯從敞子吉學問得其家書以孝廉為郎與車騎將軍王音善平阿侯譚不受城門職後薨上閔悔之乃復令譚弟成都侯商位特進領城門兵得舉吏如將軍府鄴見音前與平阿有隙即說音曰鄴聞人情恩深者其飬謹愛至者其求詳夫戚而不見殊孰能無怨此棠棣角弓之詩所為作也昔秦伯有千乘之國而不能容其母弟春秋亦書而譏焉周召則不然忠以相輔義以相匡同己之親等己之尊不以聖徳獨兼國寵又不為長專受榮任分職於陜並為弼疑故内無感恨之隙外無侵侮之羞俱享天祐兩荷高名者蓋以此也竊見成都侯以特進領城門兵復有詔得舉吏如五府此明詔所欲寵也將軍宜承順聖意加異往時毎事凡議必與及之指為誠發出於將軍則孰敢不説諭昔文侯寤大鴈之獻而父子益親陳平共壹飯之籑而將相加驩所接雖在楹階俎豆之間其於為國折衝厭難豈不逺哉竊慕倉唐陸子之義所白奥内唯深察焉音甚嘉其言由是與成都侯商親密二人皆重鄴後以病去郎商為大司馬衞將軍除鄴主簿以為腹心舉侍御史哀帝即位遷為涼州刺史鄴居職寛舒少威嚴數年以病免是時帝祖母定陶傅太后稱皇太太后帝母丁姬稱帝太后而皇后即傅太后從弟子也傅氏侯者三人丁氏侯者二人又封傅太后同母弟子鄭業為陽信侯傅太后尤與政専權元夀元年正月朔上以皇后父孔鄉侯傅晏為大司馬衞將軍而帝舅陽安侯丁明為大司馬票騎將軍臨拜日食詔舉方正直言扶陽侯韋育舉鄴方正鄴對曰臣聞禽息憂國碎首不恨卞和獻寶刖足願之臣幸得奉直言之詔無二者之危敢不極陳臣聞陽尊隂卑卑者隨尊尊者兼卑天之道也是以男雖賤各為其家陽女雖貴猶為其國隂故禮明三從之義雖有文母之徳必繫於子春秋不書紀侯之母隂義殺也昔鄭伯隨姜氏之欲終有叔叚簒國之禍周襄王内迫恵后之難而遭居鄭之危漢興吕太后權私親屬又以外孫為孝恵后是時繼嗣不明凡事多晻晝昏冬雷之變不可勝載竊見陛下行不偏之政毎事約儉非禮不動誠欲正身與天下更始也然嘉瑞未應而日食地震民訛言行籌𫝊相驚恐案春秋災異以指象為言語故在於得一類而達之也日食眀陽為隂所臨坤卦乘離明夷之象也坤以法地為土為母以安靜為徳震不隂之效也占象甚明臣敢不直言其事昔曽子問從令之義孔子曰是何言與善閔子騫守禮不苟從親所行無非理者故無可閒也前大司馬新都侯莽退伏第家以詔策決復遣就國高昌侯宏去蕃自絶猶受封土制書侍中駙馬都尉遷不忠巧佞免歸故郡閒未旬月則有詔還大臣奏正其罰卒不得遣而反兼官奉使顯寵過故及陽信侯業皆緣私君國非功義所止諸外家昆弟無賢不肖並侍帷幄布在列位或典兵衞或將軍屯寵意并於一家積貴之埶世所希見所希聞也至乃並置大司馬將軍之官皇甫雖盛三桓雖隆魯為作三軍無以甚此當拜之日晻然日食不在前後臨事而發者明陛下謙遜無専承指非一所言輙聼所欲輙隨有罪惡者不坐辜罰無功能者畢受官爵流漸積猥正尤在是欲令昭昭以覺聖朝昔詩人所刺春秋所譏指象如此殆不在它由後視前忿邑非之逮身所行不自鏡見則以為可計之過者疏賤獨偏見疑内亦有此類天變不空保右世主如此之至奈何不應臣聞野雞著怪高宗深動大風暴過成王怛然願陛下加致精誠思承始初事稽諸古以厭下心則黎庻羣生無不説喜上帝百神收還威怒禎祥福禄何嫌不報鄴未拜病卒鄴言民訛言行籌及谷永言王者買私田彗星隕石牡飛之占語在五行志初鄴從張吉學吉子竦又幼孤從鄴學問亦著於世尤長小學鄴子林清静好古亦有雅材建武中歴位列卿至大司空其正文字過於鄴竦故世言小學者由杜公贊曰孝成之世委政外家諸舅持權重於丁傅在孝哀時故杜鄴敢譏丁傅而欽永不敢言王氏其埶然也及欽欲挹損鳳權而鄴附㑹音商永陳三七之戒斯為忠焉至其引申伯以阿鳳隙平阿於車騎指金火以求合可謂諒不足而談有餘者孔子稱友多聞三人近之矣前漢書卷八十五考證谷永𫝊太常陽城侯劉慶忌○按慶忌陽城侯劉徳之孫安民之子自宗正徙為太常閻妻驕扇注師古曰閻嬖寵之族也○按毛詩說豔妻即指褒姒此則另指一人葢齊魯韓三家詩字句本有不同不可執毛詩以難三家也班媫妤亦曰哀褒閻之為郵經曰亦惟先正克左右注師古曰周書君牙之辭也○按君牙篇作亦惟先王之臣克左右亂四方葢今本之誤孔安國𫝊作先正是也其下文又曰乃惟由先正舊典時式即指此先正矣証以此𫝊尤明所可疑者西都祗行伏生今文今文缺君牙篇惟孔安國古文有之然則谷永亦嘗見古文尚書者耶骨肉大臣有申伯之忠○胡三省曰申伯宣王之舅谷永以之况王鳳也急復益納宜子婦人注如淳云云○劉奉世云云○胡三省曰此時鳳葢已納張羙人於後宫故永為之言若王章指言鳳過則在陽朔初也杜鄴𫝊復有詔得舉吏如五府○胡三省曰丞相御史及車騎左右將軍也扶陽侯韋育○按育韋𤣥成孫寛子雖有文母之徳必繫於子注○劉奉世曰文母文王之母也所謂繫于子也何預太姒○胡三省曰劉説是詩云思齊太任文王之母前漢書卷八十五考證"}
{"id": "KR2a0007_086", "series": "KR2a0007", "text": "唐正議大夫行秘書少監琅邪縣開國子顔師古注何武字君公蜀郡郫縣人也宣帝時天下和平四夷賔服神爵五鳯之間婁䝉瑞應而益州刺史王襄使辯士王褒頌漢徳作中和樂職宣布詩三篇武年十四五與成都楊覆衆等共習歌之是時宣帝循武帝故事求通逹茂異士召見武等於宣室上曰此盛徳之事吾何足以當之哉以褒為待詔武等賜帛罷武詣博士受業治易以射䇿甲科為郎與翟方進交志相友光祿勲舉四行遷為鄠令坐法免歸武兄弟五人皆為郡吏郡縣敬憚之武弔顯家有市籍租常不入縣數負其課市嗇夫求商捕辱顯家顯怒欲以吏事中商武曰以吾家租賦繇役不為衆先奉公吏不亦宜乎武卒白太守召商為卒吏州里聞之皆服焉久之太僕王音舉武賢良方正徴對䇿拜為諌大夫遷揚州刺史所舉奏二千石長吏必先露章服罪者為虧除免之而已不服極法奏之抵罪或至死九江太守戴聖禮經號小戴者也行治多不法前刺史以其大儒優容之及武為刺史行部錄囚徒有所舉以屬郡聖曰後進生何知廼欲亂人治皆無所决武使從事廉得其罪聖懼自免後為博士毁武於朝廷武聞之終不揚其惡而聖子賔客為羣盗得繋廬江聖自以子必死武平心决之卒得不死自是後聖慙服武每奏事至京師聖未嘗不造門謝恩武為刺史二千石有罪應時舉奏其餘賢與不肖敬之如一是以郡國各重其守相州中清平行部必先即學宫見諸生試其誦論問以得失然後入𫝊舎出記問墾田頃畝五榖美惡已廼見二千石以為常初武為郡吏時事太守何夀壽知武有宰相器以其同姓故厚之後壽為大司農其兄子為廬江長史時武奏事在邸壽兄子適在長安壽為具召武弟顯及故人楊覆衆等酒酣見其兄子曰此子揚州長史材能駑下未嘗省見顯等甚慙退以謂武武曰刺史古之方伯上所委任一州表率也職在進善退惡吏治行有茂異民有隐逸廼當召見不可有所私問顯覆衆强之不得已召見賜巵酒歳中廬江太守舉之其守法見憚如此為刺史五歳入為丞相司直丞相薛宣敬重之出為清河太守數歳坐郡中被灾害什四以上免久之大司馬曲陽侯王根薦武徴為諌大夫遷兖州刺史入為司𨽻校尉徙京兆尹二歳坐舉方正所舉者召見槃辟雅拜有司以為詭衆虚偽武坐左遷楚内史遷沛郡太守復入為廷尉綏和元年御史大夫孔光左遷廷尉武為御史大夫成帝欲脩辟雍通三公官即改御史大夫為大司空武更為大司空封汜鄉侯食邑千户氾鄉在琅邪不其哀帝初即位褒賞大臣更以南陽犫之博望鄉為氾鄉侯國增邑千户武為人仁厚好進士奨稱人之善為楚内史厚兩龔在沛郡厚兩唐及為公卿薦之朝廷此人顯於世者何侯力也世以此多焉然疾朋黨問文吏必於儒者問儒者必於文吏以相參檢欲除吏先為科例以防請託其所居亦無赫赫名去後常見思及為御史大夫司空與丞相方進共奏言徃者諸侯王斷獄治政内史典獄事相總綱紀輔王中尉􁁎盗賊今王不斷獄與政中尉官罷職并内史郡國守相委任所以壹綂信安百姓也今内史位卑而權重威職相踰不統尊者難以為治臣請相如太守内史如都尉以順尊卑之序平輕重之權制曰可以内史為中尉初武為九卿時奏言宜置三公官又與方進共奏罷刺史更置州牧後皆復復故語在朱博𫝊唯内史事施行多所舉奏號為煩碎不稱賢公功名略比薛宣其材不及也而經術正直過之武後母在郡遣吏歸迎㑹成帝崩吏恐道路有盗賊後母留止左右或譏武事親不篤哀帝亦欲改易大臣遂策免武曰君舉錯煩苛不合衆心孝聲不聞惡名流行無以率示四方其上大司空印綬罷歸就國後五嵗諫大夫鮑宣數稱寃之天子感丞相王嘉之對而髙安侯董賢亦薦武武由是復徴為御史大夫月餘徙為前將軍先是新都侯王莽就國數年上以太皇太后故徴莽還京師莽從弟成都侯王邑為侍中矯稱太皇太后指白哀帝為莽求特進給事中哀帝復請之事發覺太后為謝上以太后故不忍誅之左遷邑為西河屬國都尉削千户後有詔舉太常莽私從武求舉武不敢舉後數月哀帝崩太后即日引莽入收大司馬董賢印綬詔有司舉可大司馬者莽故大司馬辭位辟丁傅衆庶稱以為賢又太后近親自大司徒孔光以下舉朝皆舉莽武為前將軍素與左將軍公孫祿相善二人獨謀以為徃時孝恵孝昭少主之世外戚吕霍上官持權㡬危社稷今孝成孝哀比世無嗣方當選立親近輔㓜主不宜令異姓大臣持權親䟱相錯為國計便於是武舉公孫祿可大司馬而祿亦舉武太后竟自用莽為大司馬莽風有司劾奏武公孫祿互相稱舉皆免武就國後莽寖盛為宰衡隂誅不附已者元始三年吕寛等事起時大司空甄豐承莽風指遣使者乗𫝊案治黨與連引諸所欲誅上黨鮑宣南陽彭偉杜公子郡國豪桀坐死者數百人武在見誣中大理正檻車徴武武自殺衆人多寃武者莽欲厭衆意令武子況嗣為侯諡武曰刺侯莽篡位免況為庶人王嘉字公仲平陵人也以明經射策甲科為郎坐户殿門失䦨免之光祿勲于永除為掾察亷為南陵丞復察亷為長陵尉鴻嘉中舉敦朴能直言召見宣室對政事得失超遷大中大夫出為九江河南太守治甚有聲徴入為大鴻臚徙京兆尹遷御史大夫建平三年代平當為丞相封新甫侯加食邑千一百户嘉為人剛直嚴毅有威重上甚敬之哀帝初立欲匡成帝之政多所變動嘉上疏曰臣聞聖王之功在於得人孔子曰材難不其然與故繼世立諸侯象賢也雖不能盡賢天子為擇臣立命卿以輔之居是國也累世尊重然後士民之衆附焉是以教化行而治功立今之郡守重於古諸侯徃者致選賢材賢材難得㧞擢可用者或起於囚徒昔魏尚坐事繫文帝感馮唐之言遣使持節赦其辠拜為雲中太守匈奴忌之武帝擢韓安國於徒中拜為梁内史骨肉以安張敞為京兆尹有罪當免黠吏知而犯敞敞收殺之其家自寃使者覆獄劾敞賊殺人上逮捕不下會免亡命數十日宣帝徴敞拜為兾州刺史卒𫉬其用前世非私此三人貪其材器有益於公家也孝文時吏居官者或長子孫以官為氏倉氏庫氏則倉庫吏之後也其二千石長吏亦安官樂職然後上下相望莫有茍且之意其後稍稍變易公卿以下𫝊相促急又數改更政事司𨽻部刺史察過悉劾發揚隂私吏或居官數月而退送故迎新交錯道路中材茍容求全下材懐危内顧壹切營私者多二千石益輕賤吏民慢易之或持其微過増加成辠言於刺史司𨽻或至上書章下衆庻知其易危小失意則有離畔之心前山陽亡徒蘇令等從横吏士臨難莫肯伏節死義以守相威權素奪也孝成皇帝悔之下詔書二千石不為縱遣使者賜金尉厚其意誠以為國家有急取辦於二千石二千石尊重難危乃能使下孝宣皇帝愛其良民吏有章劾事留中㑹赦壹觧故事尚書希下章為煩擾百姓證驗繫治或死獄中章文必有敢告之字廼下唯陛下留神於擇賢記善忘過容忍臣子勿責以􁁎二千石部刺史三輔縣令有材任職者人情不能不有過差宜可闊略令盡力者有所勸此方今急務國家之利也前蘇令𤼵欲遣大夫使逐問狀時見大夫無可使者召盩厔令尹逄拜為諫大夫遣之今諸大夫有材能者甚少宜豫畜飬可成就者則士赴難不愛其死臨事倉卒乃求非所以眀朝廷也嘉因薦儒者公孫光滿昌及能吏蕭咸薛脩等皆故二千石有名稱天子納而用之㑹息夫躬孫寵等因中常侍宋𢎞上書告東平王雲祝詛又與后舅伍宏謀弑上為逆雲等伏誅躬寵擢為吏二千石是時侍中董賢愛幸於上上欲侯之而未有所縁傅嘉勸上因東平事以封賢上於是定躬寵告東平本章掇去宋𢎞更言因董賢以聞欲以其功侯之皆先賜爵關内侯頃之欲封賢等上心惮嘉乃先使皇后父孔鄉侯傅晏持詔書視丞相御史於是嘉與御史大夫賈延上封事言竊見董賢等三人始賜爵衆庻匈匈咸曰賢貴其餘并䝉恩至今流言未解陛下仁恩於賢等不已宜暴賢等本奏語言延問公卿大夫博士議郎考合古今明正其義然後乃加爵土不然恐大失衆心海内引領而議暴下其事必有言當封者在陛下所從天下雖不説咎有所分不獨在陛下前定陵侯淳于長初封其事亦議大司農谷永以長當封衆人歸咎於永先帝不獨䝉其議臣嘉臣延材駑不稱死有餘責知順指不迕可得容身湏㬰所以不敢者思報厚恩也上感其言止數月遂下詔封賢等因以切責公卿曰朕居位以来寝疾未瘳反逆之謀相連不絶賊亂之臣近侍帷幄前東平王雲與后謁祝詛朕使侍毉伍宏等内侍案脉㡬危社稷殆莫甚焉昔楚有子玉得臣晉文為之側席而坐近事汲黯折淮南之謀今雲等至有圗弑天子逆亂之謀者是公卿股肱莫能悉心務聰眀以銷厭未萌之故頼宗廟之靈侍中駙馬都尉賢等發覺以聞咸伏厥辜書不云乎用德章厥善其封賢為高安侯南陽太守寵為方陽侯左曹光祿大夫躬為宜陵侯後數月日食舉直言嘉復奏封事曰臣聞咎繇戒帝舜曰亡敖佚欲有國兢兢業業一日二日萬㡬箕子戒武王曰臣無有作威作福亡有玉食臣之有作威作福玉食害于而家凶于而國人用側頗辟民用僭慝言如此則逆尊卑之序亂隂陽之綂而害及王者其國極危國家傾仄不正民用僭差不壹此君不由法度上下失序之敗也武王躬履此道隆至成康自是以後縱心恣欲法度陵遲至於臣弑君子弑父父子至親失禮患生何况異姓之臣孔子曰道千乗之國敬事而信節用而愛人使民以時孝文皇帝備行此道海内䝉恩為漢太宗孝宣皇帝賞罸信明施與有節記人之功忽於小過以致治平孝元皇帝奉承大業溫㳟少欲都内錢四十萬萬水衡錢二十五萬萬少府錢十八萬萬嘗幸上林後宫馮貴人從臨獸圏猛獸驚出貴人前當之元帝嘉羙其義賜錢五萬掖庭見親有加賞賜屬其人勿衆謝示平惡偏重失人心賞賜節約是時外戚貲千萬者少耳故少府水衡見錢多也雖遭初元永光凶年饑饉加有西羌之變外奉師旅内振貧民終無傾危之憂以府臧内充實也孝成皇帝時諌臣多言燕出之害及女寵専愛耽於酒色損德傷年其言甚切然終不怨怒也寵臣淳于長張放史育育數貶退家貲不滿千萬放斥逐就國長榜死於獄不以私愛害公義故雖多内譏朝廷安平𫝊業陛下陛下在國之時好詩書上儉節徴来所過道上稱誦徳美此天下所以囘心也初即位易帷帳去錦繡乘輿席縁綈繒而已共皇寢廟比比當作憂閔元元惟用度不足以義割恩輒且止息今始作治而駙馬都尉董賢亦起官寺上林中又為賢治大第開門鄉北闕引王渠灌園池使者䕶作賞賜吏卒甚於治宗廟賢母病長安厨給祠具道中過者皆飲食為賢治器器成奏御廼行或物好特賜其工自貢獻宗廟三宫猶不至此賢家有賔婚及見親諸官並共賜及倉頭奴婢人十萬錢使者䕶視發取市物百賈震動道路讙譁羣臣惶惑詔書罷菀而以賜賢二千餘頃均田之制從此堕壊奢僭放縱變亂隂陽灾異衆多百姓訛言持籌相驚被髮徒跣而走乗馬者馳夭惑其意不能自止或以為籌者策失之戒也陛下素仁智慎事今而有此大譏孔子曰危而不持顚而不扶則將安用彼相矣臣嘉幸得備位竊内悲傷不能通愚忠之信身死有益於國不敢自惜唯陛下慎已之所獨鄉察衆人之所共疑徃者寵臣鄧通韓嫣驕貴失度逸豫無厭小人不勝情欲卒陷罪辜亂國亡軀不終其禄所謂愛之適足以害之者也宜深覽前世以節賢寵全安其命於是上寖不説而愈愛賢不能自勝㑹祖母傅太后薨上因託傅太后遺詔令成帝母王太后下丞相御史益封賢二千户及賜孔鄉侯汝昌侯陽新侯國嘉封還詔書因奏封事諫上及太后曰臣聞爵祿土地天之有也書云天命有徳五服五章哉王者代天爵人尤宜慎之裂地而封不得其宜則衆庻不服感動隂陽其害疾自深今聖體久不平此臣嘉所内懼也高安侯賢佞幸之臣陛下傾爵位以貴之單貨財以富之損至尊以寵之主威已黜府臧已竭唯恐不足財皆民力所為孝文皇帝欲起露臺惜百金之費克已不作今賢散公賦以施私恵一家至受千金徃古以来貴臣未嘗有流聞四方皆同怨之里諺曰千人所指無病而死臣常為之寒心今太皇太后以永信太后遺詔詔丞相御史益賢户賜三侯國臣嘉竊惑山崩地動日食於三朝皆隂侵陽之戒也前賢已再封晏商再易邑業縁私横求恩已過厚求索自恣不知厭足甚傷尊尊之義不可以示天下為害痛矣臣驕侵罔隂陽失節氣感相動害及身體陛下寢疾久不平繼嗣未立宜思正萬事順天人之心以求福祐奈何輕身肆意不念髙祖之勤苦垂立制度欲𫝊之於無窮哉孝經曰天子有爭臣七人雖無道不失其天下臣謹封上詔書不敢露見非愛死而不自法恐天下聞之故不敢自劾愚戇數犯忌諱唯陛下省察初廷尉梁相與丞相長史御史中丞及五二千石雜治東平王雲獄時冬月未盡二旬而相心疑雲寃獄有餙辭奏欲𫝊之長安更下公卿覆治尚書令鞫譚僕射宗伯鳯以為可許天子以相等皆見上體不平外内顧望操持兩心幸雲踰冬無討賊疾惡主讎之意制詔免相等皆為庻人後數月大赦嘉奏封事薦相等明習治獄相計謀深沈譚頗知雅文鳯經明行脩聖王有計功除過臣竊為朝廷惜此三人書奏上不能平後二十餘日嘉封還益董賢户事上乃發怒召嘉詣尚書責問以相等前坐在位不盡忠誠外附諸侯操持兩心背人臣之義今所稱相等材美足以相計除罪君以道徳位在三公以總方略一綂萬類分眀善惡為職知相等罪惡陳列著聞天下時輒以自劾今又稱譽相等云為朝廷惜之大臣舉錯恣心自在迷國罔上近由君始將謂逺者何對狀嘉免冠謝罪事下將軍中朝者光祿大夫孔光左將軍公孫祿右將軍王安光祿勳馬宫光祿大夫龔勝劾嘉迷國罔上不道請與廷尉雜治勝獨以為嘉備宰相諸事並廢咎由嘉生嘉坐薦相等微薄以應迷國罔上不道恐不可以示天下遂可光等奏光等請謁者召嘉詣廷尉詔獄制曰票騎將軍御史大夫中二千石二千石諸大夫博士議郎議衛尉雲等五十人以為如光等言可許議郎龔等以為嘉言事前後相違無所執守不任宰相之職宜奪爵土免為庻人永信少府猛等十人以為聖王斷獄必先原心定罪探意立情故死者不抱恨而入地生者不衘怨而受罪明主躬聖徳重大臣刑辟廣延有司議欲使海内咸服嘉罪名雖應法聖王之於大臣在輿為下御坐則起疾病視之無數死則臨弔之廢宗廟之祭進之以禮退之以義誄之以行案嘉本以相等為罪罪惡雖著大臣括髮關械裸躬就笞非所以重國褒宗廟也今春月寒氣錯繆霜露數降宜示天下以寛和臣等不知大義唯陛下察焉有詔假謁者節召丞相詣廷尉詔獄使者既到府掾史涕泣共和藥進嘉嘉不肯服主簿曰將相不對理陳寃相踵以為故事君侯宜引决使者危坐府門上主簿復前進藥嘉引藥杯以擊地謂官屬曰丞相幸得備位三公奉職負國當伏刑都市以示萬衆丞相豈兒女子邪何謂咀藥而死嘉遂装出見使者再拜受詔乘吏小車去蓋不冠随使者詣廷尉廷尉收嘉丞相新甫侯印綬縛嘉載致都船詔獄上聞嘉生自詣吏大怒使將軍以下與五二千石雜治吏詰問嘉嘉對曰案事者思得實竊見相等前治東平王獄不以雲為不當死欲關公卿示重慎置驛馬𫝊囚埶不得踰冬月誠不見其外内顧望阿附為雲驗復幸得蒙大赦相等皆良善吏臣竊為國惜賢不私此三人獄吏曰茍如此則君何以為罪猶當有以負國不空入獄矣吏稍侵辱嘉嘉喟然卬天歎曰幸得充備宰相不能進賢退不肖以是負國死有餘責吏問賢不肖主名嘉曰賢故丞相孔光故大司空何武不能進惡髙安侯董賢父子邪佞亂朝而不能退罪當死死無所恨嘉繫獄二十餘日不食歐血而死帝舅大司馬票騎將軍丁明素重嘉而憐之上遂免眀以董賢代之語在賢𫝊嘉為相三年誅國除死後上覽其對而思嘉言復以孔光代嘉為丞相徴用何武為御史大夫元始四年詔書追錄忠臣封嘉子崇為新甫侯追諡嘉為忠侯師丹字仲公琅邪東武人也治詩事匡衡舉孝亷為郎元帝末為博士免建始中州舉茂材復𥙷博士出為東平王太傅丞相方進御史大夫孔光舉丹議論深博亷正守道徴入為光祿大夫丞相司直數月復以光祿大夫給事中由是為少府光祿勲侍中甚見尊重成帝末年立定陶王為皇太子以丹為太子太傅哀帝即位為左将軍賜爵關内侯食邑領尚書事遂代王莽為大司馬封髙樂侯月餘徙為大司空上少在國見成帝委政外家王氏僭盛常内邑邑即位多欲有所匡正封拜丁傅奪王氏權丹自以師傅居三公位得信於上上書言古者諒闇不言聼於冡宰三年無改於父之道前大行尸柩在堂而官爵臣等以及親屬赫然皆貴寵封舅為陽安侯皇后尊號未定豫封父為孔鄉侯出侍中王邑射聲校尉王邯等詔書比下變動政事卒暴無漸臣縱不能明陳大義復曾不能牢譲爵位相随空受封侯增益陛下之過間者郡國多地動水出流殺人民日月不明五星失行此皆舉錯失中號令不定法度失理隂陽溷濁之應也臣伏惟人情無子年雖六七十猶博取而廣求孝成皇帝深見天命燭知至德以壯年克已立陛下為嗣先帝暴棄天下而陛下繼體四海安寜百姓不懼此先帝聖德當合天人之功也臣聞天威不違顔咫尺願陛下深思先帝所以建立陛下之意且克已躬行以觀羣下之從化天下者陛下之家也胏附何患不富貴不宜倉卒先帝不量臣愚以為太傅陛下以臣託師傅故亡功徳而備鼎足封大國加賜黄金位為三公職在左右不能盡忠𥙷過而令庻人竊議灾異數見此臣之大罪也臣不敢言乞骸骨歸於海濵恐嫌於偽誠慙負重責義不得不盡死書數十上多切直之言初哀帝即位成帝母稱太皇太后成帝趙皇后稱皇太后而上祖母傳太后與母丁后皆在國邸自以定陶共王為稱髙昌侯董宏上書言秦莊襄王母本夏氏而為華陽夫人所子及即位後俱稱太后宜立定陶共王后為皇太后事下有司時丹以左將軍與大司馬王莽共劾奏宏知皇太后至尊之號天下一綂而稱引亡秦以為比喻詿誤聖朝非所宜言大不道上新立謙讓納用莽丹言免宏為庻人傅太后大怒要上欲必稱尊號上於是追尊定陶共王為共皇帝尊傅太后為共皇太后丁后為共皇后郎中令泠褒黄門郎叚猶等復奏言定陶共皇太后共皇后皆不宜復引定陶蕃國之名以冠大號車馬衣服宜皆稱皇之意置吏二千石以下皆供厥職又宜為共皇立廟京師上復下其議有司皆以為宜如褒猶言丹議獨曰聖王制禮取法於天故尊卑之禮明則人倫之序正人倫之序正則乾坤得其位而隂陽順其節人主與萬民俱䝉祐福尊卑者所以正天地之位不可亂也今定陶共皇太后共皇后以定陶共為號者母從子妻從夫之義也欲立官置吏車服與太皇太后並非所以眀尊卑亡二上之義也定陶共皇號諡已前定義不得復改禮父為士子為天子祭以天子其尸服以士服子亡爵父之義尊父母也為人後者為之子故為所後服斬衰三年而降其父母朞眀尊本祖而重正綂也孝成皇帝聖恩深逺故為共王立後奉承祭祀令共皇長為一國太祖萬世不毁恩義已備陛下既繼體先帝持重大宗承宗廟天地社稷之祀義不得復奉定陶共皇祭入其廟今欲立廟於京師而使臣下祭之是無主也又親盡當毁空去一國泰祖不堕之祀而就無主當毁不正之禮非所以尊厚共皇也丹由是浸不合上意㑹有上書言古者以龜貝為貨今以錢易之民以故貧宜可改幣上以問丹丹對言可改章下有司議皆以為行錢以来久難卒變易丹老人忘其前語後從公卿議又丹使吏書奏吏私寫其草丁傅子弟聞之使人上書告丹上封事行道人徧持其書上以問將軍中朝臣皆對曰忠臣不顯諌大臣奏事不宜漏泄令吏民𫝊寫流聞四方臣不宻則失身宜下廷尉治事下廷尉廷尉劾丹大不敬事未决給事中博士申咸炔欽上書言丹經行無比自近世大臣能若丹者少發憤懣奏封事不及深思逺慮使主簿書漏泄之過不在丹以此貶黜恐不厭衆心尚書劾咸欽幸得以儒官選擢備腹心上所折中定疑知丹社稷重臣議罪處罸國之所慎咸欽初傅經義以為當治事以暴列乃復上書妄稱譽丹前後相違不敬上貶咸欽秩各二等遂䇿免丹曰夫三公者朕之腹心也輔善相過匡率百僚和合天下者也朕既不明委政於公間者隂陽不調寒暑失常變異婁臻山崩地震河決泉涌流殺人民百姓流連無所歸心司空之職尤廢焉君在位出入三年未聞忠言嘉謀而反有朋黨相進不公之名乃者以挺力田議改幣章示君君内為朕建可改不疑以君之言博考朝臣君乃希衆雷同外以為不便令觀聼者歸非於朕朕隐忍不宣為君受愆朕疾夫比周之徒虚偽壊化寖以成俗故屢以書飭君㡬君省過求已而反不受退有後言及君奏封事𫝊於道路布聞朝市言事者以為大臣不忠辜陷重辟𫉬虚采名謗譏匈匈流于四方腹心如此謂疏者何殆謬於二人同心之利焉將何以率示羣下附親逺方朕惟君位尊任重慮不周宻懐諼迷國進退違命反覆異言甚為君耻之非所以共承天地永保國家之意以君甞託傅位未忍考于理已詔有司赦君勿治其上大司空髙樂侯印綬罷歸尚書令唐林上疏曰竊見免大司空丹䇿書泰深痛切君子作文為賢者諱丹經為世儒宗徳為國黄耉親傅聖躬位在三公所坐者微海内未見其大過事既已徃免爵大重京師識者咸以為宜復丹邑爵使奉朝請四方所瞻卬也唯陛下財覽衆心有以尉復師傅之臣上從林言下詔賜丹爵關内侯食邑三百户丹既免數月上用朱博議尊傅太后為皇太太后丁后為帝太后與太皇太后及皇太后同尊又為共皇立廟京師儀如孝元皇帝博遷為丞相復與御史大夫趙𤣥奏言前髙昌侯宏首建尊號之議而為丹所劾奏免為庻人時天下衰麤委政於丹丹不深惟褒廣尊親之義而妄稱説抑貶尊號虧損孝道不忠莫大焉陛下聖仁昭然定尊號宏以忠孝復封髙昌侯丹惡逆暴著雖䝉赦令不宜有爵邑請免為庻人奏可丹於是廢歸鄉里者數年平帝即位新都侯王莽白太皇太后𤼵掘傅太后丁太后冢奪其璽綬更以民葬之定陶隳廢其皇廟諸造議泠褒叚猶等皆徙合浦復免髙昌侯宏為庻人徴丹詣公車賜爵關内侯食故邑數月太皇太后詔大司徒大司空曰夫褒有德賞元功先聖之制百王不易之道也故定陶太后造稱僭號甚悖義理關内侯師丹端誠於國不顧患難執忠節據聖法分明尊卑之制確然有柱石之固臨大節而不可奪可謂社稷之臣矣有司條奏邪臣建定稱號者已放退而丹功賞未加殆繆乎先賞後罸之義非以章有德報厥功也其以厚丘之中鄉户二千一百封丹為義陽侯月餘薨諡曰節侯子業嗣王莽敗廼絶贊曰何武之舉王嘉之爭師丹之議考其祸福乃效于後當王莽之作外内咸服董賢之愛疑於親戚武嘉區區以一蕢障江河用沒其身丹與董宏更受賞罸哀哉故曰依世則廢道違俗則危殆此古人所以難受爵位者也前漢書卷八十六考證王嘉傳察㢘為南陵丞注師古曰南陵縣名屬宣城○按此注誤劉攽謂漢無南陵縣亦非也南陵屬京兆尹因薄太后陵得名地理志甚眀至宣城非漢郡則宋祁已言之矣武帝擢韓安國于徒中○胡三省曰按韓安國傳坐法抵罪㑹梁内史缺漢使使拜安國為梁内史起徒中為二千石此景帝時事也武帝當作景帝亡敖佚欲有國按尚書作毋教佚欲有邦此所引伏生今文也邦字當以避髙帝諱作國注宋祁曰晋文帝謂丞相云云○按此指簡文帝也刋夲脱簡字耳師丹傳皇后尊號未定豫封父為孔鄉侯○按哀帝紀帝以四月即位五月丙戌立皇后傅氏封后父傅晏為孔鄉侯則封后父時后已正位中宫矣以外戚恩澤侯表核之陽安侯丁明及晏俱以四月壬寅封在丙戌立后之前四十四日與此傳正合盖帝紀係史文類叙不如表為確實也郎中令泠褒○劉敞曰按是時無郎中令○胡三省曰令字衍文也贊武嘉區區以一蕢障江河云云○黄震曰班氏説未然也武嘉以剛正之資居大臣之位茍得中主而事之去董賢如殺狐兔耳何江河一蕢之足云師丹引經義開陳婉切彼董宏何人而以較勝負也賞罸何足計哉君子惟論是非耳前漢書卷八十六考證"}
{"id": "KR2a0007_087", "series": "KR2a0007", "text": "前漢書卷八十七上唐正議大夫行秘書少監琅邪縣開國子顔師古注揚雄傳上第五十七上揚雄字子雲蜀郡成都人也其先出自有周伯僑者以支庻初食采於晉之揚因氏焉不知伯僑周何别也揚在河汾之間周衰而揚氏或稱侯號曰揚侯會晉六卿爭權韓魏趙興而范中行知伯弊當是時偪揚侯揚侯逃於楚巫山因家焉楚漢之興也揚氏遡江上處巴江州而揚季官至廬江太守漢元鼎間避仇復遡江上處㟭山之陽曰郫有田一㙻有宅一區世世以農桑為業自季至雄五世而傳一子故雄亡它揚於蜀雄少而好學不為章句訓詁通而已博覽無所不見為人簡易佚蕩口吃不能劇談黙而好深湛之思清靜亡為少耆欲不汲汲於富貴不戚戚於貧賤不修亷隅以徼名當世家産不過十金乏無儋石之儲晏如也自有大度非聖哲之書不好也非其意雖富貴不事也顧嘗好辭賦先是時蜀有司馬相如作賦甚𢎞麗温雅雄心壯之每作賦常擬之以為式又怪屈原文過相如至不容作離騷自投江而死悲其文讀之未嘗不流涕也以為君子得時則大行不得時則龍蛇遇不遇命也何必湛身哉廼作書往往摭離騷文而反之自㟭山投諸江流以弔屈原名曰反離騷又旁離騷作重一篇名曰廣騷又旁惜誦以下至懷沙一卷名曰畔牢愁畔牢愁廣騷文多不載獨載反離騷其辭曰有周氏之蟬嫣兮或鼻祖於汾隅靈宗初諜伯僑兮流于末之揚侯淑周楚之豐烈兮超既離虖皇波因江潭而􁘥記兮欽弔楚之湘纍惟天軌之不辟兮何純絜而離紛紛纍以其淟涊兮暗纍以其繽紛漢十世之陽朔兮招揺紀于周正正皇天之清則兮度后土之方貞圖纍承彼洪族兮又覽纍之昌辭帶鉤矩而佩衡兮履欃槍以為綦素初貯厥麗服兮何文肆而質䪥資娵娃之珍髢兮鬻九戎而索頼鳳皇翔於蓬陼兮豈鴐鵞之能㨗騁驊駵以曲囏兮驢騾連蹇而齊足枳棘之榛榛兮蝯貁擬而不敢下靈修既信椒蘭之唼佞兮吾纍忽焉而不蚤睹衿芰茄之綠衣兮被夫容之朱裳芳酷烈而莫聞兮不如襞而幽之離房閨中容競淖約兮相態以麗佳知衆嫭之嫉妒兮何必颺纍之䖸睂懿神龍之淵潛竢慶雲而将舉亡春風之被離兮孰焉知龍之所處愍吾纍之衆芬兮颺煜煜之芳苓遭季夏之凝霜兮慶夭顇而䘮榮横江湘以南􁘥兮云走乎彼蒼吾馳江潭之汎溢兮将折衷虖重華舒中情之煩或兮恐重華之不纍與陵陽侯之素波兮豈吾纍之獨見許精瓊靡與秋菊兮将以延夫天年臨汨羅而自隕兮恐日薄於西山解扶桑之總轡兮縱令之遂奔馳鸞凰騰而不屬兮豈獨飛亷與雲師卷薜芷與若惠兮臨湘淵而投之棍申椒與菌桂兮赴江湖而漚之費椒稰以要神兮又勤索彼瓊茅違靈氛而不從兮反湛身於江臯纍既乑夫傅說兮奚不信而遂行徒恐鷤䳏之將鳴兮顧先百草為不芳初纍棄彼虙妃兮更思瑶臺之逸女抨雄鴆以作媒兮何百離而曾不壹耦乗雲蜺之旖旎兮望昆侖以樛流覽四荒而顧懷兮奚必云女彼髙丘既亡鸞車之幽藹兮駕八龍之委蛇臨江瀕而掩涕兮何有九招與九歌夫聖哲之遭兮固時命之所有雖增欷以於邑兮吾恐靈修之不纍改昔仲尼之去魯兮婓婓遲遲而周邁終回復於舊都兮何必湘淵與濤瀬溷漁父之餔歠兮絜沐浴之振衣弃由聃之所珍兮蹠彭咸之所遺孝成帝時客有薦雄文似相如者上方郊祠甘泉泰畤汾陰后土以求繼嗣召雄待詔承明之庭正月從上甘泉還奏甘泉賦以風其辭曰惟漢十世将郊上𤣥定泰畤雍神休尊明號同符三皇錄功五帝䘏𦙍錫羨拓迹開綂於是廼命羣僚歴吉日協靈辰星陳而天行詔招揺與泰陰兮伏鉤陳使當兵屬堪輿以壁壘兮梢䕫魖而抶獝狂八神奔而警蹕兮振殷轔而軍裝蚩尤之倫帶干將而秉玉戚兮飛蒙茸而走陸梁齊總總撙撙其相膠葛兮猋駭雲訊奮以方攘駢羅列布鱗以雜沓兮柴虒參差魚頡而鳥䀪翕赫曶霍霧集蒙合兮半散照爛粲以成章於是乗輿廼登夫鳳凰兮翳華芝駟蒼螭兮六素虯蠖畧蕤綏灕虖幓纚帥爾陰閉霅然陽開騰清霄而軼浮景兮夫何旟旐郅偈之旖旎也流星旄以電燭兮咸翠蓋而鸞旗敦萬騎於中營兮方玉車之千乗聲駍隐以陸離兮輕先疾雷以馺遺風陵高衍之嵱嵷兮超紆譎之清澄登椽欒而羾天門兮馳閶闔而入凌兢是時未轃夫甘泉也廼望通天之繹繹下陰潛以慘廩兮上洪紛而相錯直嶢嶢以造天兮厥高慶而不可虖疆度平原唐其壇曼兮列新雉於林薄攅并閭與苃䒷兮紛被麗其亡鄂崇丘陵之駊騀兮深溝嶔巖而為谷􁂰􁂰離宮般以相燭兮封巒石闗施靡虖延屬於是大夏雲譎波詭嶊嶉而成觀仰撟首以高視兮目㝠眴而亡見正瀏濫以𢎞惝兮指東西之漫漫徒回回以徨徨兮魂固眇眇而昏亂據軨軒而周流兮忽軮軋而亡垠翠玉樹之青䓤兮壁馬犀之瞵㻞金人仡仡其承鍾虡兮嵌巖巖其龍鱗揚光曜之燎燭兮乗景炎之炘炘配帝居之縣圃兮象泰壹之威神洪臺掘其獨出兮㨖北極之嶟嶟列宿乃施於上榮兮日月纔經於柍桭雷鬱律而巖突兮電倐忽於牆藩鬼魅不能自還兮半長途而下顛歴倒景而絶飛梁兮浮蔑蠓而撇天左欃槍右𤣥㝠兮前熛闕後應門隂西海與幽都兮涌醴汨以生川蛟龍連蜷於東厓兮白虎敦圉虖昆侖覽樛流於高光兮溶方皇於西清前殿崔巍兮和氏瓏玲炕浮柱之飛榱兮神莫莫而扶傾閌閬閬其廖廓兮似紫宫之崢巆駢交錯而曼衍兮㟎􁖵隗虖其相嬰乗雲閣而上下兮紛蒙籠以棍成曳紅采之流離兮颺翠氣之冤延襲琁室與傾宫兮若登高妙逺肅虖臨淵回猋肆其碭駭兮翍桂椒鬰栘楊香芬茀以窮隆兮擊薄櫨而將榮薌呹肸以掍根兮聲駍隐而歴鍾排玉戸而颺金鋪兮發蘭蕙與穹窮惟弸彋其拂汨兮稍暗暗而靚深陰陽清濁穆羽相和兮若䕫牙之調琴般倕弃其剞劂兮王爾投其鉤繩雖方征僑與偓佺兮猶仿佛其若夢於是事變物化目駭耳回蓋天子穆然珍臺閒館琁題玉英蜵蜎蠖濩之中惟夫所以澄心清魂儲精垂思感動天地逆釐三神者廼搜逑索耦臯伊之徒冠倫魁能函甘棠之惠挾東征之意相與齊虖陽靈之宫靡薜荔而為席兮折瓊枝以為芳噏青雲之流瑕兮飲若木之露英集虖禮神之囿登乎頌祗之堂建光燿之長旓兮昭華覆之威威攀琁璣而下視兮行遊目虖三危陳衆車於東阬兮肆玉釱而下馳漂龍淵而還九垠兮窺地底而上回風傱傱而扶轄兮鸞鳯紛其御蕤梁弱水之濎濴兮躡不周之逶蛇想西王母欣然而上夀兮屏玉女而卻虙妃玉女無所眺其清盧兮虙妃曾不得施其䖸睂方擥道徳之精剛兮侔神明與之為資於是欽祡宗祈燎熏皇天招繇泰壹舉洪頥樹靈旗樵蒸焜上配藜四施東燭倉海西燿流沙北爌幽都南煬丹厓𤣥瓚觩䚧秬鬯泔淡肸嚮豐融懿懿芬芬炎感黄龍兮熛訛碩麟選巫咸兮呌帝閽開天庭兮延羣神儐暗藹兮降清壇瑞穰穰兮委如山於是事畢功𢎞回車而歸度三巒兮偈棠棃天閫決兮地垠開八荒協兮萬國諧登長平兮雷鼓磕天聲起兮勇士厲雲飛揚兮雨滂沛于胥德兮麗萬世亂曰崇崇圜丘隆隠天兮登降峛崺單埢垣兮增宫㠁差駢嵯峨兮岭巆嶙峋洞亡厓兮上天之縡杳旭卉兮聖皇穆穆信厥對兮倈祗郊禋神所依兮俳佪招揺靈屖遲兮煇光眩燿隆厥福兮子子孫孫長亡極兮甘泉本因秦離宫既奢泰而武帝復增通天高光迎風宫外近則洪厓旁皇儲胥弩阹逺則石闗封巒枝鵲露寒棠棃師得遊觀屈竒瑰偉非木摩而不彫牆塗而不畫周宣所考般庚所遷夏卑宫室唐虞棌椽三等之制也且其為已久矣非成帝所造欲諫則非時欲黙則不能已故遂推而隆之廼上比於帝室紫宫若曰此非人力之所為黨鬼神可也又是時趙昭儀方大幸每上甘泉常法從在屬車間豹尾中故雄聊盛言車騎之衆參麗之駕非所以感動天地逆釐三神又言屏玉女卻虙妃以微戒齊肅之事賦成奏之天子異焉其三月将祭后土上廼帥羣臣横大河湊汾陰既祭行遊介山回安邑顧龍門覽鹽池登歴觀陟西岳以望八荒迹殷周之虚眇然以思唐虞之風雄以為臨川羡魚不如歸而結罔還上河東賦以勸其辭曰伊年暮春将瘞后土禮靈祗謁汾陰于東郊因兹以勒崇垂鴻發祥隤祉欽若神明者盛哉鑠乎越不可載已於是命羣臣齊法服整靈輿廼撫翠鳳之駕六先景之乗掉犇星之流旃彏天狼之威弧張燿日之𤣥旄揚左纛被雲梢奮電鞭驂雷輜鳴洪鍾建五旗羲和司日顔倫奉輿風發飇拂神騰鬼趡千乗霆亂萬騎屈橋嘻嘻旭旭天地稠㟼簸丘跳巒涌渭躍涇秦神下讋跖䰟負沴河靈矍踢不華蹈襄遂臻陰宫穆穆肅肅蹲蹲如也靈祗既鄉五位時叙絪緼𤣥黄將紹厥後於是靈輿安歩周流容與以覽虖介山嗟文公而愍推兮勤大禹於龍門灑沈葘於豁瀆兮播九河於東瀕登歴觀而遥望兮聊浮㳺以經營樂往昔之遺風兮喜虞氏之所耕瞰帝唐之嵩高兮眽隆周之大寧汨低回而不能去兮行睨陔下與彭城濊南巢之坎坷兮易豳岐之夷平乗翠龍而超河兮陟西岳之嶢崝雲䬠䬠而來迎兮澤滲灕而下降鬱蕭條其幽藹兮滃汎沛以豐隆叱風伯於南北兮呵雨師於西東參天地而獨立兮廓盪盪其亡雙遵逝虖歸來以函夏之大漢兮彼曾何足與比功建乾坤之貞兆兮将悉總之以羣龍麗鉤芒與驂蓐收兮服𤣥㝠及祝融敦衆神使式道兮奮六經以攄頌隃於穆之緝熙兮過清廟之雝雝軼五帝之遐迹兮躡三皇之高蹤既發軔於平盈兮誰謂路逺而不能從其十二月羽獵雄從以為昔在二帝三王宫館臺榭沼池苑囿林麓藪澤財足以奉郊廟御賔客充庖廚而已不奪百姓膏腴榖土桑柘之地女有餘布男有餘粟國家殷富上下交足故甘露零其庭醴泉流其唐鳳凰巢其樹黄龍游其沼麒麟臻其囿神爵棲其林昔者禹任益虞而上下和屮木茂成湯好田而天下用足文王囿百里民以為尚小齊宣王囿四十里民以為大裕民之與奪民也武帝廣開上林南至宜春鼎胡御宿昆吾旁南山而西至長楊五柞北繞黄山瀕渭而東周袤數百里穿昆明池象滇河營建章鳳闕神明馺娑漸臺泰液象海水周流方丈瀛洲蓬萊游觀侈靡窮妙極麗雖頗割其三垂以贍齊民然至羽獵田車戎馬器械儲偫禁禦所營尚泰奢麗誇詡非堯舜成湯文王三驅之意也又恐後世復修前好不折中㠯泉臺故聊因校獵賦以風其辭曰或稱戲農豈或帝王之彌文哉論者云否各亦並時而得宜奚必同條而共貫則泰山之封烏得七十而有二儀是以創業垂綂者俱不見其爽遐邇五三孰知其是非遂作頌曰麗哉神聖處於𤣥宮富既與地虖侔訾貴正與天虖比崇齊桓曾不足使扶轂楚嚴未足以為驂乗陿三王之阸薜嶠高舉而大興歴五帝之寥廓渉三皇之登閎建道德以為師友仁義與為朋於是𤣥冬季月天地隆烈萬物權輿於内徂落於外帝將惟田于靈之囿開北垠受不周之制以終始顓頊𤣥㝠之綂廼詔虞人典澤東延昆鄰西馳闛闔儲積共偫戍卒夾道斬叢棘夷野草禦自汧渭經營酆鎬章皇周流出入日月天與地杳爾廼虎路三嵏以為司馬圍經百里而為殿門外則正南極海邪界虞淵鴻濛沆茫碣以崇山營合圍會然后先置虖白楊之南昆明靈沼之東賁育之倫蒙盾負羽杖鏌邪而羅者以萬計其餘荷垂天之畢張竟壄之罘靡日月之朱竿曵彗星之飛旗青雲為紛紅蜺為繯屬之虖昆侖之虚渙若天星之羅浩如濤水之波淫滛與與前後要遮欃槍為闉明月為候熒惑司命天弧發射鮮扁陸離駢衍佖路徽車輕武鴻絧緁獵殷殷軫軫被陵縁阪窮㝠極遠者相與迾虖高原之上羽騎營營昈分殊事繽紛往來轠轤不絶若光若滅者布虖青林之下於是天子廼以陽鼂始出虖𤣥宮撞鴻鍾建九旒六白虎載靈輿蚩尤並轂蒙公先驅立歴天之旂曵捎星之旃辟歴列缺吐火施鞭萃傱允溶淋離廓落戲八鎮而開關飛廉雲師吸嚊潚率鱗羅布列攅以龍翰秋秋蹌蹌入西園切神光望平樂徑竹林蹂蕙圃踐蘭唐舉㶻烈火轡者施披方馳千駟校騎萬師虓虎之陳從横膠輵猋泣雷厲驞駍駖磕洶洶旭旭天動地岋羡漫半散蕭條數千萬里外若夫壮士忼慨殊鄉别趣東西南北騁耆奔欲拕蒼狶跋犀犛蹶浮麋斮巨狿搏𤣥蝯騰空虚距連卷踔夭蟜娭澗門莫莫紛紛山谷為之風猋林叢為之生塵及至𫉬夷之徒蹶松栢掌疾棃獵蒙蘢轔輕飛履般首𢃄修蛇鉤赤豹摼象犀跇巒阬超唐陂車騎雲會登降闇藹泰華為旒熊耳為綴木仆山還漫若天外儲與虖大溥聊浪虖宇内於是天清日晏逢蒙列眥羿氏控弦皇車幽輵光純天地望舒彌轡翼乎徐至於上蘭移圍徙陳浸滛蹵部曲隊堅重各案行伍壁壘天旋神抶電擊逢之則碎近之則破鳥不及飛獸不得過軍驚師駭刮野掃地及至䍐車飛揚武騎聿皇蹈飛豹絹嘄陽追天寳出一方應駍聲擊流光壄盡山窮囊括其雌雄沈沈容容遥噱虖紭中三軍芒然窮冘閼與亶觀夫票禽之紲隃犀兕之抵觸熊羆之挐攫虎豹之凌遽徒角搶題注䠞竦讋怖魂亡魄失觸輻闗脰妄發期中進退履獲創淫輪夷丘累陵聚於是禽殫中衰相與集於靖㝠之館以臨珍池灌以岐梁溢以江河東瞰目盡西暢亡厓隨珠和氏焯爍其陂玉石嶜崟眩燿青熒漢女水潛怪物暗冥不可殫形𤣥鸞孔雀翡翠垂榮王雎闗闗鴻鴈嚶嚶羣娭虖其中噍噍昆鳴鳬鷖振鷺上下砰磕聲若雷霆乃使文身之技水格鱗蟲凌堅冰犯嚴淵探巖排碕薄索蛟螭蹈獱獺據黿鼉抾靈蠵入洞穴出蒼梧乗鉅鱗騎京魚浮彭蠡目有虞方椎夜光之流離剖明月之珠胎鞭洛水之虙妃餉屈原與彭胥於兹虖鴻生鉅儒俄軒冕雜衣裳修唐典匡雅頌揖讓於前昭光振燿蠁曶如神仁聲惠於北狄武義動於南鄰是以旃裘之王胡貉之長移珍來享抗手稱臣前入圍口後陳盧山羣公常伯楊朱墨翟之徒喟然稱曰崇哉乎德雖有唐虞大夏成周之隆何以侈兹太古之覲東嶽禪梁基舍此世也其誰與哉上猶謙讓而未俞也方將上獵三靈之流下決醴泉之滋發黄龍之穴窺鳳凰之巢臨麒麟之囿幸神雀之林奢雲夢侈孟諸非章華是靈臺罕徂離宫而輟觀游土事不飾木功不彫承民乎農桑勸之以弗迨儕男女使莫違恐貧窮者不徧被洋溢之饒開禁苑散公儲創道徳之囿𢎞仁惠之虞馳弋乎神明之囿覽觀乎羣臣之有亡放雉菟收罝罘麋鹿芻蕘與百姓共之蓋所以臻兹也於是醇洪鬯之徳豐茂世之規加勞三皇勗勤五帝不亦至乎乃祗荘雍穆之徒立君臣之節崇賢聖之業未皇苑囿之麗游獵之靡也因回軫還衡背阿房反未央前漢書卷八十七上前漢書卷八十七上考證揚雄傳上不知伯僑周何别也○顧炎武曰謂不知是何王之别子客有薦雄文似相如者○宋祁曰雄文則線竹頌也○按線竹頌當作綿竹頌厥髙慶而不可虖疆度○按疆度昭明文選作彌度注曰彌終也又列新雉於林薄選作新荑又施靡虖延屬選作迆靡又軮軋選作坱圠瞵㻞選作璘㻞掍成選作混成棍根選作棍枇王爾選作王繭流瑕選作流霞清盧選作清矑大抵選所用多近字也臯伊之徒冠倫魁能函甘棠之惠○劉攽曰能屬上句按文選以冠倫魁能為句則劉攽説是也師古誤以魁字斷句而以能字下連函甘棠之惠甚屬牽強靈屖迟兮○按選作靈棲遲兮枝鵲露寒○按枝鵲應作鳷鵲司馬相如傳可證也嶠髙舉而大興○按嶠字文選作矯又營合圍㑹選作為㑹又建九流選作九旒又校騎萬師選作狡騎又娭澗門選作嬉澗間又沈沈容容選作沇沇溶溶又噍噍昆明選作昆鳴又承民乎農桑選作人乎農桑又勸之以弗迨選作弗怠天弧發射注張晏曰天弧虚危上二星也○按注誤弧星在參星南前漢書卷八十七上考證前漢書卷八十七下唐正議大夫行袐書少監琅邪縣開國子顔師古注揚雄傳下第五十七下明年上將大誇胡人以多禽獸秋命右扶風發民入南山西自襃斜東至𢎞農南敺漢中張羅罔罝罘捕熊羆豪豬虎豹狖玃狐莵麋鹿載以檻車輸長楊射熊館以罔為周阹縱禽獸其中令胡人手搏之自取其𫉬上親臨觀焉是時農民不得收歛雄從至射熊館還上長楊賦聊因筆墨之成文章故藉翰林以為主人子墨為客卿以風其辭曰子墨客卿問於翰林主人曰盖聞聖主之養民也仁霑而恩洽動不為身今年獵長楊先命右扶風左太華而右襃斜㭬嶻嶭而為弋紆南山以為罝羅千乗於林莽列萬騎於山隅帥軍踤阹錫戎獲胡搤熊罷拕豪豬木雍槍纍以為儲胥此天下之窮覽極觀也雖然亦頗擾于農民三旬有餘其廑至矣而功不圖恐不識者外之則以為娛樂之遊内之則不以為乾豆之事豈為民乎哉且人君以𤣥默為神澹泊為德今樂遠出以露威靈數揺動以罷車甲本非人主之急務也蒙竊或焉翰林主人曰吁謂之兹邪若客所謂知其一未睹其二見其外不識其内者也僕嘗倦談不能一二其詳請略舉凡而客自覽其切焉客曰唯唯主人曰昔有彊秦封豕其士窫窳其民鑿齒之徒相與摩牙而争之豪俊麋沸雲擾羣黎為之不康於是上帝眷顧高祖髙祖奉命順斗極運天關横鉅海票昆侖提劒而叱之所麾城搟邑下將降旗一日之戰不可殫記當此之勤頭蓬不暇疏飢不及餐鞮鍪生蟣蝨介胄被霑汗以為萬姓請命虖皇天迺展民之所詘振民之所乏規億載恢帝業七年之間而天下密如也逮至聖文隨風乗流方垂意於至寧躬服節儉綈衣不敝革鞜不穿大夏不居木器無文於是後宮賤瑇瑁而疎珠璣卻翡翠之飾除彫瑑之巧惡麗靡而不近斥芬芳而不御抑止絲竹晏衍之樂憎聞鄭衞幼眇之聲是以玉衡正而太階平也其後熏鬻作虐東夷横畔羌戎睚眦閩越相亂遐萌為之不安中國蒙被其難於是聖武勃怒爰整其旅廼命驃衞汾沄沸渭雲合電發猋騰波流機駭蠭軼疾如奔星擊如震霆砰轒輼破穹廬腦沙幕䯝余吾遂獵乎王廷敺橐它燒􁗢蠡分梨單于磔裂屬國夷阬谷㧞鹵莽刋山石蹂屍輿厮係累老弱兗鋋瘢耆金鏃滛夷者數十萬人皆稽顙樹頷扶服蛾伏二十餘年矣尚不敢惕息夫天兵四臨幽都先加回戈邪指南越相夷靡節西征羌僰東馳是以遐方疏俗殊鄰絶黨之域自上仁所不化茂德所不綏莫不蹻足抗手請獻厥珍使海内澹然永亡邊城之災金革之患今朝廷純仁遵道顯義并包書林聖風雲靡英華沈浮洋溢八區普天所覆莫不沾濡士有不談王道者則樵夫笑之故意者以為事罔隆而不殺物靡盛而不虧故平不肆險安不忘危廼時以有年出兵整輿竦戎振師五莋習馬長楊簡力狡獸校武票禽廼萃然登南山瞰烏弋西厭月􁢹東震日域又恐後世迷於一時之事常以此取國家之大務滛荒田獵陵夷而不禦也是以車不安軌日未靡旃從者仿佛骩屬而還亦所以奉太宗之烈遵文武之度復三王之田反五帝之虞使農不輟耰工不下機婚姻以時男女莫違出愷弟行簡易矜劬勞休力役見百年存孤弱帥與之同苦樂然後陳鐘鼓之樂鳴鞀磬之和建碣磍之虡拮隔鳴球掉八列之舞酌允鑠肴樂胥聽廟中之雍雍受神人之福祜歌投頌吹合雅其勤若此故真神之所勞也方將俟元符以禪梁甫之基增泰山之髙延光于將来比榮乎往號豈徒欲滛覽浮觀馳騁稉稻之地周流梨栗之林蹂踐芻蕘誇詡衆庶盛狖玃之收多麋鹿之獲哉且盲不見咫尺而離婁燭千里之隅客徒愛胡人之𫉬我禽獸曾不知我亦已獲其王侯言未卒墨客降席再拜稽首曰大哉體乎允非小子之所能及也廼今日發矇廓然已昭矣哀帝時丁傅董賢用事諸附離之者或起家至二千石時雄方草太𤣥有以自守泊如也或謿雄以𤣥尚白而雄解之號曰觧謿其辭曰客謿揚子曰吾聞上世之士人綱人紀不生則巳生則上尊人君下榮父母析人之圭儋人之爵懐人之符分人之禄紆靑拕紫朱丹其轂今子幸得遭明盛之世處不諱之朝與羣賢同行歴金門上玉堂有曰矣曾不能畫一竒出一䇿上説人主下談公卿目如燿星舌如電光壹從壹衡論者莫當顧而作太𤣥五千文支葉扶疎獨説十餘萬言深者入黃泉髙者出蒼天大者含元氣纖者入無倫然而位不過侍郎擢纔給事黄門意者𤣥得毋尚白乎何為官之拓落也揚子笑而應之曰客徒欲朱丹吾轂不知一跌將赤吾之族也往者周罔觧結羣鹿爭逸離為十二合為六七四分五剖並為戰國士無常君國亡定臣得士者富失士者貧矯翼厲翮恣意所存故士或自盛以橐或鑿坏以遁是故騶衍以頡亢而取世資孟軻雖連蹇猶為萬乗師今大漢左東海右渠搜前畨禺後陶塗東南一尉西北一候徽以紏墨製以質鈇散以禮樂風以詩書曠以歲月結以倚廬天下之士雷動雲合魚鱗雜襲咸營于八區家家自以為稷契人人自以為咎繇戴縰垂纓而談者皆擬於阿衡五尺童子羞比晏嬰與夷吾當塗者入靑雲失路者委溝渠旦握權則為卿相夕失埶則為匹夫譬若江湖之雀勃觧之鳥乗鴈集不為之多䨇鳧飛不為之少昔三仁去而殷虛二老歸而周熾子胥死而吳亡種蠡存而粤伯五羖入而秦喜樂毅出而燕懼范睢以折摺而危穰侯蔡澤雖噤吟而笑唐舉故當其有事也非蕭曹子房平勃樊霍則不能安當其亡事也章句之徒相與坐而守之亦亡所患故世亂則聖哲馳騖而不足世治則庸夫髙枕而有餘夫上世之士或觧縛而相或釋褐而傅或倚夷門而笑或横江潭而漁或七十説而不遇或立談間而封侯或枉千乗於陋巷或擁帚彗而先驅是以士頗得信其舌而奮其筆窒隙蹈瑕而無所詘也當今縣令不請士郡守不迎師羣卿不揖客將相不俛眉言竒者見疑行殊者得辟是以欲談者宛舌而固聲欲行者擬足而投迹鄉使上世之士處虖今䇿非甲科行非孝亷舉非方正獨可抗疏時道是非髙得待詔下觸聞罷又安得靑紫且吾聞之炎炎者滅隆隆者絶觀雷觀火為盈為實天收其聲地藏其熱髙明之家鬼瞰其室攫挐者亡黙黙者存位極者宗危自守者身全是故知𤣥知黙守道之極爰清爰靜游神之廷惟寂惟寞守德之宅世異事變人道不殊彼我易時未知何如今子廼以鴟梟而笑鳯皇執蝘蜓而謿龜龍不亦病乎子徒笑我𤣥之尚白吾亦笑子之病甚不遭㬰跗扁鵲悲夫客曰然則靡𤣥無所成名乎范蔡以下何必𤣥哉揚子曰范睢魏之亡命也折脅拉髂免於徽索翕肩蹈背扶服入橐激卬萬乗之主界涇陽抵穰侯而代之當也蔡澤山東之匹夫也頷頤折頞涕涶流沫西揖彊秦之相搤其咽炕其氣附其背而奪其位時也天下已定金革已平都於雒陽婁敬委輅脱輓掉三寸之舌建不拔之䇿舉中國徙之長安適也五帝垂典三王傳禮百世不易叔孫通起於抱鼓之間解甲投戈遂作君臣之儀得也甫刑靡敝秦法酷烈聖漢權制而蕭何造律宜也故有造蕭何律於唐虞之世則誖矣有作叔孫通儀於夏殷之時則惑矣有建婁敬之䇿於成周之世則繆矣有談范蔡之説於金張許史之間則狂矣夫蕭規曹隨留侯畫䇿陳平出竒功若泰山嚮若阺隤唯其人之贍知哉亦㑹其時之可為也故為可為於可為之時則從為不可為於不可為之時則凶夫藺先生收功於章臺四皓采榮於南山公孫創業於金馬驃騎𤼵迹於祁連司馬長卿竊訾於卓氏東方朔割名於細君僕誠不能與此數公者並故黙然獨守吾太𤣥雄以為賦者將以風之必推類而言極麗靡之辭閎侈鉅衍競於使人不能加也既廼歸之於正然覽者已過矣往時武帝好神仙相如上大人賦欲以風帝反縹縹有陵雲之志繇是言之賦勸而不止明矣又頗似俳優淳于髠優孟之徒非法度所存賢人君子詩賦之正也於是輟不復為而大潭思渾天參摹而四分之極於八十一旁則三摹九据極之七百二十九贊亦自然之道也故觀易者見其卦而名之觀𤣥者數其畫而定之𤣥首四重者非卦也數也其用自天元推一晝一夜隂陽數度律歴之紀九九大運與天終始故𤣥三方九州二十七部八十一家二百四十三表七百二十九贊分為三卷曰一二三與泰初歴相應亦有顓頊之歴焉􁄆之以三䇿開之以休咎絣之以象類播之以人事文之以五行擬之以道德仁義禮知無主無名要合五經茍非其事文不虗生為其泰曼漶而不可知故有首衝錯測攡瑩數文掜圖告十一篇皆以觧剥𤣥體離散其文章句尚不存焉𤣥文多故不著觀之者難知學之者難成客有難𤣥大深衆人之不好也雄觧之號曰觧難其辭曰客難揚子曰凡著書者為衆人之所好也美味期乎合口工聲調於比耳今吾子廼抗辭幽説閎意眇指獨馳騁於有亡之際而陶冶大鑪旁薄羣生歴覽者兹年矣而殊不寤亶費精神於此而煩學者於彼譬畫者畫於無形弦者放於無聲殆不可乎揚子曰俞若夫閎言崇議幽㣲之塗盖難與覽者同也昔人有觀象於天視度於地察法於人者天麗且彌地普而深昔人之辭廼玉廼金彼豈好為艱難哉埶不得已也獨不見夫翠虯絳螭之將登虖天必聳身於蒼梧之淵不階浮雲翼疾風虛舉而上升則不能撠膠葛騰九閎日月之經不千里則不能燭六合燿八紘泰山之高不嶕嶢則不能浡滃雲而散歊烝是以宓犧氏之作易也緜絡天地經以八卦文王附六爻孔子錯其象而彖其辭然後發天地之臧定萬物之基典謨之篇雅頌之聲不温純深潤則不足以揚鴻烈而章緝熈蓋胥靡為宰寂寞為尸大味必淡大音必希大語呌呌大道低回是以聲之眇者不可同於衆人之耳形之美者不可棍於世俗之目辭之衍者不可齊於庸人之聽今夫弦者髙張急徽追趨逐耆則坐者不期而附矣試為之施咸池揄六莖𤼵簫韶詠九成則莫有和也是故鍾期死伯牙絶絃破琴而不肯與衆鼓獶人亡則匠石輟斤而不敢妄斵師曠之調鍾竢知音者之在後也孔子作春秋幾君子之前睹也老聃有遺言貴知我者希此非其操與雄見諸子各以其知舛馳大氐詆訾聖人即為怪迂析辯詭辭以撓世事雖小辯終破大道而或衆使溺於所聞而不自知其非也及太史公記六國歴楚漢訖麟止不與聖人同是非頗謬於經故人時有問雄者常用法應之譔以為十三卷象論語號曰法言法言文多不著獨著其目天降生民倥侗顓蒙恣于情性聰明不開訓諸理譔學行第一降周迄孔成于王道終後誕章乖離諸子圖㣲譔吾事有本真陳施於億動不克咸本諸身譔修身第三芒芒天道在昔聖考過則失中不及則不至不可姦罔譔問道第四神心曶怳經緯萬方事繫諸道德仁誼禮譔問神第五明哲煌煌旁燭無疆遜于不虞以保天命譔問明第六假言周于天地贊于神明幽𢎞横廣絶于邇言譔寡見第七聖人聰明淵懿繼天測靈冠于羣倫經諸范譔五百第八立政鼓衆動化天下莫上於中和中和之𤼵在於哲民情譔先知第九仲尼以來國君將相卿士名臣參差不齊壹槩諸聖譔重黎第十仲尼之後訖于漢道德行顔閔股肱蕭曹爰及名將尊卑之條稱述品藻譔淵騫第十一君子純終領聞蠢迪檢押旁開聖則譔君子第十二孝莫大於寧親寧親莫大於寧神寧神莫大於四表之驩心譔孝贊曰雄之自序云爾初雄年四十餘自蜀來至游京師大司馬車騎將軍王音竒其文雅召以為門下史薦雄待詔歳餘奏羽獵賦除為郎給事黄門與王莽劉歆並哀帝之初又與董賢同官當成哀平間莽賢皆為三公權傾人主所薦莫不拔擢而雄三世不徙官及莽篡位談説之士用符命稱功德𫉬封爵者甚衆雄復不侯以耆老乆次轉為大夫恬於埶利廼如是實好古而樂道其意欲求文章成名於後世以為經莫大於易故作太𤣥傳莫大於論語作法言史篇莫善於倉頡作訓纂箴莫善於虞箴作州箴賦莫深於離騷反而廣之辭莫麗於相如作四賦皆斟酌其本相與放依而馳騁云用心於内不求於外於時人皆曶之唯劉歆及范逡敬焉而桓譚以為絶倫王莽時劉歆甄豐皆為上公莽既以符命自立即位之後欲絶其原以神前事而豐子尋歆子棻復獻之莽誅豐父子投棻四裔辭所連及便收不請時雄校書天禄閣上治獄事使者來欲收雄雄恐不能自免廼從閣上自投下幾死莽聞之曰雄素不與事何故在此間請問其故廼劉棻嘗從雄學作竒字雄不知情有詔勿問然京師為之語曰惟寂寞自投閣爰清静作符命雄以病免復召為大夫家素貧耆酒人希至其門時有好事者載酒肴從游學而鉅鹿侯芭常從雄居受其太𤣥法言焉劉歆亦嘗觀之謂雄曰空自苦今學者有祿利然尚不能明易又如𤣥何吾恐後人用覆醬瓿也雄笑而不應年七十一天鳳五年卒侯芭為起墳喪之三年時大司空王邑納言嚴尤聞雄死謂桓譚曰子常稱揚雄書豈能傳於後世乎譚曰必傳顧君與譚不及見也凡人賤近而貴逺親見揚子雲禄位容貌不能動人故輕其書昔老𣆀著虗無之言兩篇薄仁義非禮學然後世好之者尚以為過於五經自漢文景之君及司馬遷皆有是言今揚子之書文義至深而論不詭於聖人若使遭遇時君更閲賢知為所稱善則必度越諸子矣諸儒或譏以為雄非聖人而作經猶春秋吳楚之君僭號稱王蓋誅絶之罪也自雄之沒至今四十餘年其法言大行而𤣥終不顯然篇籍具存前漢書卷八十七下前漢書卷八十七下考證揚雄傳下吁謂之兹邪○按文選作吁客何謂兹邪又垂意於志寧選作至寧又遐萌選作遐氓兖鋋瘢○按張佖謂師古依孟康所説為箭括無所據此兖字合作鈗然文選作吮鋋瘢亦所以奉太宗之烈遵文武之度○按太宗文選作太尊謂髙祖也下句文武之度指文帝武帝於理甚順若此文作太宗則下句為重出矣顧而作太元五千文○按顧字下脱黙字文選可證又獨説十餘萬言選作數十餘萬言又纎者入無倫選作細者入無間或立談間而封侯○文選無間字是以欲談者宛舌而固聲注師古曰固閉也○顧炎武曰固聲是同聲之誤有文選可證而必欲訓之為固此小顔之癖也鄉使上世之士處虖今○按選作處乎今世又不遭臾跗扁鵲選作不遭臾跗與扁鵲也又蕭規曹隨選作夫蕭規曹隨又唯其人之贍知哉唯字選作雖大抵語助之辭選較本傳多所増减東方朔割名于細君○顧炎武曰名字是炙字之誤文選可證前漢書卷八十七下考證"}
{"id": "KR2a0007_088", "series": "KR2a0007", "text": "唐正議大夫行祕書少監琅邪縣開國子顔師古注古之儒者博學虖六蓺之文六學者王敎之典籍先聖所以明天道正人倫致至治之成法也周道既衰壊於幽厲禮樂征伐自諸侯出陵夷二百餘年而孔子興以聖德遭季世知言之不用而道不行廼歎曰鳳鳥不至河不出圖吾已矣夫文王既沒文不在兹乎於是應聘諸侯以答禮行誼西入周南至楚畏匡戹陳奸七十餘君適齊聞韶三月不知肉味自衛反魯然後樂正雅頌各得其所究觀古今之篇籍廼稱曰大哉堯之為君也唯天為大唯堯則之巍巍乎其有成功也煥乎其有文章也又曰周監於二世郁郁乎文哉吾從周於是叙書則斷堯典稱樂則法韶舞論詩則首周南綴周之禮因魯春秋舉十二公行事繩之以文武之道成一王法至獲麟而止蓋晩而好易讀之韋編三絶而為之傳皆因近聖之事以立先王之教故曰述而不作信而好古下學而上逹知我者其天乎仲尼既沒七十子之徒散遊諸侯大者為卿相師傅小者友教士大夫或隱而不見故子張居陳澹臺子羽居楚子夏居西河子貢終於齊如田子方叚干木吳起禽滑氂之屬皆受業於子夏之倫為王者師是時獨魏文侯好學天下並爭於戰國儒術既黜焉然齊魯之間學者猶弗廢至於威宣之際孟子孫卿之列咸遵夫子之業而潤色之以學顯於當世及至秦始皇兼天下燔詩書殺術士六學從此缺矣陳渉之王也魯諸儒持孔氏禮器往歸之於是孔甲為渉博士卒與俱死陳渉起匹夫敺適戍以立號不滿歲而滅亡其事至微淺然而搢紳先生負禮器往委質為臣者何也以秦禁其業積怨而發憤於陳王也及髙皇帝誅項籍引兵圍魯魯中諸儒尚講誦習禮弦歌之音不絶豈非聖人遺化好學之國哉於是諸儒始得修其經學講習大射鄉飲之禮叔孫通作漢禮儀因為奉常諸弟子共定者咸為選首然後喟然興於學然尚有干戈平定四海亦未皇庠序之事也孝惠髙后時公卿皆武力功臣孝文時頗登用然孝文本好刑名之言及至孝景不任儒竇太后又好黄老術故諸博士具官待問未有進者漢興言易自淄川田生言書自濟南伏生言詩於魯則申培公於齊則轅固生燕則韓太傅言禮則魯髙堂生言春秋於齊則胡母生於趙則董仲舒及竇太后崩武安君田蚡為丞相黜黄老刑名百家之言延文學儒者以百數而公孫𢎞以治春秋為丞相封侯天下學士靡然鄉風矣𢎞為學官悼道之鬱滯廼請曰丞相御史言制曰蓋聞導民以禮風之以樂婚姻者居室之大倫也今禮廢樂崩朕甚愍焉故詳延天下方聞之士咸登諸朝其令禮官勸學講議洽聞舉遺興禮以為天下先太常議予博士弟子崇鄉里之化以厲賢材焉謹與太常臧博士平等議曰聞三代之道鄉里有教夏曰校殷曰庠周曰序其勸善也顯之朝廷其懲惡也加之刑罰故教化之行也建首善自京師始繇内及外今陛下昭至德開大明配天地本人倫勸學興禮崇化厲賢以風四方太平之原也古者政教未洽不備其禮請因舊官而興焉為博士官置弟子五十人復其身太常擇民年十八以上儀狀端正者補博士弟子郡國縣官有好文學敬長上肅政教順鄉里出入不悖所聞令相長丞上屬所二千石二千石謹察可者常與計偕詣太常得受業如弟子一歳皆輙課能通一蓺以上補文學掌故缺其髙第可以為郎中太常籍奏即有秀才異等輒以名聞其不事學若下材及不能通一蓺輒罷之而請諸能稱者臣謹案詔書律令下者明天人分際通古今之誼文章爾雅訓辭深厚恩施甚美小吏淺聞弗能究宣亡以明布諭下以治禮掌故以文學禮義為官遷留滯請選擇其秩比二百石以上及吏百石通一蓺以上補左右内史大行卒史比百石以下補郡太守卒史皆各二人邊郡一人先用誦多者不足擇掌故以補中二千石屬文學掌故補郡屬備員請著功令它如律令制曰可自此以來公卿大夫士吏彬彬多文學之士矣昭帝時舉賢良文學增博士弟子員滿百人宣帝末增倍之元帝好儒能通一經者皆復數年以用度不足更為設員千人郡國置五經百石卒史成帝末或言孔子布衣養徒三千人今天子太學弟子少於是增弟子員三千人歲餘復如故平帝時王莽秉政增元士之子得受業如弟子勿以為員歲課甲科四十人為郎中乙科二十人為太子舍人丙科四十人補文學掌故云自魯商瞿子木受易孔子以授魯橋庇子庸子庸授江東馯臂子弓子弓授燕周醜子家子家授東武孫虞子乗子乗授齊田何子裝及秦禁學易為筮卜之書獨不禁故傳受者不絶也漢興田何以齊田徙杜陵號杜田生授東武王同子中雒陽周王孫丁寛齊服生皆著易傳數篇同授淄川楊何字叔元元光中徴為大中大夫齊即墨成至城陽相廣川孟但為太子門大夫魯周霸莒衡胡臨淄主父偃皆以易至大官要言易者本之田何丁寛字子襄梁人也初梁項生從田何受易時寛為項生從者讀易精敏材過項生遂事何學成何謝寛寛東歸何謂門人曰易以東矣寛至雒陽復從周王孫受古義號周氏傳景帝時寛為梁孝王將軍距吳楚號丁將軍作易説三萬言訓故舉大誼而已今小章句是也寛授同郡碭田王孫王孫授施讎孟喜梁丘賀繇是易有施孟梁丘之學施讎字長卿沛人也沛與碭相近讎為童子從田王孫受易後讎徙長陵田王孫為博士復從卒業與孟喜梁丘賀竝為門人謙讓常稱學廢不教授及梁丘賀為少府事多廼遣子臨分將門人張禹等從讎問讎自匿不肯見賀固請不得己乃授臨等於是賀薦讎結髮事師數十年賀不能及詔拜讎為博士甘露中與五經諸儒雜論同異於石渠閣讎授張禹琅邪魯伯伯為㑹稽太守禹至丞相禹授淮陽彭宣沛戴崇子平崇為九卿宣大司空禹宣皆有傳魯伯授太山毛莫如少路琅邪邴丹曼容著清名莫如至常山太守此其知名者也繇是施家有張彭之學孟喜字長卿東海蘭陵人也父號孟卿善為禮春秋授后蒼疏廣世所傳后氏禮疏氏春秋皆出孟卿孟卿以禮經多春秋煩雜乃使喜從田王孫受易喜好自稱譽得易家候隂陽災變書詐言師田生且死時枕喜䣛獨傳喜諸儒以此耀之同門梁丘賀疏通證明之曰田生絶於施讎手中時喜歸東海安得此事又蜀人趙賔好小數書後為易飾易文以為箕子明夷隂陽氣亡箕子箕子者萬物方荄兹也賔持論巧慧易家不能難皆曰非古法也云受孟喜喜為名之後賔死莫能持其説喜因不肯仞以此不見信喜舉孝廉為郎曲臺署長病免為丞相掾博士缺衆人薦喜上聞喜改師法遂不用喜喜授同郡白光少子沛翟牧子兄皆為博士繇是有翟孟白之學梁丘賀字長翁琅邪諸人也以能心計為武騎從大中大夫京房受易房者淄川楊何弟子也房出為齊郡太守賀更事田王孫宣帝時聞京房為易明求其門人得賀賀時為都司空令坐事論免為庻人待詔黄門數入説教侍中以召賀賀入説上善之以賀為郎㑹八月飲酎行祠孝昭廟先敺旄頭劍挺墮墬首垂泥中鄉乗輿車馬驚於是召賀筮之有兵謀不吉上還使有司侍祠是時霍氏外孫代郡太守任宣坐謀反誅宣子章為公車丞亡在渭城界中夜𤣥服入廟居郎間執㦸立廟門待上至欲為逆發覺伏誅故事上常夜入廟其後待明而入自此始也賀以筮有應繇是近幸為大中大夫給事中至少府為人小心周宻上信重之年老終官傳子臨亦入説為黄門郎甘露中奉使問諸儒於石渠臨學精熟專行京房法琅邪王吉通五經聞臨説善之時宣帝選髙材郎十人從臨講吉乃使其子郎中駿上疏從臨受易臨代五鹿充宗君孟為少府駿御史大夫自有傳充宗授平陵士孫張仲方沛鄧彭祖子夏齊衡咸長賔張為博士至揚州牧光祿大夫給事中家世傳業彭祖真定太傅咸王莽講學大夫繇是梁丘有士孫鄧衡之學京房受易梁人焦延壽延壽云嘗從孟喜問易會喜死房以為延壽易即孟氏學翟牧白生不肯皆曰非也至成帝時劉向校書考易説以為諸易家説皆祖田何楊叔丁將軍大誼畧同唯京氏為異黨焦延壽獨得隱士之説託之孟氏不相與同房以明災異得幸為石顯所譖誅自有傳房授東海殷嘉河東姚平河南乗𢎞皆為郎博士繇是易有京氏之學費直字長翁東莱人也治易為郎至單父令長於卦筮亡章句徒以彖象系辭十篇文言解説上下經琅邪王璜平中能傳之璜又傳古文尚書髙相沛人也治易與費公同時其學亦亡章句專説隂陽災異自言出於丁將軍傳至相相授子康及蘭陵母將永康以明易為郎永至豫章都尉及王莽居攝東郡太守翟誼謀舉兵誅莽事未𤼵康候知東郡有兵私語門人門人上書言之後數月翟誼兵起莽召問對受師髙康莽惡之以為惑衆斬康繇是易有髙氏學髙費皆未嘗立於學官伏生濟南人也故為秦博士孝文時求能治尚書者天下亡有聞伏生治之欲召時伏生年九十餘老不能行於是詔太常使掌故朝錯往受之秦時禁書伏生壁藏之其後大兵起流亡漢定伏生求其書亡數十篇獨得二十九篇即以教于齊魯之間齊學者由此頗能言尚書山東大師亡不渉尚書以教伏生教濟南張生及歐陽生張生為博士而伏生孫以治尚書徴弗能明定是後魯周霸雒陽賈嘉頗能言尚書云歐陽生字和伯千乗人也事伏生授兒寛寛又受業孔安國至御史大夫自有𫝊寛有俊材初見武帝語經學上曰吾始以尚書為樸學弗好及聞寛説可觀乃從寛問一篇歐陽大小夏侯氏學皆出於寛寛授歐陽生子世世相傳至曾孫高子陽為博士髙孫地餘長賔以太子中庶子授太子後為博士論石渠元帝即位地餘侍中貴幸至少府戒其子曰我死官屬即送汝財物慎毋受汝九卿儒者子孫以廉潔著可以自成及地餘死少府官屬共送數百萬其子不受天子聞而嘉之賜錢百萬地餘少子政為王莽講學大夫由是尚書世有歐陽氏學林尊字長賔濟南人也事歐陽髙為博士論石渠後至少府太子太傅授平陵平當梁陳翁生當至丞相自有𫝊翁生信都太傅家世𫝊業由是歐陽有平陳之學翁生授琅邪殷崇楚國龔勝崇為博士勝右扶風自有傳而平當授九江朱普公文上黨鮑宣普為博士宣司𨽻校尉自有傳徒衆尤盛知名者也夏侯勝其先夏侯都尉從濟南張生受尚書以傳族子始昌始昌傳勝勝又事同郡蕑卿蕑卿者兒寛門人勝𫝊從兄子建建又事歐陽髙勝至長信少府建太子太傅自有傳由是尚書有大小夏侯之學周堪字少卿齊人也與孔霸俱事大夏侯勝霸為博士堪譯官令論於石渠經為最髙後為太子少傅而孔霸以大中大夫授太子及元帝即位堪為光禄大夫與蕭望之並領尚書事為石顯等所譖皆免官望之自殺上愍之廼擢堪為光禄勲語在劉向傳堪授牟卿及長安許商長伯牟卿為博士霸以帝師賜爵號襃成君傳子光亦事牟卿至丞相自有傳由是大夏侯有孔許之學商善為筭著五行論歴四至九卿號其門人沛唐林子髙為德行平陵吳章偉君為言語重泉王吉少音為政事齊炔欽幼卿為文學王莽時林吉為九卿自表上師冡大夫博士郎吏為許氏學者各從門人會車數百両儒者榮之欽章皆為博士徒衆尤盛章為王莽所誅張山拊字長賔平陵人也事小夏侯建為博士論石渠至少府授同縣李尋鄭寛中少君山陽張無故子儒信都秦恭延君陳留假倉子驕無故善修章句為廣陵太傅守小夏侯説文恭增師法至百萬言為城陽内史倉以謁者論石渠至膠東相尋善説災異為騎都尉自有傳寛中有雋材以博士授太子成帝即位賜爵關内侯食邑八百户遷光禄大夫領尚書事甚尊重會疾卒谷永上疏曰臣聞聖王尊師傅褒賢儁顯有功生則致其爵禄死則異其禮諡昔周公薨成王葬以變禮而當天心公叔文子卒衞侯加以美諡著為後法近事大司空朱邑右扶風翁歸德茂天年孝宣皇帝愍冊厚賜贊命之臣靡不激揚關内侯鄭寛中有顔子之美質包商偃之文學嚴然總五經之𦕈論立師傅之顯位入則鄉唐虞之閎道王法納乎聖聽出則參冡宰之重職功列施乎政事退食自公私門不開散賜九族田畝不益德配周召忠合羔羊未得登司徒有家臣卒然早終尤可悼痛臣愚以為宜加其葬禮賜之令諡以章尊師襃賢顯功之德上弔贈寛中甚厚由是小夏侯有鄭張秦假李氏之學寛中授東郡趙𤣥無故授沛唐尊恭授魯馮賔賔為博士尊王莽太傅𤣥哀帝御史大夫至大官知名者也孔氏有古文尚書孔安國以今文字讀之因以起其家逸書得十餘篇蓋尚書兹多於是矣遭巫蠱未立於學官安國為諫大夫授都尉朝而司馬遷亦從安國問故遷書載堯典禹貢洪範㣲子金縢諸篇多古文説都尉朝授膠東庸生庸生授清河胡常少子以明穀梁春秋為博士部刺史又傳左氏常授虢徐敖敖為右扶風掾又傳毛詩授王璜平陵塗惲子真子真授河南桑欽君長王莽時諸學皆立劉歆為國師璜惲等皆貴顯世所傳百両篇者出東莱張霸分析合二十九篇以為數十又采左氏傳書叙為作首尾凡百二篇篇或數簡文意淺陋成帝時求其古文者霸以能為百両徴以中書校之非是霸辭受父父有弟子尉氏樊並時大中大夫平當侍御史周敞勸上存之後樊並謀反廼黜其書申公魯人也少與楚元王交俱事齊人浮丘伯受詩漢興髙祖過魯申公以弟子從師入見于魯南宫呂太后時浮丘伯在長安楚元王遣子郢與申公俱卒學元王薨郢嗣立為楚王令申公傅太子戊戊不好學病申公及戊立為王胥靡申公申公愧之歸魯退居家教終身不出門復謝賔客獨王命召之乃往弟子自遠方至受業者千餘人申公獨以詩經為訓故以教亡傳疑者則闕弗傳蘭陵王臧既從受詩已通事景帝為太子少傅免去武帝初即位臧乃上書宿衞累遷一歲至郎中令及代趙綰亦嘗受詩申公為御史大夫綰臧請立明堂以朝諸侯不能就其事乃言師申公於是上使使束帛加璧安車以蒲裹輪駕駟迎申公弟子二人乗軺傳從至見上上問治亂之事申公時已八十餘老對曰為治者不在多言顧力行何如耳是時上方好文辭見申公對黙然然已招致即以為大中大夫舍魯邸議明堂事太皇竇太后喜老子言不説儒術得綰臧之過以讓上曰此欲復為新垣平也上因廢明堂事下綰臧吏皆自殺申公亦病免歸數年卒弟子為博士十餘人孔安國至臨淮太守周霸膠西内史夏寛城陽内史碭魯賜東海太守蘭陵繆生長沙内史徐偃膠西中尉鄒人闕門慶忌膠東内史其治官民皆有亷節稱其學官弟子行雖不備而至於大夫郎掌故以百數申公卒以詩春秋授而瑕丘江公盡能傳之徒衆最盛及魯許生免中徐公皆守學教授韋賢治詩事博士大江公及許生又治禮至丞相傳子𤣥成以淮陽中尉論石渠後亦至丞相𤣥成及兄子賞以詩授哀帝至大司馬車騎將軍自有傳由是魯詩有韋氏學王式字翁思東平新桃人也事免中徐公及許生式為昌邑王師昭帝崩昌邑王嗣立以行滛亂廢昌邑羣臣皆下獄誅唯中尉王吉郎中令龔遂以數諫减死論式繫獄當死治事使者責問曰師何以亡諫書式對曰臣以詩三百五篇朝夕授王至於忠臣孝子之篇未嘗不為王反復誦之也至於危亡失道之君未嘗不流涕為王深陳之也臣以三百五篇諫是以亡諫書使者以聞亦得減死論歸家不教授山陽張長安幼君先事式後東平唐長賔沛褚少孫亦来事式問經數篇式謝曰聞之於師具是矣自潤色之不肯復授唐生褚生應博士弟子選詣博士摳衣登堂頌禮甚嚴試誦説有法疑者丘蓋不言諸博士驚問何師對曰事式皆素聞其賢共薦式詔除下為博士式徴來衣博士衣而不冠曰刑餘之人何宜復充禮官既至止舍中會諸大夫博士共持酒肉勞式皆注意髙仰之博士江公世為魯詩宗至江公著孝經説心嫉式謂歌吹諸生曰歌驪駒式曰聞之於師客歌驪駒主人歌客毋庸歸歸今日諸君為主人日尚早未可也江翁曰經何以言之式曰在曲禮江翁曰何狗曲也式恥之陽醉逷墬式客罷讓諸生曰我本不欲來諸生彊勸我竟為豎子所辱遂謝病免歸終於家張生唐生褚生皆為博士張生論石渠至淮陽中尉唐生楚太傅由是魯詩有張唐褚氏之學張生兄子游卿為諫大夫以詩授元帝其門人琅邪王扶為泗水中尉陳留許晏為博士由是張家有許氏學初薛廣德亦事王式以博士論石渠授龔舍廣德至御史大夫舍泰山太守皆有傳轅固齊人也以治詩孝景時為博士與黄生爭論於上前黄生曰湯武非受命廼殺也固曰不然夫桀紂荒亂天下之心皆歸湯武湯武因天下之心而誅桀紂桀紂之民弗為使而歸湯武湯武不得已而立非受命為何黄生曰冠雖敝必加於首履雖新必貫於足何者上下之分也今桀紂雖失道然君上也湯武雖聖臣下也夫主有失行臣不正言匡過以尊天子反因過而誅之代立南面非殺而何固曰必若云是髙皇帝代秦即天子之位非邪於是上曰食肉毋食馬肝未為不知味也言學者毋言湯武受命不為愚遂罷竇太后好老子書召問固固曰此家人言耳太后怒曰安得司空城旦書乎廼使固入圏擊彘上知太后怒而固直言無辠廼假固利兵下固刺彘正中其心彘應手而倒太后黙然亡以復辠後上以固亷直拜為清河太傅疾免武帝初即位復以賢良徴諸儒多嫉毁曰固老罷歸之時固己九十餘矣公孫𢎞亦徴仄目而事固固曰公孫子務正學以言無曲學以阿世諸齊以詩顯貴皆固之弟子也昌邑太傅夏侯始昌最明自有傳后蒼字近君東海郯人也事夏侯始昌始昌通五經蒼亦通詩禮為博士至少府授翼奉蕭望之匡衡奉為諫大夫望之前將軍衡丞相皆有傳衡授琅邪師丹伏理斿君潁川滿昌君都君都為詹事理髙密太傅家世傳業丹大司空自有傳由是齊詩有翼匡師伏之學滿昌授九江張邯琅邪皮容皆至大官徒衆尤盛韓嬰燕人也孝文時為博士景帝時至常山太傅嬰推詩人之意而作内外傳數萬言其語頗與齊魯間殊然歸一也淮南賁生受之燕趙間言詩者由韓生韓生亦以易授人推易意而為之傳燕趙間好詩故其易微唯韓氏自傳之武帝時嬰嘗與董仲舒論於上前其人精悍處事分明仲舒不能難也後其孫商為博士孝宣時涿郡韓生其後也以易徴待詔殿中曰所受易即先太傅所傳也嘗受韓詩不如韓氏易深太傅故專傳之司𨽻校尉蓋寛饒本受易於孟喜見涿韓生説易而好之即更從受焉趙子河内人也事燕韓生授同郡蔡誼誼至丞相自有傳誼授同郡食子公與王吉吉為昌邑王中尉自有傳食生為博士授泰山栗豐吉授淄川長孫順順為博士豐部刺史由是韓詩有王食長孫之學豐授山陽張就順授東海髪福皆至大官徒衆尤盛毛公趙人也治詩為河間獻王博士授同國貫長卿長卿授觧延年延年為阿武令授徐敖敖授九江陳俠為王莽講學大夫由是言毛詩者本之徐敖漢興魯髙堂生傳士禮十七篇而魯徐生善為頌孝文時徐生以頌為禮官大夫傳子至孫延襄襄其資性善為頌不能通經延頗能未善也襄亦以頌為大夫至廣陵内史延及徐氏弟子公户滿意桓生單次皆為禮官大夫而瑕丘蕭奮以禮至淮陽太守諸言禮為頌者由徐氏孟卿東海人也事蕭奮以授后倉魯閭丘卿倉説禮數萬言號曰后氏曲臺記授沛聞人通漢子方梁戴德延君戴聖次君沛慶普孝公孝公為東平太傅德號大戴為信都太傅聖號小戴以博士論石渠至九江太守由是禮有大戴小戴慶氏之學通漢以太子舍人論石渠至中山中尉普授魯夏侯敬又傳族子咸為豫章太守大戴授琅邪徐良斿卿為博士州牧郡守家世傳業小戴授梁人橋仁季卿楊榮子孫仁為大鴻臚家世傳業榮琅邪太守由是大戴有徐氏小戴有橋楊氏之學胡母生字子都齊人也治公羊春秋為景帝博士與董仲舒同業仲舒著書稱其德年老歸教於齊齊之言春秋者宗事之公孫𢎞亦頗受焉而董生為江都相自有傳弟子遂之者蘭陵褚大東平嬴公廣川叚仲温呂歩舒大至梁相歩舒丞相長史唯嬴公守學不失師法為昭帝諫大夫授東海孟卿魯眭孟孟為符節令坐説灾異誅自有傳嚴彭祖字公子東海下邳人也與顔安樂俱事眭孟孟弟子百餘人唯彭祖安樂為明質問疑誼各持所見孟曰春秋之意在二子矣孟死彭祖安樂各顓門教授由是公羊春秋有顔嚴之學彭祖為宣帝博士至河南東郡太守以髙第入為左馮翊遷太子太傅亷直不事權貴或説曰天時不勝人事君以不脩小禮曲意亡貴人左右之助經誼雖髙不至宰相願少自勉彊彭祖曰凡通經術固當脩行先王之道何可委曲從俗茍求富貴乎彭祖竟以太傅官終授琅邪王中為元帝少府家世傳業中授同郡公孫文東門雲雲為荆州刺史文東平太傅徒衆尤盛雲坐為江賊拜辱命下獄誅顔安樂字公孫魯國薛人眭孟姊子也家貧為學精力官至齊郡太守丞後為仇家所殺安樂授淮陽泠豐次君淄川任公公為少府豐淄川太守由是顔家有冷任之學始貢禹事嬴公成於眭孟至御史大夫疏廣事孟卿至太子太傅皆自有傳廣授琅邪筦路路為御史中丞禹授潁川堂谿惠惠授泰山𠖇都都為丞相史都與路又事顔安樂故顔氏復有筦𠖇之學路授孫寳為大司農自有傳豐授馬宮琅邪左咸咸為郡守九卿徒衆尤盛官至大司徒自有傳瑕丘江公受穀梁春秋及詩於魯申公傳子至孫為博士武帝時江公與董仲舒竝仲舒通五經能持論善屬文江公呐於口上使與仲舒議不如仲舒而丞相公孫𢎞本為公羊學比輯其議卒用董生於是上因尊公羊家詔太子受公羊春秋由是公羊大興太子既通復私問穀梁而善之其後浸微唯魯榮廣王孫皓星公二人受焉廣盡能傳其詩春秋髙才㨗敏與公羊大師眭孟等論數困之故好學者頗復受穀梁沛蔡千秋少君梁周慶幼君丁姓子孫皆從廣受千秋又事晧星公為學最篤宣帝即位聞衛太子好穀梁春秋以問丞相韋賢長信少府夏侯勝及侍中樂陵侯史髙皆魯人也言穀梁子本魯學公羊氏廼齊學也宜興穀梁時千秋為郎召見與公羊家竝説上善穀梁説擢千秋為諫大夫給事中後有過左遷平陵令復求能為穀梁者莫及千秋上愍其學且絶廼以千秋為郎中尸將選郎十人從受汝南尹更始翁君本自事千秋能説矣會千秋病死徴江公孫為博士劉向以故諫大夫通逹待詔受穀梁欲令助之江博士復死廼徴周慶丁姓待詔保宮使卒授十人自元康中始講至甘露元年積十餘歲皆明習廼召五經名儒太子太傅蕭望之等大議殿中平公羊穀梁同異各以經處是非時公羊博士嚴彭祖侍郎申輓伊推宋顯穀梁議郎尹更始待詔劉向周慶丁姓並論公羊家多不見從願請内侍郎許廣使者亦並内穀梁家中郎王亥各五人議三十餘事望之等十一人各以經誼對多從穀梁由是穀梁之學大盛慶姓皆為博士姓至中山太傅授楚申章昌曼君為博士至長沙太傅徒衆尤盛尹更始為諫大夫長樂户將又受左氏傳取其變理合者以為章句傳子咸及翟方進琅邪房鳳咸至大司農方進丞相自有傳房鳳字子元不其人也以射䇿乙科為太史掌故太常舉方正為縣令都尉失官大司馬票騎將軍王根奏除補長史薦鳯明經通逹擢為光祿大夫遷五官中郎將時光祿勲王龔以外屬内卿與奉車都尉劉歆共校書三人皆侍中歆白左氏春秋可立哀帝納之以問諸儒皆不對歆於是數見丞相孔光為言左氏以求助光卒不肯唯鳳龔許歆遂共移書責讓太常博士語在歆傅大司空師丹奏歆非毁先帝所立上於是出龔等補吏龔為𢎞農歆河内鳳九江太守至青州牧始江博士授胡常常授梁蕭秉君房王莽時為講學大夫由是穀梁春秋有尹胡申章房氏之學漢興北平侯張蒼及梁太傅賈誼京兆尹張敞大中大夫劉公子皆脩春秋左氏傳誼為左氏傳訓故授趙人貫公為河間獻王博士子長卿為蕩隂令授清河張禹長子禹與蕭望之同時為御史數為望之言左氏望之善之上書數以稱説後望之為太子太傅薦禹於宣帝徴禹待詔未及問會疾死授尹更始更始傳子咸及翟方進胡常常授黎陽賈䕶季君哀帝時待詔為郎授蒼梧陳欽子佚以左氏授王莽至將軍而劉歆從尹咸及翟方進受由是言左氏者本之賈䕶劉歆賛曰自武帝立五經博士開弟子員設科射䇿勸以官祿訖於元始百有餘年傳業者寖盛支葉蕃滋一經説至百餘萬言大師衆至千餘人蓋祿利之路然也初書唯有歐陽禮后易楊春秋公羊而已至孝宣世復立大小夏侯尚書大小戴禮施孟梁丘易穀梁春秋至元帝世復立京氏易平帝時又立左氏春秋毛詩逸禮古文尚書所以罔羅遺失兼而存之是在其中矣前漢書卷八十八考證儒林傳故詳延天下方聞之士咸登諸朝注師古曰方道也云云○按史記作詳延天下方正博聞之士義甚明鬯當是漢書冩本脱正博二字而師古因曲為之説耳殷曰庠周曰序○史記作殷曰序周曰庠與孟子同郡國縣官○按史記作郡國縣道邑是也此文有脱誤耳縣有蠻夷曰道列侯公主所食曰邑謂屬於郡或國之縣及道與邑也漢時稱朝廷曰縣官故凡言令長不曰縣官也而請諸能稱者注師古云云○按史記作而請諸不稱者罰此文祇換一不字省一罰字義遂不同史記言懲儆濫舉此文言登進賢才也自魯商瞿子木云云○按史記祇云商瞿傳易六世至田何未嘗詳六世姓字也自橋庇子庸至孫虞子乗皆班氏所𥙷又田何子装史記作子莊班氏當以避明帝諱而改曰裝耳要言易者本之田何○按史記作然要言易者本於楊何之家費直傳琅邪王璜平中能傳之○按王璜溝洫志作王横高相傳東郡太守翟誼○按本傳作翟義義誼古字通用蔡義亦或作蔡誼伏生傳於是詔太常使掌故朝錯往受之○按朝鼂二字通用據後漢書何敞傳敞之祖何比干學尚書於錯也齊學者由此頗能言尚書○按史記但云學者由此頗能言尚書此文似衍齊字然以上下文推之又似齊字下脱魯字如云齊魯學者於文甚順也申公傳弟子自逺方至受業者千餘人○按千餘人史記作百餘人下文言申公弟子為博士者十餘人大夫郎掌故以百數則此文作千餘人是也又按申公為魯詩之師又為穀梁春秋之師故下文言申公卒以詩春秋授而瑕邱江公盡能傳之也轅固傳履雖新必貫於足○按貫字史記作關胡母生傳弟子遂之者○按史記作仲舒弟子通者又東平嬴公史記無而廣川叚仲史記作殷忠前漢書卷八十八考證"}
{"id": "KR2a0007_089", "series": "KR2a0007", "text": "唐正議大夫行祕書少監琅邪縣開國子顔師古注漢興之初反秦之敝與民休息凡事簡易禁罔疏闊而相國蕭曹以寛厚清靜為天下帥民作畫一之歌孝惠垂拱高后女主不出房闥而天下晏然民務稼穡衣食滋殖至于文景遂移風易俗是時循吏如河南守呉公蜀守文翁之屬皆謹身帥先居以亷平不至於嚴而民從化孝武之世外攘四夷内改法度民用彫敝姦軌不禁時少能以化治稱者唯江都相董仲舒内史公孫𢎞兒寛居官可紀三人皆儒者通於世務明習文法以經術潤飾吏事天子器之仲舒數謝病去𢎞寛至三公孝昭㓜冲霍光秉政承奢侈師旅之後海内虚耗光因循守職無所改作至於始元元鳳之間匈奴鄉化百姓益富舉賢良文學問民所疾苦於是罷酒𣙜而議鹽鐵矣及至孝宣繇仄陋而登至尊興于閭閻知民事之囏難自霍光薨後始躬萬機厲精為治五日一聽事自丞相已下各奉職而進及拜刺史守相輒親見問觀其所繇退而考察所行以質其言有名實不相應必知其所以然常稱曰庻民所以安其田里而亡歎息愁恨之心者政平訟理也與我共此者其唯良二千石乎以為太守吏民之本也數變易則下不安民知其將乆不可欺罔廼服從其教化故二千石有治理效輒以璽書勉厲増秩賜金或爵至闗内侯公卿缺則選諸所表以次用之是故漢世良吏於是為盛稱中興焉若趙廣漢韓延夀尹翁歸嚴延年張敞之屬皆稱其位然任刑罰或抵罪誅王成黄霸朱邑龔遂鄭𢎞召信臣等所居民富所去見思生有榮號死見奉祀此廩廩庻幾徳讓君子之遺風矣文翁廬江舒人也少好學通春秋以郡縣吏察舉景帝末為蜀郡守仁愛好教化見蜀地辟陋有蠻夷風文翁欲誘進之乃選郡縣小吏開敏有材者張叔等十餘人親自飭厲遣詣京師受業博士或學律令減省少府用度買刀布蜀物齎計吏以遺博士數歲蜀生皆成就還歸文翁以為右職用次察舉官有至郡守刺史者又脩起學官於成都市中招下縣子弟以為學官弟子為除更繇高者以補郡縣吏次為孝弟力田常選學官僮子使在便坐受事毎出行縣益從學官諸生明經飭行者與俱使傳教令出入閨閤縣邑吏民見而榮之數年爭欲為學官弟子富人至出錢以求之繇是大化蜀地學於京師者比齊魯焉至武帝時乃令天下郡國皆立學校官自文翁為之始云文翁終於蜀吏民為立祠堂歲時祭祀不絶至今巴蜀好文雅文翁之化也王成不知何郡人也為膠東相治甚有聲宣帝最先褒之地節三年下詔曰蓋聞有功不賞有罪不誅雖唐虞不能以化天下今膠東相成勞來不怠流民自占八萬餘口治有異等之效其賜成爵闗内侯秩中二千石未及徵用㑹病卒官後詔使丞相御史問郡國上計長吏守丞以政令得失或對言前膠東相成偽自增加以䝉顯賞是後俗吏多為虛名云黄霸字次公淮陽陽夏人也以豪桀役使徙雲陵霸少學律令喜為吏武帝末以待詔入錢賞官補侍郎謁者坐同産有罪劾免後復入穀沈黎郡補左馮翊二百石卒史馮翊以霸入財為官不署右職使領郡錢穀計簿書正以亷稱察補河東均輸長復察亷為河南太守丞霸為人明察内敏又習文法然温良有讓足知善御衆為丞處議當於法合人心太守甚任之吏民愛敬焉自武帝末用法深昭帝立㓜大將軍霍光秉政大臣爭權上官桀等與燕王謀作亂光既誅之遂遵武帝法度以刑罰痛繩羣下繇是俗吏尚嚴酷以為能而霸獨用寛和為名㑹宣帝即位在民間時知百姓苦吏急也聞霸持法平召以為廷尉正數決疑獄庭中稱平守丞相長史坐公卿大議庭中知長信少府夏侯勝非議詔書大不敬霸阿從不舉劾皆下廷尉繫獄當死霸因從勝受尚書獄中再隃冬積三嵗廼出語在勝傳勝出復為諌大夫令左馮翊宋畸舉霸賢良勝又口薦霸於上上擢霸為揚州刺史三歲宣帝下詔曰制詔御史其以賢良高第揚州刺史霸為潁川太守秩比二千石居官賜車蓋特高一丈别駕主簿車緹油屏泥於軾前以章有徳時上垂意於治數下恩澤詔書吏不奉宣太守霸為選擇良吏分部宣布詔令令民咸知上意使郵亭鄉官皆畜雞豚以贍鰥寡貧窮者然後為條教置父老師帥伍長班行之於民間勸以為善防姦之意及務耕桑節用殖財種樹畜飬去食榖馬米鹽靡宻初若煩碎然霸精力能推行之吏民見者語次尋繹問它隂伏以相參考嘗欲有所司察擇長年廉吏遣行屬令周宻吏出不敢舎郵亭食於道旁烏攫其肉民有欲詣府口言事者適見之霸與語道此後日吏還謁霸霸見迎勞之曰甚苦食於道旁乃為烏所盗肉吏大驚以霸具知其起居所問豪釐不敢有所隐鰥寡孤獨有死無以𦵏者鄉部書言霸具為區處某所大木可以為棺某亭猪子可以祭吏徃皆如言其識事聰明如此吏民不知所出咸稱神明姦人去入它郡盗賊日少霸力行教化而後誅罰務在成就全安長吏許丞老病聾督郵白欲逐之霸曰許丞廉吏雖老尚能拜起送迎正頗重聽何傷且善助之毋失賢者意或問其故霸曰數易長吏送故迎新之費及姦吏縁絶簿書盗財物公私費耗甚多皆當出於民所易新吏又未必賢或不如其故徒相益為亂凡治道去其泰甚者耳霸以外寛内明得吏民心户口歲増治為天下第一徵守京兆尹秩二千石坐發民治馳道不先以聞又發騎士詣北軍馬不適士劾乏軍興連貶秩有詔歸潁川太守官以八百石居治如其前前後八年郡中愈治是時鳳凰神爵數集郡國潁川尤多天子以霸治行終長者下詔稱揚曰潁川太守霸宣布詔令百姓鄉化孝子弟弟貞婦順孫日以衆多田者讓畔道不拾遺飬視鰥寡贍助貧窮獄或八年亡重罪囚吏民鄉于教化興於行誼可謂賢人君子矣書不云乎股肱良哉其賜爵闗内侯黄金百斤秩中二千石而潁川孝弟有行義民三老力田皆以差賜爵及帛後數月徵霸為太子太傅遷御史大夫五鳳三年代丙吉為丞相封建成侯食邑六百户霸材長於治民及為丞相總綱紀號令風采不及丙魏于定國功名損於治郡時京兆尹張敞舎鶡雀飛集丞相府霸以為神雀議欲以聞敞奏霸曰竊見丞相請與中二千石博士雜問郡國上計長吏守丞為民興利除害成大化條其對有耕者讓畔男女異路道不拾遺及舉孝子弟弟貞婦者為一輩先上殿舉而不知其人數者次之不為條教者在後叩頭謝丞相雖口不言而心欲其為之也長吏守丞對時臣敞舎有鶡雀飛止丞相府屋上丞相以下見者數百人邊吏多知鶡雀者問之皆陽不知丞相圖議上奏曰臣聞上計長吏守丞以興化條皇天報下神雀後知從臣敞舎來乃止郡國吏竊笑丞相仁厚有知畧微信竒怪也昔汲黯為淮陽守辭去之官謂大行李息曰御史大夫張湯懐詐阿意以傾朝廷公不早白與俱受戮矣息畏湯終不敢言後湯誅敗上聞黯與息語乃抵息罪而秩黯諸侯相取其思竭忠也臣敞非敢毁丞相也誠恐羣臣莫白而長吏守丞畏丞相指歸舎法令各為私教務相増加澆淳散樸並行偽貌有名亡實傾揺觧怠甚者為妖假令京師先行讓畔異路道不拾遺其實亡益廉貪貞滛之行而以偽先天下固未可也即諸侯先行之偽聲軼於京師非細事也漢家承敝通變造起律令即以勸善禁姦條貫詳備不可復加宜令貴臣明飭長吏守丞歸告二千石舉三老孝弟力田孝廉廉吏務得其人郡事皆以義法令檢式毋得擅為條教敢挾詐偽以奸名譽者必先受戮以正明好惡天子嘉納敞言召上計吏使侍中臨飭如敞指意霸甚慙又樂陵侯史高以外屬舊恩侍中貴重霸薦高可太尉天子使尚書召問霸太尉官罷乆矣丞相兼之所以偃武興文也如國家不虞邊境有事左右之臣皆將帥也夫宣明教化通逹幽隐使獄亡冤刑邑亡盗賊君之職也將相之官朕之任焉侍中樂陵侯高帷幄近臣朕之所自親君何越職而舉之尚書令受丞相對霸免冠謝罪數日乃決自是後不敢復有所請然自漢興言治民吏以霸為首為丞相五嵗甘露三年薨諡曰定侯霸死後樂陵侯高竟為大司馬霸子思侯賞嗣為闗都尉薨子忠侯輔嗣至衛尉九卿薨子忠嗣侯訖王莾廼絶子孫為吏二千石者五六人始霸少為陽夏㳺徼與善相人者共載出見一婦人相者言此婦人當富貴不然相書不可用也霸推問之乃其鄉里巫家女也霸即娶為妻與之終身為丞相後徙杜陵朱邑字仲卿廬江舒人也少時為舒桐鄉嗇夫廉平不苛以愛利為行未嘗笞辱人存問耆老孤寡遇之有恩所部吏民愛敬焉遷補太守卒史舉賢良為大司農丞遷北海太守以治行第一入為大司農為人淳厚篤於故舊然性公正不可交以私天子器之朝廷敬焉是時張敞為膠東相與邑書曰明主游心太古廣延茂士此誠忠臣竭思之時也直敞遠守劇郡馭於繩墨匈臆約結固亡竒也雖有亦安所施足下以清明之徳掌周稷之業猶饑者甘糟糠穰歲餘粱肉何則有亡之勢異也昔陳平雖賢須魏倩而後進韓信雖竒賴蕭公而後信故事各逹其時之英俊若必伊尹吕望而後薦之則此人不因足下而進矣邑感敞言貢薦賢士大夫多得其助者身為列卿居處儉節禄賜以共九族鄉黨家亡餘財神爵元年卒天子閔惜下詔稱揚曰大司農邑廉潔守節退食自公亡疆外之交束脩之餽可謂淑人君子遭離凶災朕甚閔之其賜邑子黄金百斤以奉其祭祀初邑病且死屬其子曰我故為桐鄉吏其民愛我必𦵏我桐鄉後世子孫奉甞我不如桐鄉民及死其子𦵏之桐鄉西郭外民果然共為邑起冡立祠嵗時祠祭至今不絶龔遂字少卿山陽南平陽人也以明經為官至昌邑郎中令事王賀賀動作多不正遂為人忠厚剛毅有大節内諫爭於王外責傅相引經義陳禍福至於涕泣蹇蹇亡已面刺王過王至掩耳起走曰郎中令善媿人及國中皆畏憚焉王嘗乆與騶奴宰人游戲飲食賞賜亡度遂入見王涕泣䣛行左右侍御皆出涕王曰郎中令何為哭遂曰臣痛社稷危也願賜清閒竭愚王辟左右遂曰大王知膠西王所以為無道亡乎王曰不知也曰臣聞膠西王有䛕臣侯得王所為儗於桀紂也得以為堯舜也王説其謟諛嘗與寢處唯得所言以至於是今大王親近羣小漸漬邪惡所習存亡之機不可不慎也臣請選郎通經術有行義者與王起居坐則誦詩書立則習禮容宜有益王許之遂廼選郎中張安等十人侍王居數日王皆逐去安等乆之宫中數有妖怪王以問遂遂以為有大憂宫室将空語在昌邑王傳㑹昭帝崩亡子昌邑王賀嗣立官屬皆徵入王相安樂遷長樂衛尉遂見安樂流涕謂曰王立為天子日益驕溢諌之不復聽今哀痛未盡日與近臣飲食作樂鬬虎豹召皮軒車九流驅馳東西所為誖道古制寛大臣有隐退今去不得陽狂恐知身死為世戮奈何君陛下故相宜極諫爭王即位二十七日卒以淫亂廢昌邑群臣坐䧟王於惡不道皆誅死者二百餘人唯遂與中尉王陽以數諫爭得減死髠為城旦宣帝即位乆之勃海左右郡嵗饑盗賊並起二千石不能禽制上選能治者丞相御史舉遂可用上以為勃海太守時遂年七十餘召見形貌短小宣帝望見不副所聞心内輕焉謂遂曰勃海廢亂朕甚憂之君欲何以息其盗賊以稱朕意遂對曰海瀕遐逺不霑聖化其民困於饑寒而吏不恤故使陛下赤子盗弄陛下之兵於潢池中耳今欲使臣勝之邪將安之也上聞遂對甚説荅曰選用賢良固欲安之也遂曰臣聞治亂民猶治亂繩不可急也唯緩之然後可治臣願丞相御史且無拘臣以文法得一切便宜從事上許焉加賜黄金贈遣乘傳至勃海界郡聞新太守至發兵以迎遂皆遣還移書勑屬縣悉罷逐捕盗賊吏諸持鉏鉤田器者皆為良民吏毋得問持兵者廼為盗賊遂單車獨行至府郡中翕然盗賊亦皆罷勃海又多劫畧相随聞遂教令即時觧散棄其兵弩而持鉤鉏盗賊於是悉平民安土樂業遂廼開倉廩假貧民選用良吏尉安牧養焉遂見齊俗奢侈好末技不田作廼躬率以儉約勸民務農桑令口種一樹榆百本䪥五十本葱一畦韭家二母彘五雞民有帶持刀劍者使賣劍買牛賣刀買犢曰何為帶牛佩犢春夏不得不趨田畆秋冬課收斂益畜果實蓤芡勞來循行郡中皆有畜積吏民皆富實獄訟止息數年上遣使者徵遂議曹王生願從功曹以王生素耆酒亡節度不可使遂不忍逆從至京師王生日飲酒不視太守㑹遂引入宫王生醉從後呼曰明府且止願有所白遂還問其故王生曰天子即問君何以治勃海君不可有所陳對宜曰皆聖主之徳非小臣之力也遂受其言既至前上果問以治状遂對如王生言天子説其有讓笑曰君安得長者之言而稱之遂因前曰臣非知此乃臣議曹教戒臣也上以遂年老不任公卿拜為水衡都尉議曹王生為水衡丞以襃顯遂云水衡典上林禁苑共張宫館為宗廟取牲官職親近上甚重之以官夀卒召信臣字翁卿九江壽春人也以明經甲科為郎出補穀陽長舉高第遷上蔡長其治視民如子所居見稱述超為零陵太守病歸復徵為諫大夫遷南陽太守其治如上蔡信臣為人勤力有方畧好為民興利務在富之躬勸耕農出入阡陌止舎離鄉亭稀有安居時行視郡中水泉開通溝瀆起水門提閼凡數十處以廣溉灌歳歳増加多至三萬頃民得其利畜積有餘信臣為民作均水約束刻石立於田畔以防分爭禁止嫁娶送終奢靡務出於儉約府縣吏家子弟好游敖不以田作為事輒斥罷之甚者案其不法以視好惡其化大行郡中莫不耕稼力田百姓歸之户口増倍盗賊獄訟衰止吏民親愛信臣號之曰召父荆州刺史奏信臣為百姓興利郡以殷富賜黄金四十斤遷河南太守治行常為第一復數増秩賜金竟寕中徵為少府列於九卿奏請上林諸離逺宫館稀幸御者勿復繕治共張又奏省樂府黄門倡優諸戲及宫館兵弩什器減過太半太官園種冬生葱韭菜茹覆以屋廡晝夜㸐藴火待温氣乃生信臣以為此皆不時之物有傷於人不宜以奉供飬及它非法食物悉奏罷省費歳數千萬信臣年老以官卒元始四年詔書祀百辟卿士有益於民者蜀郡以文翁九江以召父應詔書歳時郡二千石率官屬行禮奉祠信臣冢而南陽亦為立祠前漢書卷八十九考證循吏傳以寛厚清静為天下帥注師古曰帥遵也○按帥是率先之意顔注非也文翁傳蜀地學于京師者比齊魯焉○按蜀志秦宓曰文翁遣司馬相如東受七經還教吏民然則相如即文翁所㧞以為蜀人師者其語與地理志所云繇文翁倡其教相如為之師者正合但此傳及相如傳並無明文文翁之化也注師古曰文翁學堂於今猶在益州城内○按文翁學堂即石室講堂也水經注曰文翁為蜀守立講堂作石室於南城後守更増二石室顔有意益州學館記曰華陽國志文翁講堂石室一名玉堂安帝初間烈火為災惟石室獨存至獻帝興平元年太守高联於玉堂東更造一石室為周公禮殿唐志有益州文翁學堂圖一卷黄覇傳風采不及丙魏于定國○按此總計孝宣朝名相而言覇前不及丙魏後不及定國也定國為相實在覇後君何越職而舉之○胡三省曰丞相職總百官進賢退不肖覇薦史高以為所薦非其人可也以為越職則不可也葢自武帝以来丞相之失其職也乆矣按自武帝以後外廷之官統于丞相中朝之官統于大司馬覇以丞相而舉史高堪大司馬故以越職責之朱邑傳少時為舒桐鄉嗇夫○按鄉吏之有秩者曰三老曰嗇夫曰游徼嗇夫職聽訟獄收賦税龔遂傳拜為水衡都尉按公卿表遂以地節四年為水衡都尉即朱邑以北海太守入為大司農之嵗也召信臣傳起水門提閼凡數十處○按提應作堤又按信臣於南陽水利無所不興其最鉅者鉗盧陂六門堨並在穰縣之南灌溉穰新野昆陽三縣後漢杜詩修其故迹民有召父杜母之歌晉杜預復其遺規地有二十九陂之利故讀後書晉書及水經注通典而嘆信臣功在南陽並於蜀李氷鄴史起也顔注太畧前漢書卷八十九考證"}
{"id": "KR2a0007_090", "series": "KR2a0007", "text": "唐正議大夫行秘書少監琅邪縣開國子顔師古注孔子曰導之以政齊之以刑民免而無耻導之以徳齊之以禮有耻且格老氏稱上徳不徳是以有徳下徳不失徳是以無徳法令滋章盗賊多有信哉是言也法令者治之具而非制治清濁之源也昔天下之罔嘗宻矣然姦軌愈起其極也上下相遁至於不振當是之時吏治若救火揚沸非武健嚴酷惡能勝其任而媮快乎言道徳者溺於職矣故曰聽訟吾猶人也必也使無訟乎下士聞道大笑之非虛言也漢興破觚而為圜斵琱而為樸號為罔漏吞舟之魚而吏治蒸蒸不至於姦黎民艾安由是觀之在彼不在此高后時酷吏獨有侯封刻轢宗室侵辱功臣吕氏已敗遂夷侯封之家孝景時鼂錯以刻深頗用術輔其資而七國之亂發怒於錯錯卒被戮其後有郅都寗成之倫郅都河東大陽人也以郎事文帝景帝時為中郎將敢直諫面折大臣於朝嘗從入上林賈姬在厠野彘入厠上目都都不行上欲自持兵救賈姬都伏上前曰亡一姬復一姬進天下所少寧姬等邪陛下縱自輕奈宗廟太后何上還彘亦不傷賈姬太后聞之賜都金百斤上亦賜金百斤由此重都濟南瞷氏宗人三百餘家豪猾二千石莫能制於是景帝拜都為濟南守至則誅瞷氏首惡餘皆股栗居歲餘郡中不拾遺旁十餘郡守畏都如大府都為人勇有氣公亷不發私書問遺無所受請寄無所聽常稱曰已背親而出身固當奉職死節官下終不顧妻子矣都遷為中尉丞相條侯至貴居也而都揖丞相是時民樸畏罪自重而都獨先嚴酷致行法不避貴戚列侯宗室見都側目而視號曰蒼鷹臨江王徵詣中尉府對簿臨江王欲得刀筆為書謝上而都禁吏弗與魏其侯使人間予臨江王臨江王既得為書謝上因自殺竇太后聞之怒以危法中都都免歸家景帝廼使使即拜都為鴈門太守便道之官得以便宜從事匈奴素聞郅都節舉邊為引兵去竟都死不近鴈門匈奴至為偶人象都令騎馳射莫能中其見憚如此匈奴患之乃中都以漢法景帝曰都忠臣欲釋之竇太后曰臨江王獨非忠臣乎於是斬都也寗成南陽穰人也以郎謁者事景帝好氣為少吏必陵其長吏為人上操下急如束濕猾賊任威稍遷至濟南都尉而郅都為守始前數都尉歩入府因吏謁守如縣令其畏都如此及成徃直凌都出其上都素聞其聲善遇與結驩乆之都死後長安左右宗室多犯法上召成為中尉其治效郅都其廉弗如然宗室豪桀人皆惴恐武帝即位徙為内史外戚多毁成之短抵罪髠鉗是時九卿死即死少被刑而成刑極自以為不復收廼觧脱詐刻傳出闗歸家稱曰仕不至二千石賈不至千萬安可比人乎廼貰貣陂田千餘頃假貧民役使數千家數年㑹赦致産數千萬為任俠持吏長短出從數十騎其使民威重於郡守周陽由其父趙兼以淮南王舅侯周陽故因氏焉由以宗家任為郎事文帝景帝時由為郡守武帝即位吏治尚修謹然由居二千石中最為暴酷驕恣所愛者撓法活之所憎者曲法滅之所居郡必夷其豪為守視都尉如令為都尉陵太守奪之治汲黯為忮司馬安之文惡俱在二千石列同車未嘗敢均茵馮後由為河東都尉與其守勝屠公争權相告言勝屠公當抵罪議不受刑自殺而由弃市自寗成周陽由之後事益多民巧法大抵吏治類多成由等矣趙禹斄人也以佐史補中都官用廉為令史事太尉周亞夫亞夫為丞相禹為丞相史府中皆稱其廉平然亞夫弗任曰極知禹無害然文深不可以居大府武帝時禹以刀筆吏積勞遷為御史上以為能至中大夫與張湯論定律令作見知吏傳相監司以法盡自此始禹為人廉裾為史以來舎無食客公卿相造請禹終不行報謝務在絶知友賔客之請孤立行一意而已見法輒取亦不覆案求官屬隂罪嘗中廢已為廷尉始條侯以禹賊深及禹為少府九卿酷急至晚節事益多吏務為嚴峻而禹治加緩名為平王温舒等後起治峻禹禹以老徙為燕相數歳誖亂有罪免歸後十餘年以壽卒於家義縱河東人也少年時常與張次公俱攻剽為羣盗縱有姊以醫幸王太后太后問有子兄弟為官者乎姊曰有弟無行不可太后廼告上上拜義姁弟縱為中郎補上黨郡中令治敢徃少温籍縣無逋事舉第一遷為長陵及長安令直法行治不避貴戚以捕按太后外孫脩成子中上以為能遷為河内都尉至則族滅其豪穰氏之屬河内道不拾遺而張次公亦為郎以勇悍從軍敢深入有功封為岸頭侯寗成家居上欲以為郡守御史大夫𢎞曰臣居山東為小吏時寗成為濟南都尉其治如狼牧羊成不可令治民上廼拜成為闗都尉嵗餘闗吏税肄郡國出入闗者號曰寧見乳虎無直寗成之怒其暴如此義縱自河内遷為南陽太守聞寗成家居南陽及至闗寗成側行送迎然縱氣盛弗為禮至郡遂按寗氏破碎其家成坐有罪及孔暴之屬皆奔亡南陽吏民重足一迹而平氏朱彊杜衍杜周為縱爪牙之吏任用遷為廷尉史軍數出定襄定襄吏民亂敗於是徙縱為定襄太守縱至掩定襄獄中重罪二百餘人及賔客昆弟私入相視者亦二百餘人縱壹切捕鞠曰為死罪觧脱是日皆報殺四百餘人郡中不寒而栗猾民佐吏為治是時趙禹張湯為九卿矣然其治尚寛輔法而行縱以鷹擊毛摰為治後㑹更五銖錢白金起民為姦京師尤甚廼以縱為右内史王溫舒為中尉温舒至惡所為弗先言縱縱必以氣陵之敗壊其功其治所誅殺甚多然取為小治姦益不勝直指始出矣吏之治以斬殺縛束為務閻奉以惡用矣縱廉其治效郅都上幸鼎湖病乆已而卒起幸甘泉道不治上怒曰縱以我為不行此道乎銜之至冬楊可方受告緡縱以為此亂民部吏捕其為可使者天子聞使杜式治以為廢格沮事弃縱市後一歲張湯亦死王溫舒陽陵人也少時椎埋為姦已而試縣亭長數廢數為吏以治獄至廷尉史事張湯遷為御史督盗賊殺傷甚多稍遷至廣平都尉擇郡中豪敢徃吏十餘人為爪牙皆把其隂重罪而縱使督盗賊快其意所欲得此人雖有百罪弗法即有避回夷之亦滅宗以故齊趙之郊盗不敢近廣平廣平聲為道不拾遺上聞遷為河内太守素居廣平時皆知河内豪姦之家及徃以九月至令郡具私馬五十疋為驛自河内至長安部吏如居廣平時方畧捕郡中豪猾相連坐千餘家上書請大者至族小者乃死家盡没入償臧奏行不過二曰得可事論報至流血十餘里河内皆怪其奏以為神速盡十二月郡中無犬吠之盗其頗不得失之旁郡追求㑹春温舒頓足嘆曰嗟乎令冬月益展一月足吾事矣其好殺行威不愛人如此上聞之以為能遷為中尉其治復放河内徒請召猜禍吏與從事河内則揚皆麻戊闗中楊贛成信等義縱為内史憚之未敢恣治及縱死張湯敗後徙為廷尉而尹齊為中尉坐法抵罪温舒復為中尉為人少文居它惛惛不辯至於中尉則心開素習闗中俗知豪惡吏豪惡吏盡復為用吏苛察淫惡少年投銗購告言姦置伯落長以收司姦温舒多謟善事有埶者即無埶視之如奴有埶家雖有姦如山弗犯無埶雖貴戚必侵辱舞文巧請下戸之猾以動大豪其治中尉如此姦猾窮治大氐盡靡爛獄中行論無出者其爪牙吏虎而冠於是中尉部中中猾以下皆伏有埶者為遊聲譽稱治數歳其吏多以權貴富温舒擊東越還議有不中意坐以法免是時上方欲作通天臺而未有人温舒請覆中尉脱卒得數萬人作上説拜為少府徙右内史治如其故姦邪少禁坐法失官復為右輔行中尉如故操歳餘㑹宛軍發詔徵豪吏温舒匿其吏華成及人有變告温舒受員騎錢它姦利事罪至族自殺其時兩弟及兩婚家亦各自坐它罪而族光禄勲徐自為曰悲夫夫古有三族而王温舒罪至同時而五族乎温舒死家絫千金尹齊東郡茌平人也以刀筆吏稍遷至御史事張湯湯數稱以為廉武帝使督盗賊斬伐不避貴埶遷闗都尉聲甚於寗成上以為能拜為中尉吏民益彫敝輕齊木彊少文豪惡吏伏匿而善吏不能為治以故事多廢抵罪後復為淮陽都尉王温舒敗後數年病死家直不滿五十金所誅滅淮陽甚多及死仇家欲燒其尸妻亡去歸𦵏楊僕宜陽人也以千夫為吏河南守舉為御史使督盗賊闗東治放尹齊以敢擊行稍遷至主爵都尉上以為能南越反拜為樓船將軍有功封將梁侯東越反上欲復使將為其伐前勞以書勅責之曰將軍之功獨有先破石門尋陿非有斬將騫旗之實也烏足以驕人哉前破番禺捕降者以為虜掘死人以為獲是一過也建徳吕嘉逆罪不容於天下將軍擁精兵不窮追超然以東越為援是二過也士卒暴露連嵗為朝㑹不置酒將軍不念其勤勞而造佞巧請乘傳行塞因用歸家懐銀黄垂三組夸鄉里是三過也先期内顧以道惡為觧失尊尊之序是四過也欲請蜀刀問君賈幾何對曰率數百武庫日出兵而陽不知挾偽干君是五過也受詔不至蘭池宫明日又不對假令將軍之吏問之不對令之不從其罪何如推此心以在外江海之間可得信乎今東越深入將軍能率衆以掩過不僕惶恐對曰願盡死贖罪與王温舒俱破東越後復與左將軍荀彘俱擊朝鮮為彘所縛語在朝鮮傳還免為庶人病死咸宣楊人也以佐史給事河東守衛將軍青使買馬河東見宣無害言上徵為廐丞官事辦稍遷至御史及丞使治主父偃及淮南反獄所以微文深詆殺者甚衆稱為敢决疑數廢數起為御史及中丞者幾二十嵗王温舒為中尉而宣為左内史其治米鹽事大小皆闗其手自部署縣名曹寳物官吏令丞弗得擅揺痛以重法繩之居官數年壹切為小治辯然獨宣以小治大能自行之難以為經中廢為右扶風坐怒其吏成信信亡藏上林中宣使郿令將吏卒䦨入上林中蠶室門攻亭格殺信射中苑門宣下吏為大逆當族自殺而杜周任用是時郡守尉諸侯相二千石欲為治者大抵盡效王温舒等而吏民益輕犯法盗賊滋起南陽有梅免百政楚有叚中杜少齊有徐勃燕趙之間有堅盧范主之屬大羣至數千人擅自號攻城邑庫兵釋死罪縛辱郡守都尉殺二千石為檄告縣趨具食小羣以百數掠鹵鄉里者不可稱數於是上始使御史中丞丞相長史使督之猶弗能禁乃使光禄大夫范昆諸部都尉及故九卿張徳等衣繡衣持節虎符發兵以興擊斬首大部或至萬餘級及以法誅通行飲食坐相連郡甚者數千人數歲廼頗得其渠率散卒失亡復聚黨阻山川徃徃而羣無可奈何於是作沈命法曰羣盗起不發覺發覺而弗捕滿品者二千石以下至小吏主者皆死其後小吏畏誅雖有盗弗敢發恐不能得坐課累府府亦使不言故盗賊寖多上下相為匿以避文法焉田廣明字子公鄭人也以郎為天水司馬功次遷河南都尉以殺伐為治郡國盗賊並起遷廣明為淮陽太守歳餘故城父令公孫勇與客胡倩等謀反倩詐稱光禄大夫從車騎數十言使督盗賊止陳留傳舎太守謁見欲收取之廣明覺知發兵皆捕斬焉而公孫勇衣繡衣乘駟馬車至圉圉使小史侍之亦知其非是守尉魏不害與廐嗇夫江徳尉史蘇昌共收捕之上封不害為當塗侯徳轑陽侯昌蒲侯初四人俱拜於前小史竊言武帝問言何對曰為侯者得東歸不上曰女欲不貴矣女鄉名為何對曰名遺鄉上曰用遺汝矣於是賜小史爵闗内侯食遺鄉六百户上以廣明連禽大姦徵入為大鴻臚擢廣明兄雲中代為淮陽太守昭帝時廣明將兵擊益州還賜爵闗内侯徙衛尉後出為左馮翊治有能名宣帝初立代蔡義為御史大夫以前為馮翊與議定䇿封昌水侯歲餘以祁連將軍將兵擊匈奴出塞至受降城受降都尉前死䘮柩在堂廣明召其寡妻與姦既出不至質引軍空還下太守杜延年簿責廣明自殺闕下國除兄雲中為淮陽守亦敢誅殺吏民守闕告之竟坐棄市田延年字子賔先齊諸田也徙陽陵延年以材略給事大將軍莫府霍光重之遷為長史出為河東太守選㧞尹翁歸等以為爪牙誅鉏豪彊姦邪不敢發以選入為大司農㑹昭帝崩昌邑王嗣立淫亂霍將軍憂懼與公卿議廢之莫敢發言延年按劍廷叱群臣即日議決語在光𫝊宣帝即位延年以決疑定䇿封陽成侯先是茂陵富人焦氏賈氏以數千萬隂積貯炭葦諸下里物昭帝大行時方上事暴起用度未辦延年奏言商賈或豫收方上不祥器物冀其疾用欲以求利非民臣所當為請没入縣官奏可富人亡財者皆怨出錢求延年罪初大司農取民牛車三萬兩為僦載沙便橋下送致方上車直千錢延年上簿詐増僦直車二千凡六千萬盗取其半焦賈兩家告其事下丞相府丞相議奏延年主守盗三千萬不道霍將軍召問延年欲為道地延年抵曰本出將軍之門蒙此爵位無有是事光曰即無事當窮竟御史大夫田廣明謂太僕杜延年春秋之義以功覆過當廢昌邑王時非田子賔之言大事不成今縣官出三千萬自乞之何哉願以愚言白大將軍延年言之大將軍大將軍曰誠然實勇士也當發大議時震動朝廷光因舉手自撫心曰使我至今病悸謝田大夫曉大司農通徃就獄得公議之田大夫使人語延年延年曰幸縣官寛我耳何靣目入牢獄使衆人指笑我卒徒唾吾背乎即閉閤獨居齊舎偏袒持刀東西歩數曰使者召延年詣廷尉聞鼓聲自刎死國除嚴延年字次卿東海下邳人也其父為丞相掾延年少學法律丞相府歸為郡吏以選除補御史掾舉侍御史是時大將軍霍光廢昌邑王尊立宣帝宣帝初即位延年劾奏光擅廢立亡人臣禮不道奏雖寢然朝廷肅焉敬憚延年後復劾大司農田延年持兵干屬車大司農自訟不干屬車事下御史中丞譴責延年何以不移書宫殿門禁止大司農而令得出入宫於是覆劾延年闌内罪人法至死延年亡命㑹赦出丞相御史府徵書同日到延年以御史書先至詣御史府復為掾宣帝識之拜為平陵令坐殺不辜去官後為丞相掾復擢好畤令神爵中西羗反彊弩將軍許延夀請延年為長史從軍敗西羗還為涿郡太守時郡比得不能太守涿人畢野白等由是廢亂大姓西高氏東高氏自郡吏以下皆畏避之莫敢與牾咸曰寧負二千石無負豪大家賔客放為盗賊發輙入高氏吏不敢追浸浸日多道路張弓拔刄然後敢行其亂如此延年至遣掾蠡吾趙繡按高氏得其死罪繡見延年新將心内懼即為兩劾欲先白其輕者觀延年意怒廼出其重劾延年已知其如此矣趙掾至果白其輕者延年索懐中得重劾即收送獄夜入晨将至市論殺之先所按者死吏皆股弁更遣吏分考兩高窮竟其姦誅殺各數十人郡中震恐道不拾遺三歳遷河南太守賜黄金二十斤豪彊脅息野無行盗威震旁郡其治務在摧折豪彊扶助貧弱貧弱雖䧟法曲文以出之其豪桀侵小民者以文内之衆人所謂當死者一朝出之所謂當生者詭殺之吏民莫能測其意深淺戰栗不敢犯禁按其獄皆文致不可得反延年為人短小精悍敏㨗於事雖子貢冉有通藝於政事不能絶也吏忠盡節者厚遇之如骨肉皆親鄉之出身不顧以是治下無隐情然疾惡泰甚中傷者多尤巧為獄文善史書所欲誅殺奏成於手中主簿親近史不得聞知奏可論死奄忽如神冬月傳屬縣囚㑹論府上流血數里河南號曰屠伯令行禁止郡中正清是時張敞為京兆尹素與延年善敞治雖嚴然尚頗有縱舎聞延年用刑刻急廼以書諭之曰昔韓盧之取菟也上觀下獲不甚多殺願次卿少緩誅罰思行此術延年報曰河南天下喉咽二周餘斃莠盛苖穢何可不鉏也自矜伐其能終不衰止時黄霸在潁川以寛恕為治郡中亦平婁䝉豐年鳳皇下上賢焉下詔稱揚其行加金爵之賞延年素輕霸為人及比郡為守襃賞反在已前心内不服河南界中又有蝗蟲府丞義出行蝗還見延年延年曰此蝗豈鳳凰食邪義又道司農中丞耿夀昌為常平倉利百姓延年曰丞相御史不知為也當避位去夀昌安得權此後左馮翊缺上欲徵延年符已發為其名酷復止延年疑少府梁邱賀毁之心恨㑹琅邪太守以視事乆病滿三月免延年自知見廢謂丞曰此人尚能去官我反不能去邪又延年察獄史廉有臧不入身延年坐𨕖舉不實貶秩笑曰後敢復有舉人者矣丞義年老頗悖素畏延年恐見中傷延年本嘗與義俱為丞相史實親厚之無意毁傷也饋遺之甚厚義愈益恐自筮得死卦忽忽不樂取告至長安上書言延年罪名十事已拜奏因飲藥自殺以明不欺事下御史丞按驗有此數事以結延年坐怨望非謗政治不道弃市初延年母從東海来欲從延年臘到雒陽適見報囚母大驚便止都亭不肯入府延年出至都亭謁母母閉閤不見延年免冠頓首閤下良乆母乃見之因數責延年幸得備郡守專治千里不聞仁愛教化有以全安愚民顧乘刑罰多刑殺人欲以立威豈為民父母意哉延年服罪重頓首謝因自為母御歸府舎母畢正臘謂延年天道神明人不可獨殺我不意當老見壯子被刑戮也行矣去女東歸埽除墓地耳遂去歸郡見昆弟宗人復為言之後歲餘果敗東海莫不賢知其母延年兄弟五人皆有吏材至大官東海號曰萬石嚴嫗次弟彭祖至太子太傅在儒林傳尹賞字子心鉅鹿楊氏人也以郡吏察廉為樓煩長舉茂材粟邑令左馮翊薛宣奏賞能治劇徙為頻陽令坐殘賊免後以御史舉為鄭令永始元延間上怠於政貴戚驕恣紅陽長仲兄弟交通輕俠臧匿亡命而北地大豪浩商等報怨殺義渠長妻子六人徃来長安中丞相御史遣掾求逐黨與詔書召捕乆之廼得長安中姦猾浸多閭里少年羣輩殺吏受賕報讎相與探丸為彈得赤丸者斫武吏得黒者斫文吏白者主治䘮城中薄暮塵起剽劫行者死傷横道枹鼓不絶賞以三輔高第選守長安令得壹切便宜從事賞至脩治長安獄穿地方深各數丈致令辟為郭以大石覆其口名為虎穴乃部户曹掾史與鄉吏亭長里正父老伍人雜舉長安中輕薄少年惡子無市籍商販作務而鮮衣凶服被鎧扞持刀兵者悉籍記之得數百人賞一朝㑹長安吏車數百兩分行收捕皆劾以為通行飲食群盗賞親閲見十置一其餘盡以次内虎穴中百人為輩覆以大石數日壹發視皆相枕籍死便輿出瘞寺門桓東楬著其姓名百日後廼令死者家各自發取其尸親屬號哭道路皆歔欷長安中歌之曰安所求子死桓東少年場生時諒不謹枯骨後何𦵏賞所置皆其魁宿或故吏善家子失計随輕黠願自改者財數十百人皆貰其罪詭令立功以自贖盡力有效者因親用之為爪牙追捕甚精甘耆姦惡甚於凡吏賞視事數月盗賊止郡國亡命散走各歸其處不敢闞長安江湖中多盗賊以賞為江夏太守捕格江賊及所誅吏民甚多坐殘賊免南山羣盗起以賞為右輔都尉遷執金吾督大姦猾三輔吏民甚畏之數年卒官疾病且死戒其諸子曰丈夫為吏正坐殘賊免追思其功效則復進用矣一坐軟弱不勝任免終身廢弃無有赦時其羞辱甚於貪汙坐臧慎毋然賞四子皆至郡守長子立為京兆尹皆尚威嚴有治辯名贊曰自郅都以下皆以酷烈為聲然都抗直引是非争大體張湯以知阿邑人主與俱上下時辯當否國家頼其便趙禹据法守正杜周從諛以少言為重張湯死後罔密事叢􁁉以耗廢九卿奉職救過不給何暇論繩墨之外乎自是以至哀平酷吏衆多然莫足數此其知名見紀者也其廉者足以為儀表其汙者方畧教道壹切禁姦亦質有文武焉雖酷稱其位矣湯周子孫貴盛故别傳前漢書卷九十考證酷吏傳惡能勝其任而媮快乎注師古曰媮茍且也○按媮快史記作愉快此文媮字即愉字意顔以茍且觧之於義不順言道徳者溺于職矣○史記作溺其職矣郅都傳河東大陽人也○按史記但曰楊人也據地理志楊縣與大陽縣並屬河南郡似此文誤楊為陽因遂衍大字寗成傳為少吏必陵其長吏○按少吏南本作小吏非也少吏自與長吏對言漢制縣令長及丞尉二百石以上為長吏百石以下有斗食佐史之秩為少吏武紀元光六年詔曰少吏犯禁即此少吏也義縱傳以捕按太后外孫修成子中○按史記作修成君子仲但以外戚傳證之時本號曰修成子仲則不必有君字也楊僕傳使督盗賊闗東○按闗東屬上句宋本誤置宋祁注于督盗賊下咸宣傳南陽有梅免百政楚有叚中杜少○按百政史記作白政叚中史記作殷中田廣明傳與廐嗇夫江徳○按江徳功臣表作江喜又按此傳魏不害三人之封並捕斬公孫勇也乃功臣表則云蘓昌以捕故越王子鄒起侯事實稍異前漢書卷九十考證"}
{"id": "KR2a0007_091", "series": "KR2a0007", "text": "唐正議大夫行祕書少監琅邪縣開國子顔師古注昔先王之制自天子公侯卿大夫士至於皁𨽻抱關擊橛者其爵祿奉飬宫室車服棺槨祭祀死生之制各有差品小不得僭大賤不得踰貴夫然故上下序而民志定於是辯其土地川澤邱陵衍沃原隰之宜教民樹種畜飬五穀六畜及至魚龞鳥獸雚蒲材幹器械之資所以飬生送終之具靡不皆育育之以時而用之有節草木未落斧斤不入於山林豺獺未祭罝網不布於壄澤鷹隼未擊矰弋不施於徯隧既順時而取物然猶山不茬蘖澤不伐夭蝝魚麛卵咸有常禁所以順時宣氣蕃阜庶物稸足功用如此之備也然後四民因其土宜各任智力夙興夜寐以治其業相與通功易事交利而俱贍非有徵發期㑹而逺近咸足故易曰后以財成輔相天地之宜以左右民備物致用立成器以為天下利莫大乎聖人此之謂也管子云古之四民不得雜處士相與言仁誼於間宴工相與議技巧於官府商相與語財利於市井農相與謀稼穡於田壄朝夕從事不見異物而遷焉故其父兄之教不肅而成子弟之學不勞而能各安其居而樂其業甘其食而美其服雖見竒麗紛華非其所習辟猶戎翟之與于越不相入矣是以欲寡而事節財足而不爭於是在民上者道之以徳齊之以禮故民有恥而且敬貴誼而賤利此三代之所以直道而行不嚴而治之大畧也及周室衰禮法墮諸侯刻桷丹楹大夫山節藻棁八佾舞於庭雍徹於堂其流至於士庶人莫不離制而棄本稼穡之民少商旅之民多榖不足而貸有餘陵夷至乎桓文之後禮誼大壞上下相冒國異政家殊俗耆欲不制僭差亡極於是商通難得之貨工作亡用之器士設反道之行以追時好而取世資偽民背實而要名姦夫犯害而求利簒弑取國者為王公圉奪成家者為雄桀禮誼不足以拘君子刑戮不足以威小人富者木土被文錦犬馬餘肉粟而貧者裋褐不完唅菽飲水其為編戸齊民同列而以財力相君雖為僕虜猶亡愠色故夫飾變詐為姦軌者自足乎一世之間守道循理者不免於饑寒之患其教自上興繇法度之無限也故列其行事以傳世變云昔粤王句踐困於㑹稽之上廼用范蠡計然計然曰知鬭則脩偹時用則知物二者形則萬貨之情可得見矣故旱則資舟水則資車物之理也推此類而脩之十年國富厚賂戰士遂報彊呉刷㑹稽之恥范蠡歎曰計然之䇿十用其五而得意既以施國吾欲施之家廼乗扁舟浮江湖變姓名適齊為鴟夷子皮之陶為朱公以為陶天下之中諸侯四通貨物所交易也廼治産積居與時逐而不責於人故善治産者能擇人而任時十九年之間三致千金而再散分與貧友昆弟後年衰老聽子孫脩業而息之遂至鉅萬故言富者稱陶朱子贛既學於仲尼退而仕衛發貯鬻財曹魯之間七十子之徒賜最為饒而顔淵簞食瓢飲在於陋巷子贛結駟連騎束帛之幣聘享諸侯所至國君無不分庭與之亢禮然孔子賢顔淵而譏子贛曰回也其庶乎屢空賜不受命而貨殖焉意則屢中白圭周人也當魏文侯時李克務盡地力而白圭樂觀時變故人棄我取人取我予能薄飲食忍嗜欲節衣服與用事僮僕同苦樂趨時若猛獸鷙鳥之發故曰吾治生猶伊尹吕尚之謀孫呉用兵商鞅行法是也故智不足與權變勇不足以決斷仁不足以取予彊不能以有守雖欲學吾術終不告也蓋天下言治生者祖白圭猗頓用盬鹽起邯鄲郭縱以鑄冶成業與王者埓富烏氏蠃畜牧及衆斥賣求竒繒物間獻戎王戎王十倍其償予畜畜至用谷量牛馬秦始皇令蠃比封君以時與列臣朝請巴寡婦清其先得丹穴而擅其利數世家亦不訾清寡婦能守其業用財自衛人不敢犯始皇以為貞婦而客之為築女懷清臺秦漢之制列侯封君食租稅歲率戸二百千戸之君則二十萬朝覲聘享出其中庶民農工商賈率亦歲萬息二千百萬之家即二十萬而更繇租賦出其中衣食好美矣故曰陸地牧馬二百蹏牛千蹏角千足羊澤中千足彘水居千石魚波山居千章之萩安邑千樹棗燕秦千樹栗蜀漢江陵千樹橘淮北滎南河濟之間千樹萩陳夏千畝桼齊魯千畝桑麻渭川千畝竹及名國萬家之城帶郭千畝畝鍾之田若千畝巵茜千畦薑韭此其人皆與千户侯等諺曰以貧求富農不如工工不如商刺繡文不如倚市門此言末業貧者之資也通邑大都酤一歲千釀醯醬千瓨漿千儋屠牛羊彘千皮榖糴千鐘薪槀千車舡長千丈木千章竹竿萬个軺車百乗牛車千兩木器桼者千枚銅器千鈞素木鐵器若巵茜千石馬蹏噭千牛千足羊彘千雙童手指千筋角丹砂千斤其帛絮細布千鈞文采千匹荅布皮革千石桼千大斗糵麴鹽豉千合鮐鮆千斤鮿鮑千鈞棗栗千石者三之狐貂裘千皮羔羊裘千石旃席千具它果采千種子貸金錢千貫節駔儈貪賈三之廉賈五之亦比千乗之家此其大率也蜀卓氏之先趙人也用鐵冶富秦破趙遷卓氏之蜀夫妻推輦行諸遷虜少有餘財爭與吏求近處處葭萌惟卓氏曰此地陿薄吾聞㟭山之下沃壄下有踆鴟至死不饑民工作布易賈乃求逺遷致之臨卭大憙即鐵山鼓鑄運籌筭賈滇蜀民富至童八百人田池射獵之樂擬於人君程鄭山東遷虜也亦冶鑄賈魋結民富埓卓氏程卓既衰至成哀間成都羅裒訾至鉅萬初裒賈京師随身數十百萬為平陵石氏持錢其人彊力石氏訾次如苴親信厚資遣之令往來巴蜀數年間致千餘萬裒舉其半賂遺曲陽定陵侯依其權力賒貸郡國人莫敢負擅鹽井之利期年所得自倍遂殖其貨宛孔氏之先梁人也用鐵冶為業秦滅魏遷孔氏南陽大鼓鑄規陂田連騎游諸侯因通商賈之利有游間公子之名然其贏得過當瘉於孅嗇家致數千金故南陽行賈盡法孔氏之雍容魯人俗儉嗇而丙氏尤甚以鐵冶起富至鉅萬然家自父兄子弟約頫有拾卬有取貰貸行賈徧郡國鄒魯以其故多去文學而趨利齊俗賤奴虜而刁閒獨愛貴之桀黠奴人之所患唯刁閒收取使之逐魚鹽商賈之利或連車騎交守相然愈益任之終得其力起數千萬故曰寧爵無刁言能使豪奴自饒而盡其力也刁閒既衰至成哀間臨淄姓偉訾五千萬周人既孅而師史尤甚轉轂百數賈郡國無所不至雒陽街居在齊秦楚趙之中富家相矜以久賈過邑不入門設用此等故師史能致十千萬師史既衰至成哀王莽時雒陽張長叔薛子仲訾亦十千萬莽皆以為納言士欲法武帝然不能得其利宣曲任氏其先為督道倉吏秦之敗也豪傑爭取金玉任氏獨窖倉粟楚漢相距滎陽民不得耕種米石至萬而豪傑金玉盡歸任氏任氏以此起富富人奢侈而任氏折節為力田畜人爭取賤賈任氏獨取貴善富者數世然任公家約非田畜所生不衣食公事不畢則不得飲酒食肉以此為閭里率故富而主上重之塞之斥也唯橋桃以致馬千匹牛倍之羊萬粟以萬鍾計呉楚兵之起長安中列侯封君行從軍旅齎貣子錢家子錢家以為關東成敗未决莫肯予唯母鹽氏出捐千金貸其息十之三月呉楚平一歲之中則母鹽氏息十倍用此富關中關中富商大賈大氐盡諸田田牆田蘭韋家栗氏安陵杜氏亦鉅萬前富者既衰自元成訖王莽京師富人杜陵樊嘉茂陵摯網平陵如氏苴氏長安丹王君房豉樊少翁王孫大卿為天下髙訾樊嘉五千萬其餘皆鉅萬矣王孫卿以財飬士與雄傑交王莽以為京司市師漢司東市令也此其章章尤著者也其餘郡國富民兼業顓利以貨賂自行取重於鄉里者不可勝數故秦楊以田農而甲一州翁伯以販脂而傾縣邑張氏以賣醬而隃侈質氏以洒削而鼎食濁氏以胃脯而連騎張里以馬醫而撃鍾皆越法矣然常循守事業積累贏利漸有所起至於蜀卓宛孔齊之刁間公擅山川銅鐵魚鹽市井之入運其籌䇿上爭王者之利下錮齊民之業皆䧟不軌奢僭之惡又况掘冢搏掩犯姦成富曲叔稽發雍樂成之徒猶復齒列傷化敗俗大亂之道也前漢書卷九十一考證貨殖傳昔粤王勾踐云云○按范蠡子貢白圭猗頓烏氏巴寡婦清其人皆在漢以前不應與程卓諸人並列此則沿襲史記本文未及刋除者也劉知幾每譏班氏失於裁斷此亦其彰彰者淮北滎南河濟之間千樹萩○史記作淮北常山以南河濟之間千樹萩又漿千儋史記作千甔又榖糴千鍾史記作販榖糴千鍾又木器桼者千枚史記作木器髤者又馬蹏噭千史記作蹏躈千桼千大斗○顧炎武曰是漢時已有大斗但用之量麄貨耳按史記但云桼千斗無大字又蘖麯鹽豉千合史記作千瓵徐廣曰瓵音貽瓦器受斗六升又鮿鮑千鈞史記作鯫千石鮑千鈞羔羊裘千石○顧炎武曰變皮言石亦互文也按顔注謂狐貂貴故言皮羔羊賤故言石其説甚確蓋非互文為平陵石氏持錢○顧炎武曰持錢猶今人言掌財也魯人俗儉嗇而丙氏尤甚○丙氏史記作曹邴氏安陵杜氏○按史記作安陵杜杜氏言安陵縣及杜縣之杜氏皆富也故秦楊以田農而甲一州云云○秦楊史記作秦陽又翁伯史記作雍伯又質氏史記作郅氏又曲叔史記作田叔又稽發史記作桓發前漢書卷九十一考證"}
{"id": "KR2a0007_092", "series": "KR2a0007", "text": "唐正議大夫行祕書少監琅邪縣開國子顔師古注古者天子建國諸侯立家自卿大夫以至于庶人各有等差是以民服事其上而下無覬覦孔子曰天下有道政不在大夫百官有司奉法承令以脩所職失職有誅侵官有罰夫然故上下相順而庶事理焉周室既微禮樂征伐自諸侯出桓文之後大夫世權陪臣執命陵夷至於戰國合從連衡力政争彊繇是列國公子魏有信陵趙有平原齊有孟嘗楚有春申皆藉王公之埶競為游俠雞鳴狗盗無不賔禮而趙相虞卿棄國捐君以周窮交魏齊之厄信陵無忌竊符矯命戮將專師以赴平原之急皆以取重諸侯顯名天下搤□而游談者以四豪為稱首於是背公死黨之議成守職奉上之義廢矣及至漢興禁網疏闊未之匡改也是故代相陳豨從車千乘而呉濞淮南皆招賔客以千數外戚大臣魏其武安之屬競逐於京師布衣游俠劇孟郭觧之徒馳騖於閭閻權行州域力折公侯衆庶榮其名迹覬而慕之雖其䧟於刑辟自與殺身成名若季路仇牧死而不悔故曽子曰上失其道民散乆矣非明王在上視之以好惡齊之以禮法民曷繇知禁而反正乎古之正法五伯三王之辠人也而六國五伯之辠人也夫四豪者又六國之辠人也况於郭觧之倫以匹夫之細竊生殺之權其辠已不容於誅矣觀其温良泛愛振窮周急謙退不伐亦皆有絶異之姿惜乎不入於道徳茍放縱於末流殺身亡宗非不幸也自魏其武安淮南之後天子切齒衛霍改節然郡國豪桀處處各有京師親戚冠葢相望亦古今常道莫足言者唯成帝時外家王氏賔客為盛而樓䕶為帥及王莽時諸公之間陳遵為雄閭里之俠原渉為魁朱家魯人高祖同時也魯人皆以儒教而朱家用俠聞所臧活豪士以百數其餘庸人不可勝言然終不伐其能飲其徳諸所嘗施唯恐見之振人不贍先從貧賤始家亡餘財衣不兼采食不重味乘不過軥牛專趨人之急甚於己私既隂脱季布之厄及布尊貴終身不見自闗以東莫不延頸願交楚田仲以俠聞父事朱家自以為行弗及也田仲死後有劇孟劇孟者洛陽人也周人以商賈為資劇孟以俠顯呉楚反時條侯為太尉乘傳東將至河南得劇孟喜曰呉楚舉大事而不求劇孟吾知其無能為己天下騷動大將軍得之若一敵國云劇孟行大類朱家而好博多少年之戲然孟母死自逺方送䘮蓋千乘及孟死家無十金之財而符離王孟亦以俠稱江淮之間是時濟南瞷氏陳周膚亦以豪聞景帝聞之使使盡誅此屬其後代諸白梁韓母辟陽翟薛况陜寒孺紛紛復出焉郭觧河内軹人也温善相人許負外孫也觧父任俠孝文時誅死觧為人静悍不飲酒少時隂賊感槩不快意所殺甚衆以軀耤友報仇臧命作姦剽攻休乃鑄錢掘冢不可勝數適有天幸窘急常得脱若遇赦及觧年長更折節為儉以徳報怨厚施而薄望然其自喜為俠益甚既已振人之命不矜其功其隂賊著於心本𤼵於睚眦如故云而少年慕其行亦輙為報讎不使知也觧姊子負觧之埶與人飲使之釂非其任彊灌之人怒刺殺觧姊子去亡觧姊怒曰以翁伯時人殺吾子賊不得棄其尸道旁弗𦵏欲以辱觧觧使人微知賊處賊窘自歸具以實告觧觧曰公殺之當吾兒不直遂去其賊辠其姊子收而𦵏之諸公聞之皆多觧之義益附焉觧出人皆避有一人獨箕踞視之觧問其姓名客欲殺之觧曰居邑屋不見敬是吾徳不脩也彼何辠乃隂請尉吏曰是人吾所重至踐更時脱之毎至直更數過吏弗求怪之問其故觧使脱之箕踞者廼肉袒謝辠少年聞之愈益慕觧之行洛陽人有相仇者邑中賢豪居閒以十數終不聽客廼見觧觧夜見仇家仇家曲聽觧謂仇家吾聞洛陽諸公在閒多不聽今子幸而聽觧觧奈何從它縣奪人邑賢大夫權乎廼夜去不使人知曰且毋庸待我去令洛陽豪居間廼聽觧為人短小㳟儉出未嘗有騎不敢乗車入其縣庭之旁郡國為人請求事事可出出之不可者各令厭其意然後廼敢嘗酒食諸公以此嚴重之争為用邑中少年及旁近縣豪夜半過門常十餘車請得觧客舎養之及徙豪茂陵也觧貧不中訾吏恐不敢不徙衛將軍為言郭觧家貧不中徙上曰觧布衣權至使將軍此其家不貧觧徙諸公送者出千餘萬軹人楊季主子為縣掾鬲之觧兄子斷楊掾頭觧入闗闗中賢豪知與不知聞聲争交驩邑人又殺楊季主季主家上書人又殺闕下上聞廼下吏捕觧觧亡置其母家室夏陽身至臨晉臨晉籍少翁素不知觧因出闗籍少翁已出觧觧傳太原所過輒告主人處吏逐迹至籍少翁少翁自殺口絶乆之得觧窮治所犯為而觧所殺皆在赦前軹有儒生侍使者坐客譽郭觧生曰觧專以姦犯公法何謂賢觧客聞之殺此生斷舌吏以責觧觧實不知殺者殺者亦竟莫知為誰吏奏觧無辠御史大夫公孫𢎞議曰觧布衣為任俠行權以睚眦殺人觧不知此辠甚於觧知殺之當大逆無道遂族觧自是之後俠者極衆而無足數者然闗中長安樊中子槐里趙王孫長陵高公子西河郭翁中太原魯翁孺臨淮兒長卿東陽陳君孺雖為俠而恂恂有退讓君子之風至若北道姚氏西道諸杜南道仇景東道佗羽公子南陽趙調之徒盗跖而居民間者耳曷足道哉此廼鄉者朱家所羞也萭章字子夏長安人也長安熾盛街閭各有豪俠章在城西栁市號曰城西萬子夏為京兆尹門下督從至殿中侍中諸侯貴人争欲揖章莫與京兆尹言者章逡循甚懼其後京兆不復從也與中書令石顯相善亦得顯權力門車常接轂至成帝初石顯坐專權擅埶免官徙歸故郡顯貲巨萬當去留牀席器物數百萬直欲以與章章不受賔客或問其故章歎曰吾以布衣見哀於石君石君家破不能有以安也而受其財物此為石氏之禍萬氏反當以為福耶諸公以是服而稱之河平中王尊為京兆尹捕撃豪俠殺章及箭張回酒市趙君都賈子光皆長安名豪報仇怨飬刺客者也樓䕶字君卿齊人父世醫也䕶少随父為醫長安出入貴戚家䕶誦醫經本草方術數十萬言長者咸愛重之共謂曰以君卿之材何不宦學乎繇是辭其父學經傳為京兆吏數年甚得名譽是時王氏方盛賔客滿門五侯兄弟争名其客各有所厚不得左右唯䕶盡入其門咸得其驩心結士大夫無所不傾其交長者尤見親而敬衆以是服為人短小精辯論議常依名節聽之者皆竦與谷永俱為五侯上客長安號曰谷子雲筆札樓君卿脣舌言其見信用也母死送𦵏者致車二三千兩閭里歌之曰五侯治䘮樓君卿乆之平阿侯舉護方正為諌大夫使郡國護假貸多持幣帛過齊上書求上先人冢因㑹宗族故人各以親疏與束帛一日散百金之費使還奏事稱意擢為天水太守數歲免家長安中時成都侯商為大司馬衛將軍罷朝欲候護其主簿諫將軍至尊不宜入閭卷商不聽遂徃至䕶家家狹小官屬立車下乆住移時天欲雨主簿謂西曹諸掾曰不肯彊諌反雨立閭巷商還或白主簿語商恨以它職事去主簿終身廢錮後䕶復以薦為廣漢太守元始中王莽為安漢公專政莽長子宇與妻兄吕寛謀以血塗莽第門欲懼莽令歸政發覺莽大怒殺宇而吕寛亡寛父素與䕶相知寛至廣漢過䕶不以事實語也到數日名捕寛詔書至䕶執寛莽大喜徵䕶入為前煇光封息鄉侯列於九卿莽居攝槐里大賊趙朋霍鴻等群起延入前煇光界䕶坐免為庶人其居位爵禄賂遺所得亦縁手盡既退居里巷時五侯皆已死年老失埶賔客益衰至王莽簒位以舊恩召見䕶封為樓舊里附城而成都侯商子邑為大司空貴重商故人皆敬事邑唯䕶自安如舊節邑亦父事之不敢有闕時請召賔客邑居樽下稱賤子上夀坐者百數皆離席伏䕶獨東鄉正坐字謂邑曰公子貴如何初䕶有故人吕公無子歸䕶䕶身與吕公妻與吕嫗同食及䕶家居妻子頗厭吕公䕶聞之流涕責其妻子曰吕公以故舊窮老託身於我義所當奉遂飬吕公終身䕶卒子嗣其爵陳遵字孟公杜陵人也祖父遂字長子宣帝微時與有故相随博奕數負進及宣帝即位用遂稍遷至太原太守廼賜遂璽書曰制詔太原太守官尊禄厚可以償博進矣妻君寧時在旁知狀遂於是辭謝因曰事在元平元年赦令前其見厚如此元帝時徵遂為京兆尹至廷尉遵少孤與張竦伯松俱為京兆史竦博學通逹以廉儉自守而遵放縱不拘操行雖異然相親友哀帝之末俱著名字為後進冠並入公府公府掾史率皆羸車小馬不上鮮明而遵獨極輿馬衣服之好門外車騎交錯又日出醉歸曹事數廢西曹以故事適之侍曹輙詣寺舎白遵曰陳卿今日以某事適遵曰滿百乃相聞故事有百適者斥滿百西曹白請斥大司徒馬宫大儒優士又重遵謂西曹此人大度士柰何以小文責之廼舉遵能治三輔劇縣補郁夷令乆之與扶風相失自免去槐里大賊趙朋霍鴻等起遵為校尉撃朋鴻有功封嘉威侯居長安中列侯近臣貴戚皆貴重之牧守當之官及郡國豪桀至京師者莫不相因到遵門遵耆酒毎大飲賔客滿堂輙闗門取客車轄投井中雖有急終不得去嘗有部刺史奏事過遵值其方飲刺史大窮候遵霑醉時突入見遵母叩頭自白當對尚書有期㑹狀母廼令從後閤出去遵大率常醉然事亦不廢長八尺餘長頭大鼻容貌甚偉略渉傳記贍於文辭性善書與人尺牘主皆臧去以為榮請求不敢逆所到衣冠懐之唯恐在後時列侯有與遵同姓字者毎至人門曰陳孟公坐中莫不震動既至而非因號其人曰陳驚坐云王莽素竒遵材在位多稱譽者繇是起為河南太守既至官當遣從史西召善書吏十人於前治私書謝京師故人遵馮几口占書吏且省官事書數百封親疏各有意河南大驚數月免初遵為河南太守而弟級為荆州牧當之官俱過長安富人故淮陽王外家左氏飲食作樂後司直陳崇聞之劾奏遵兄弟幸得蒙恩超等歴位遵爵列侯備郡守級州牧奉使皆以舉直察枉宣揚聖化為職不正身自慎始遵初除乘藩車入閭巷過寡婦左阿君置酒謌謳遵起舞跳梁頓仆坐上暮因留宿為侍婢扶卧遵知飲酒飫厭有節禮不入寡婦之門而湛酒溷肴亂男女之别輕辱爵位羞汙印韍惡不可忍聞臣請皆免遵既免歸長安賔客愈盛飲食自若乆之復為九江及河内都尉凡三為二千石而張竦亦至丹陽太守封淑徳侯後俱免官以列侯歸長安竦居貧無賔客時時好事者從之質疑問事論道經書而已而遵晝夜呼號車騎滿門酒肉相屬先是黄門郎揚雄作酒箴以諷諫成帝其文為酒客難法度士譬之於物曰子猶瓶矣觀瓶之居居井之眉處高臨深動常近危酒醪不入口臧水滿懐不得左右牽於纆徽一旦叀礙為瓽所轠身提黄泉骨肉為泥自用如此不如鴟夷鴟夷滑稽腹如大壺盡日盛酒人復借酤常為國器託於屬車出入兩宫經營公家繇是言之酒何過乎遵大喜之常謂張竦吾與爾猶是矣足下諷誦經書苦身自約不敢差跌而我放意自恣浮湛俗間官爵功名不減於子而差獨樂顧不優邪竦曰人各有性長短自裁子欲為我亦不能吾而效子亦敗矣雖然學我者易持效子者難將吾常道也及王莽敗二人俱客於池陽竦為賊兵所殺更始至長安大臣薦遵為大司馬䕶軍與歸徳侯劉颯俱使匈奴單于欲脅詘遵遵陳利害為言曲直單于大竒之遣還㑹更始敗遵留朔方為賊所敗時醉見殺原渉字巨先祖父武帝時以豪桀自陽翟徙茂陵渉父哀帝時為南陽太守天下殷富大郡二千石死官賦斂送𦵏皆千萬以上妻子通共受之以定産業時又少行三年䘮者及渉父死讓還南陽賻送行䘮冢廬三年繇是顯名京師禮畢扶風謁請為議曹衣冠慕之輻輳為大司徒史丹舉能治劇為谷口令時年二十餘谷口聞其名不言而治先是渉季父為茂陵秦氏所殺渉居谷口半嵗所自劾去官欲報仇谷口豪桀為殺秦氏亡命嵗餘逢赦出郡國諸豪及長安五陵諸為氣節者皆歸慕之渉遂傾身與相待人無賢不肖闐門在所閭里盡酒客或譏渉曰子本吏二千石之世結髮自脩以行䘮推財禮讓為名正復讎取仇猶不失仁義何故遂自放縱為輕俠之徒乎渉應曰子獨不見家人寡婦邪始自約敕之時意廼慕宋伯姬及陳孝婦不幸壹為盗賊所汙遂行滛失知其非禮然不能自還吾猶此矣渉自以為前讓南陽􁎚送身得其名而令先人墳墓儉約非孝也廼大治起冢舎周閤重門初武帝時京兆尹曹氏𦵏茂陵民謂其道為京兆仟渉慕之廼買地開道立表署曰南陽仟人不肯從謂之原氏仟費用皆卬富人長者然身衣服車馬纔具妻子内困專以振施貧窮赴人之急為務人嘗置酒請渉渉入里門客有道渉所知母病避疾在里宅者渉即徃候叩門家哭渉因入弔問以䘮事家無所有渉曰但潔埽除沐浴待渉還至主人對賔客歎息曰人親卧地不收渉何心鄉此願徹去酒食賔客争問所當得渉廼側席而坐削牘為疏具記衣被棺木下至飯含之物分付諸客諸客奔走市買至日昳皆㑹渉親閲視已謂主人願受賜矣既共飲食渉獨不飽廼載棺物從賔客徃至䘮家為棺歛勞倈畢𦵏其周急待人如此後人有毁渉者曰姦人之雄也䘮家子即時刺殺言者賔客多犯法辠過數上聞王莽數收繫欲殺輙復赦出之渉懼求為卿府掾史欲以避客文母太后䘮時守復土校尉已為中郎后免官渉欲上冢不欲㑹賔客宻獨與故人期㑹渉單車敺上茂陵投暮入其里宅因自匿不見人遣奴至市買肉奴乘渉氣與屠爭言斫傷屠者亡是時茂陵守令尹公新視事渉未謁也聞之大怒知渉名豪欲以示衆厲俗遣兩吏脅守渉至日中奴不出吏欲便殺渉去渉廹窘不知所為㑹渉所與期上冢者車數十乘到皆諸豪也共説尹公尹公不聽諸豪則曰原巨先奴犯法不得使肉袒自縛箭貫耳詣廷門謝辠於君威亦足矣尹公許之渉如言謝復服遣去初渉與新豐富人祁太伯為友太伯同母弟王游公素嫉渉時為縣門下掾説尹公曰君以守令辱原渉如是一旦真令至君復單車歸為府吏渉刺客如雲殺人皆不知主名可為寒心渉治冢舎奢僭踰制辠惡暴著主上知之今為君計莫若墮壊渉冢舎條奏其舊惡君必得真令如此渉亦不敢怨矣尹公如其計莽果以為真令渉繇此怨王游公選賔客遣長子初從車二十乘刼王游公家游公母即祁太伯母也諸客見之皆拜傳曰無驚祁夫人遂殺游公父及子斷兩頭去渉性略似郭觧外温仁謙遜而内隐好殺睚眦於塵中獨死者甚多王莽末東方兵起諸王子弟多薦渉能得死士可用莽廼召見責以辠惡赦貰拜鎮戎大尹天水太守渉至官無幾長安敗郡縣諸假號起兵攻殺二千石長吏以應漢諸假號素聞渉名争問原尹何在拜謁之時莽州牧使者依附渉者皆得活傳送致渉長安更始西屏將軍申徒建請渉與相見大重之故茂陵令尹公壞渉冢舎者為建主簿渉本不怨也渉從建所出尹公故遮拜渉謂曰易世矣宜勿復相怨渉曰尹君何壹魚肉渉也渉用是怒使客刺殺主簿渉欲亡去申徒建内恨耻之陽言吾欲與原巨先共鎮三輔豈以一吏易之哉賔客通言令渉自繋獄謝建許之賔客車數十乘共送渉至獄建遣兵道徼取渉於車上送車分散馳遂斬渉縣之長安市自哀平間郡國處處有豪桀然莫足數其名聞州郡者霸陵杜君敖池陽韓㓜孺馬領繡君賔西河漕中叔皆有謙退之風王莽居攝誅鉏豪俠名捕漕中叔不能得素善强弩將軍孫建莽疑建臧匿泛以問建建曰臣名善之誅臣足以塞責莽性果賊無所容忍然重建不竟問遂不得也中叔子少游復以俠聞於世云前漢書卷九十二考證游俠傳信陵無忌竊符云云注師古曰矯魏僖侯命○按應作矯安釐王命僖字雖與釐通而魏稱王乆矣不得云魏僖侯也劇孟傳陳周膚○按史記作周庸又陜寒孺史記作韓孺郭觧傳河内軹人也○按史記有字翁伯三字在此文上觧為人静悍○按史記作觧為人短小精悍漢書移短小二字于後文又改精字作静又臧命作姦剽攻休乃鑄錢掘冢史記作藏命作姦剽攻不休則休字屬上句漢書省去不字遂屬下句軹人楊季主子為縣掾鬲之○按楊掾事與史稍異据史則主徙觧之議發於楊掾故觧心恨之不止為隔絶送財也萭章傳長安人也注師古曰萭音拒○按萭字從草從禹急就章萭叚卿師古注曰萭亦楀字木名因樹以得姓也詩曰楀惟師氏漢有萭章今各本或作萬章非是酒市趙君都賈子光注服䖍曰酒市中人也○顧炎武曰服䖍注非也按王尊傳長安宿豪大猾箭張禁酒趙放晉灼曰此二人作箭作酒之家今此文上有箭張回即張禁也君都亦即放也名偶異耳按此文賈子光當即王尊傳所云東市賈萬矣陳遵傳數負進○顧炎武曰荀悦漢紀云杜陵陳遂字長子上微時與遊戲博奕數負遂上即位稍見進用至太原太守乃賜遂璽書曰制詔太原太守官尊禄重可以償博負矣按漢書作博進進乃悼皇考之名宣帝不應用之荀紀為長原渉傳為大司徒史丹舉能治劇為谷口令○劉攽曰此原渉為大司徒史耳後人妄加丹字○按劉攽説是傳言渉由扶風掾入為大司徒史也大司徒史即丞相史丹字衍文又按劉攽注史丹在成帝時為大將軍大字係左字之誤前漢書卷九十二考證"}
{"id": "KR2a0007_093", "series": "KR2a0007", "text": "唐正議大夫行祕書少監琅邪縣開國子顔師古注漢興佞幸寵臣髙祖時則有籍孺孝惠有閎孺此兩人非有材能但以婉媚貴幸與上臥起公卿皆因關説故孝惠時郎侍中皆冠鵔鸃貝帶傅脂粉化閎籍之屬也兩人徙家安陵其後寵臣孝文時士人則鄧通宦者則趙談北宫伯子孝武時士人則韓嫣宦者則李延年孝元時宦者則𢎞恭石顯孝成時士人則張放淳于長孝哀時則有董賢孝景昭宣時皆無寵臣景帝唯有郎中令周仁昭帝時駙馬都尉秺侯金賞嗣父車騎將軍日磾爵為侯二人之寵取過庸不篤宣帝時侍中中郎將張彭祖少與帝微時同席研書及帝即尊位彭祖以舊恩封陽都侯出常參乗號為愛幸其人謹勅無所虧損為其小妻所毒薨國除鄧通蜀郡南安人也以濯舩為黄頭郎文帝嘗夢欲上天不能有一黄頭郎推上天顧見其衣尻帶後穿覺而之漸臺以夢中陰自求推者郎見鄧通其衣後穿夢中所見也召問其名姓姓鄧名通鄧猶登也文帝甚説尊幸之日日異通亦愿謹不好外交雖賜洗沐不欲出於是文帝賞賜通鉅萬以十數官至上大夫文帝時間如通家游戲然通無他技能不能有所薦逹獨自謹身以媚上而已上使善相人者相通曰當貧餓死上曰能富通者在我何説貧於是賜通蜀嚴道銅山得自鑄錢鄧氏錢布天下其富如此文帝嘗病癰鄧通常為上嗽吮之上不樂從容問曰天下誰最愛我者乎通曰宜莫若太子太子入問疾使太子齰癰太子齰癰而色難之已而聞通嘗為上齰之太子慙繇是心恨通及文帝崩景帝立鄧通免家居居無何人有告通盜出徼外鑄錢下吏驗問頗有遂竟案盡沒入之通家尚負責數鉅萬長公主賜鄧通吏輒隨沒入之一簪不得著身於是長公主乃令假衣食竟不得名一錢寄死人家趙談者以星氣幸北宫伯子長者愛人故親近然皆不比鄧通韓嫣字王孫弓髙侯穨當之孫也武帝為膠東王時嫣與上學書相愛及上為太子愈益親嫣嫣善騎射聰慧上即位欲事伐胡而嫣先習兵以故益尊貴官至上大夫賞賜儗鄧通始時嫣常與上共臥起江都王入朝從上獵上林中天子車駕䟆道未行先使嫣乗副車從數十百騎馳視獸江都王望見以為天子辟從者伏謁道旁嫣驅不見既過江都王怒為皇太后泣請得歸國入宿衞比韓嫣太后繇此銜嫣嫣侍出入永巷不禁以姦聞皇太后太后怒使使賜嫣死上為謝終不能得嫣遂死嫣弟説亦愛幸以軍功封案道侯巫蠱時為戾太子所殺子增封龍雒侯大司馬車騎將軍自有傳李延年中山人身及父母兄弟皆故倡也延年坐法腐刑給事狗監中女弟得幸於上號李夫人列外戚傳延年善歌為新變聲是時上方興天地諸祠欲造樂令司馬相如等作詩頌延年輒承意弦歌所造詩為之新聲曲而李夫人産昌邑王延年繇是貴為協律都尉佩二千石印綬而與上臥起其愛幸埓韓嫣久之延年弟季與中人亂出入驕恣及李夫人卒後其愛弛上遂誅延年兄弟宗族是後寵臣大氐外戚之家也衛青霍去病皆愛幸然亦以功能自進石顯字君房濟南人𢎞恭沛人也皆少坐法腐刑為中黄門以選為中尚書宣帝時任中書官恭明習法令故事善為請奏能稱其職恭為令顯為僕射元帝即位數年恭死顯代為中書令是時元帝被疾不親政事方隆好於音樂以顯久典事中人無外黨精專可信任遂委以政事無小大因顯白決貴幸傾朝百僚皆敬事顯顯為人巧慧習事能探得人主微指内深賊持詭辯以中傷人忤恨睚眦輒被以危法初元中前將軍蕭望之及光祿大夫周堪宗正劉更生皆給事中望之領尚書事知顯專權邪辟建白以為尚書百官之本國家樞機宜以通明公正處之武帝游宴後庭故用宦者非古制也宜罷中書宦官應古不近刑人元帝不聽繇是大與顯忤後皆害焉望之自殺堪更生廢錮不得復進用語在望之傳後大中大夫張猛魏郡太守京房御史中丞陳咸待詔賈捐之皆嘗奏封事或召見言顯短顯求索其辠房捐之棄市猛自殺於公車咸抵辠髠為城旦及鄭令蘇建得顯私書奏之後以它事論死自是公卿以下畏顯重足一迹顯與中書僕射牢梁少府五鹿充宗結為黨友諸附倚者皆得寵位民歌之曰牢邪石邪五鹿客邪印何纍纍綬若若邪言其兼官據埶也顯見左將軍馮奉世父子為公卿著名女又為昭儀在内顯心欲附之薦言昭儀兄謁者逡脩敕宜侍帷幄天子召見欲以為侍中逡請間言事上聞逡言顯顓權天子大怒罷逡歸郎官其後御史大夫缺羣臣皆舉逡兄大鴻臚野王行能第一天子以問顯顯曰九卿無出野王者然野王親昭儀兄臣恐後世必以陛下度越衆賢私後宫親以為三公上曰善吾不見是廼下詔嘉美野王廢而不用語在野王傳顯内自知擅權事柄在掌握恐天子一旦納用左右耳目有以間已廼時歸誠取一言以為驗顯嘗使至諸官有所徵發顯先自白恐後漏盡宫門閉請使詔吏開門上許之顯故投夜還稱詔開門入後果有人上書告顯顓命矯詔開宫門天子聞之笑以其書示顯顯因泣曰陛下過私小臣屬任以事羣下無不嫉妬欲䧟害臣者事類如此非一唯獨明主知之愚臣微賤誠不能以一軀稱快萬衆任天下之怨臣願歸樞機職受後宫掃除之役死無所恨唯陛下哀憐財幸以此全活小臣天子以為然而憐之數勞勉顯加厚賞賜及賂遺訾一萬萬初顯聞衆人匈匈言已殺前將軍蕭望之望之當世名儒顯恐天下學士姍已病之是時明經著節士瑯邪貢禹為諫大夫顯使人致意深自結納顯因薦禹天子歴位九卿至御史大夫禮事之甚備議者於是稱顯以為不妬譖望之矣顯之設變詐以自解免取信人主者皆此類也元帝晩節寢疾定陶恭王愛幸顯擁祐太子頗有功元帝崩成帝初即位遷顯為長信中太僕秩中二千石顯失倚離權數月丞相御史條奏顯舊惡及其黨牢梁陳順皆免官顯與妻子徙歸故郡憂滿不食道病死諸所交結以顯為官皆廢罷少府五鹿充宗左遷𤣥莵太守御史中丞伊嘉為鴈門都尉長安謠曰伊徙鴈鹿徙莵去牢與陳實無賈淳于長字子􁅈魏郡元城人也少以太后姊子為黄門郎未進幸會大將軍王鳯病長侍病晨夜扶丞左右甚有甥舅之恩鳯且終以長屬託太后及帝帝嘉長義拜為列校尉諸曹遷水衡都尉侍中至衞尉九卿久之趙飛燕貴幸上欲立以為皇后太后以其所出微難之長主往來通語東宫歳餘趙皇后得立上甚徳之廼追顯長前功下詔曰前將作大匠解萬年奏請營作昌陵罷弊海内侍中衞尉長數白宜止徙家反故處朕以長言下公卿議者皆合長計首建至䇿民以康寧其賜長爵關内侯後遂封為定陵侯大見信用貴傾公卿外交諸侯牧守賂遺賞賜亦絫鉅萬多畜妻妾淫於聲色不奉法度初許皇后坐執左道廢處長定宫而后姊孊為龍雒思侯夫人寡居長與孊私通因取為小妻許后因孊賂遺長欲求復為倢伃長受許后金錢乘輿服御物前後千餘萬詐許為白上立以為左皇后孊每入長定宫輒與孊書戲侮許后嫚易無不言交通書記賂遺連年是時帝舅曲陽侯王根為大司馬票騎將軍輔政數嵗久病數乞骸骨長以外親居九卿位次第當代根根兄子新都侯王莽心害長寵私聞長取許孊受長定宫賂遺莽侍曲陽侯疾因言長見將軍久病意喜自以當代輔政至對衣冠議語署置具言其辠過根怒曰即如是何不白也莽曰未知將軍意故未敢言根曰趣白東宫莽求見太后具言長驕佚欲代曲陽侯對莽母上車私與長定貴人姊通受取其衣物太后亦怒曰兒至如此往白之帝莽白上上廼免長官遣就國初長為侍中奉兩宫使親密紅陽侯立獨不得為大司馬輔政立自疑為長毁譖常怨毒長上知之及長當就國也立嗣子融從長請車騎長以珍寶因融重遺立立因為長言於是天子疑焉下有司案驗吏捕融立令融自殺以滅口上愈疑其有大姦遂逮長繫洛陽詔獄窮治長具服戲㑄長定宫謀立左皇后辠至大逆死獄中妻子當坐者徙合浦母若歸故郡紅陽侯立就國將軍卿大夫郡守坐長免罷者數十人莽遂代根為大司馬久之還長母及子酺於長安後酺有辠莽復殺之徙其家屬歸故郡始長以外親親近其愛幸不及富平侯張放放常與上臥起俱為微行出入董賢字聖卿雲陽人也父恭為御史任賢為太子舎人哀帝立賢隨太子官為郎二歲餘賢傳漏在殿下為人美麗自喜哀帝望見説其儀貌識而問之曰是舎人董賢邪因引上與語拜為黄門郎繇是始幸問及其父為雲中侯即日徵為霸陵令遷光祿大夫賢寵愛日甚為駙馬都尉侍中出則參乘入御左右旬月間賞賜絫鉅萬貴震朝廷常與上臥起嘗書寢偏藉上褏上欲起賢未覺不欲動賢廼斷褏而起其恩愛至此賢亦性柔和便辟善為媚以自固每賜洗沐不肯出常留中視醫藥上以賢難歸詔令賢妻得通引籍殿中止賢廬若吏妻子居官寺舎又召賢女弟以為昭儀位次皇后更名其舎為椒風以配椒房云昭儀及賢與妻旦夕上下並侍左右賞賜昭儀及賢妻亦各千萬數遷賢父為少府賜爵關内侯食邑復徙為衞尉又以賢妻父為將作大匠弟為執金吾詔將作大匠為賢起大第北闕下重殿洞門木土之功窮極技巧柱檻衣以綈錦下至賢家僮僕皆受上賜及武庫禁兵上方珍寶其選物上第盡在董氏而乗輿所服廼其副也及至東園祕器珠襦玉柙豫以賜賢無不備具又令將作為賢起冢塋義陵旁内為便房剛柏題湊外為徼道周垣數里門闕罘罳甚盛上欲侯賢而未有緣㑹待詔孫寵息夫躬等告東平王雲后謁祠祀祝詛下有司治皆伏其辜上於是令躬寵為因賢告東平事者廼以其功下詔封賢為髙安侯躬宜陵侯寵方陽侯食邑各千户頃之復益封賢二千户丞相王嘉内疑東平事冤甚惡躬等數諫爭以賢為亂國制度嘉竟坐言事下獄死上初即位祖母傅太后母丁太后皆在兩家先貴傅太后從弟喜先為大司馬輔政數諫失太后指免官上舅丁明代為大司馬亦任職頗害賢寵及丞相王嘉死明甚憐之上􁃯重賢欲極其位而恨明如此遂冊免明曰前東平王雲貪欲上位祠祭祝詛雲后舅伍宏以醫待詔與校祕書郎楊閎結謀反逆禍甚廹切賴宗廟神靈董賢等以聞咸伏其辜將軍從弟侍中奉車都尉呉族父左曹屯騎校尉宣皆知宏及栩丹諸侯王后親而宣除用丹為御屬呉與宏交通厚善數稱薦宏宏以附呉得興其惡心因醫技進幾危社稷朕以恭皇后故不忍有云將軍位尊任重既不能明威立義折消未萌又不深疾雲宏之惡而懷非君上阿為宣呉反痛恨雲等揚言為羣下所寃又親見言伍宏善醫死可惜也賢等獲封極幸嫉妬忠良非毁有功於戲傷哉蓋君親無將將而誅之是以季友鴆叔牙春秋賢之趙盾不討賊謂之弑君朕閔將軍䧟於重刑故以書飭將軍遂非不改復與丞相嘉相比令嘉有依得以罔上有司致法將軍請獄治朕惟噬膚之恩未忍其上票騎將軍印綬罷歸就第遂以賢代明為大司馬衞將軍冊曰朕承天序惟稽古建爾于公以為漢輔往悉爾心統辟元戎折衝綏逺匡正庶事允執其中天下之衆受制於朕以將為命以兵為威可不慎與是時賢年二十二雖為三公常給事中領尚書百官因賢奏事以父恭不宜在卿位徙為光祿大夫秩中二千石弟寛信代賢為駙馬都尉董氏親屬皆侍中諸曹奉朝請寵在丁傅之右矣明年匈奴單于來朝宴見羣臣在前單于怪賢年少以問譯上令譯報曰大司馬年少以大賢居位單于廼起拜賀漢得賢臣初丞相孔光為御史大夫時賢父恭為御史事光及賢為大司馬與光並為三公上故令賢私過光光雅恭謹知上欲尊寵賢及聞賢當來也光警戒衣冠出門待望見賢車廼却入賢至中門光入閤既下車廼出拜謁送迎甚謹不敢以賔客鈞敵之禮賢歸上聞之喜立拜光兩兄子為諫大夫常侍賢繇是權與人主侔矣是時成帝外家王氏衰廢唯平阿侯譚子去疾哀帝為太子時為庶子得幸及即位為侍中騎都尉上以王氏亡在位者遂用舊恩親近去疾復進其弟閎為中常侍閎妻父蕭咸前將軍望之子也久為郡守病免為中郎將兄弟並列賢父恭慕之欲與結㛰姻閎為賢弟駙馬都尉寛信求咸女為婦咸惶恐不敢當私謂閎曰董公為大司馬冊文言允執其中此廼堯禪舜之文非三公故事長老見者莫不心懼此豈家人子所能堪邪閎性有知畧聞咸言心亦悟廼還報恭深達咸自謙薄之意恭歎曰我家何用負天下而為人所畏如是意不説後上置酒麒麟殿賢父子親屬宴飲王閎兄弟侍中中常侍皆在側上有酒所從容視賢笑曰吾欲法堯禪舜何如閎進曰天下廼髙皇帝天下非陛下之有也陛下承宗廟當傳子孫於亡窮統業至重天子亡戲言上黙然不説左右皆恐於是遣閎出後不得復侍宴賢第新成功堅其外大門無故自壞賢心惡之後數月哀帝崩太皇太后召大司馬賢引見東廂問以喪事調度賢内憂不能對免冠謝太后曰新都侯莽前以大司馬奉送先帝大行曉習故事吾令莽佐君賢頓首幸甚太后遣使者召莽既至以太后指使尚書劾賢帝病不親醫藥禁止賢不得入出宫殿司馬中賢不知所為詣闕免冠徒跣謝莽使謁者以太后詔即闕下冊賢曰間者以來陰陽不調菑害並臻元元蒙辜夫三公鼎足之輔也髙安侯賢未更事理為大司馬不合衆心非所以折衝綏逺也其收大司馬印綬罷歸第即日賢與妻皆自殺家惶恐夜葬莽疑其詐死有司奏請發賢棺至獄侯視莽復風大司徒光奏賢質性巧佞翼姦以獲封侯父子專朝兄弟並寵多受賞賜治第宅造冢壙放效無極不異王制費以萬萬計國為空虛父子驕蹇至不為使者禮受賜不拜辠惡暴著賢自殺伏辜死後父恭不悔過乃復以沙畫棺四時之色左蒼龍右白虎上著金銀日月玉衣珠璧以棺至尊無以加恭等幸得免於誅不宜在中土臣請收沒入財物縣官諸以賢為官者皆免父恭弟寛信與家屬徙合浦母别歸故郡鉅鹿長安中小民讙譁鄉其第哭幾𫉬盜之縣官斥賣董氏財凡四十三萬萬賢既見發臝侯其尸因埋獄中賢所厚吏沛朱詡自劾去大司馬府買棺衣收賢尸葬之王莽聞之大怒以它辠擊殺詡翔子浮建武中貴顯至大司馬司空封侯而王閎王莽時為牧守所居見紀莽敗乃去官世祖下詔曰武王克殷表商容之閭閎脩善謹勑兵起吏民獨不爭其頭首今以閎子補吏至墨綬卒官蕭咸外孫云贊曰柔曼之傾意非獨女徳蓋亦有男色焉觀籍閎鄧韓之徒非一而董賢之寵尤盛父子並為公卿可謂貴重人臣無二矣然進不繇道位過其任莫能有終所謂愛之適足以害之者也漢世衰於元成壞於哀平哀平之際國多釁矣主疾無嗣弄臣為輔鼎足不彊棟幹微撓一朝帝崩姦臣擅命董賢縊死丁傅流放辜及母后奪位幽廢咎在親便嬖所任非仁賢故仲尼著損者三友王者不私人以官殆為此也前漢書卷九十三考證鄧通傳鄧猶登也○按史記無此四字人有告通盜出徼外鑄錢注師古曰東北謂之塞西南謂之徼○胡三省曰匈奴傳侯應上議曰孝武攘匈奴于幕北建塞徼起亭隧是北方之塞亦曰徼也朝鮮傳曰朝鮮屬遼東外徼是東方之塞亦曰徼也師古殆未深考歟直言徼以要遮為義豈不簡而明乎前漢書卷九十三考證"}
{"id": "KR2a0007_094", "series": "KR2a0007", "text": "前漢書卷九十四上唐正議大夫行秘書少監琅邪縣開國子顔師古注匈奴傳第六十四上匈奴其先夏后氏之苗裔曰淳維唐虞以上有山戎獫允薰粥居于北邊隨草畜牧而轉移其畜之所多則馬牛羊其竒畜則橐佗驢驘駃騠騊駼驒奚逐水草遷徙無城郭常居耕田之業然亦各有分地無文書以言語為約束兒能騎羊引弓射鳥䑕少長則射狐菟肉食士力能彎弓盡為甲騎其俗寛則隨畜田獵禽獸為生業急則人習戰攻以侵伐其天性也其長兵則弓矢短兵則刀鋋利則進不利則退不羞遁走茍利所在不知禮義自君王以下咸食畜肉衣其皮革被㫋裘壯者食肥美老者飲食其餘貴壯健賤老弱父死妻其後母兄弟死皆取其妻妻之其俗有名不諱而無字夏道衰而公劉失其稷官變于西戎邑于豳其後三百有餘歲戎狄攻太王亶父亶父亡走于岐下豳人悉從亶父而邑焉作周其後百有餘歲周西伯昌伐畎夷後十有餘年武王伐紂而營雒邑復居于酆鎬放逐戎夷涇洛之北以時入貢名曰荒服其後二百有餘年周道衰而周穆王伐畎戎得四白狼四白鹿以歸自是之後荒服不至於是作呂刑之辟至穆王之孫懿王時王室遂衰戎狄交侵暴虐中國中國被其苦詩人始作疾而歌之曰靡室靡家獫允之故豈不日戒獫允孔棘至懿王曽孫宣王興師命將以征伐之詩人美大其功曰薄伐獫允至於太原出車彭彭城彼朔方是時四夷賓服稱為中興至于幽王用寵姬襃姒之故與申侯有隙申侯怒而與畎戎共攻殺幽王于麗山之下遂取周之地鹵𫉬而居于涇渭之間侵暴中國秦襄公救周於是周平王去酆鎬而東徙于雒邑當時秦襄公伐戎至􁉴始列為諸侯後六十有五年而山戎越燕而伐齊齊釐公與戰于齊郊後四十四年而山戎伐燕燕告急齊齊桓公北伐山戎山戎走後二十餘年而戎翟至雒邑伐周襄王襄王出奔于鄭之汜邑初襄王欲伐鄭故取翟女為后與翟共伐鄭已而黜翟后翟后怨而襄王繼母曰惠后有子帶欲立之於是惠后與翟后子帶為内應開戎翟戎翟以故得入破逐襄王而立子帶為王於是戎翟或居於陸渾東至於衛侵盗尤甚周襄王既居外四年廼使使告急於晉晉文公初立欲脩覇業廼興師伐戎翟誅子帶迎内襄王于雒邑當是時秦晉為彊國晉文公攘戎翟居于西河圜洛之間號曰赤翟白翟而秦穆公得由余西戎八國服於秦故隴以西有緜諸畎戎狄獂之戎在岐梁涇漆之北有義渠大荔烏氏朐衍之戎而晉北有林胡樓煩之戎燕北有東胡山戎各分散谿谷自有君長往往而聚者百有餘戎然莫能相壹自是之後百有餘年晉悼公使魏絳和戎翟戎翟朝晉後百有餘年趙襄子踰句注而破之并代以臨胡貉後與韓魏共滅智伯分晉地而有之則趙有代句注以北而魏有西河上郡以與戎界邉其後義渠之戎築城郭以自守而秦稍蠶食之至於惠王遂㧞義渠二十五城惠王伐魏魏盡入西河及上郡于秦秦昭王時義渠戎王與宣太后亂有二子宣太后詐而殺義渠戎王於甘泉遂起兵伐滅義渠於是秦有隴西北地上郡築長城以距胡而趙武靈王亦變俗胡服習騎射北破林胡樓煩自代並隂山下至髙闕為塞而置雲中鴈門代郡其後燕有賢將秦開為質於胡胡甚信之歸而襲破東胡東胡郤千餘里與荆軻刺秦王秦舞陽者開之孫也燕亦築長城自造陽至襄平置上谷漁陽右北平遼西遼東郡以距胡當是時冠帶戰國七而三國邊於匈奴其後趙將李牧時匈奴不敢入趙邊後秦滅六國而始皇帝使蒙恬將數十萬之衆北擊胡悉收河南地因河為塞築四十四縣城臨河徙適戍以充之而通直道自九原至雲陽因邊山險塹谿谷可繕者繕之起臨洮至遼東萬餘里又度河據陽山北假中當是時東胡强而月氏盛匈奴單于曰頭曼頭曼不勝秦北徙十有餘年而蒙恬死諸侯畔秦中國擾亂諸秦所徙適邊者皆復去於是匈奴得寛復稍度河南與中國界於故塞單于有太子名曰冒頓後有愛閼氏生少子頭曼欲廢冒頓而立少子廼使冒頓質於月氏冒頓既質而頭曼急擊月氏月氏欲殺冒頓冒頓盗其善馬騎亡歸頭曼以為壯令將萬騎冒頓廼作鳴鏑習勒其騎射令曰鳴鏑所射而不悉射者斬行獵獸有不射鳴鏑所射輙斬之已而冒頓以鳴鏑自射善馬左右或莫敢射冒頓立斬之居頃之復以鳴鏑自射其愛妻左右或頗恐不敢射復斬之頃之冒頓出獵以鳴鏑射單于善馬左右皆射之於是冒頓知其左右可用從其父單于頭曼獵以鳴鏑射頭曼其左右皆隨鳴鏑而射殺頭曼盡誅其後母與弟及大臣不聼從者於是冒頓自立為單于冒頓既立時東胡强聞冒頓殺父自立廼使使謂冒頓曰欲得頭曼時號千里馬冒頓問羣臣羣臣皆曰此匈奴寳馬也勿予冒頓曰奈何與人鄰國愛一馬乎遂與之頃之東胡以為冒頓畏之使使謂冒頓曰欲得單于一閼氏冒頓復問左右左右皆怒曰東胡無道廼求閼氏請撃之冒頓曰柰何與人鄰國愛一女子乎遂取所愛閼氏予東胡東胡王愈驕西侵與匈奴中間有棄地莫居千餘里各居其邊為甌脱東胡使使謂冒頓曰匈奴所與我界甌脱外棄地匈奴不能至也吾欲有之冒頓問羣臣或曰此棄地予之於是冒頓大怒曰地者國之本也柰何予人諸言與者皆斬之冒頓上馬令國中有後者斬遂東襲擊東胡東胡初輕冒頓不為備及冒頓以兵至大破滅東胡王虜其民衆畜産既歸西擊走月氏南并樓煩白羊河南王悉復收秦所使蒙恬所奪匈奴地者與漢闗故河南塞至朝那膚施遂侵燕代是時漢方與項羽相距中國罷於兵革以故冒頓得自彊控弦之士三十餘萬自淳維以至頭曼千有餘嵗時大時小别散分離尚矣其世傳不可得而次然至冒頓而匈奴最彊大盡服從北夷而南與諸夏為敵國其世姓官號可得而記云單于姓攣鞮氏其國稱之曰撐犁孤塗單于匈奴謂天為撐犁謂子為孤塗單于者廣大之貌也言其象天單于然也置左右賢王左右谷蠡左右大將左右大都尉左右大當戸左右骨都侯匈奴謂賢曰屠耆故常以太子為左屠耆王自左右賢王以下至當戸大者萬餘騎小者數千凡二十四長立號曰萬騎其大臣皆世官呼衍氏蘭氏其後有湏卜氏此三姓其貴種也諸左王將居東方直上谷以東接􁏳貉朝鮮右王將居西方直上郡以西接氐羌而單于庭直代雲中各有分地逐水草移徙而左右賢王左右谷蠡最大國左右骨都侯輔政諸二十四長亦各自置千長百長什長裨小王相都尉當户且渠之屬嵗正月諸長少㑹單于庭祠五月大㑹龍城祭其先天地鬼神秋馬肥大㑹蹛林課校人畜計其法拔刃尺者死坐盗者没入其家有罪小者軋大者死獄久者不滿十日一國之囚不過數人而單于朝出營拜日之始生夕拜月其坐長左而北向日上戊巳其送死有棺椁金銀衣裳而無封樹喪服近幸臣妾從死者多至數十百人舉事常隨月盛壯以攻戰月虧則退兵其攻戰斬首虜賜一巵酒而所得鹵𫉬因以予之得人以為奴婢故其戰人人自為趨利善為誘兵以包敵故其逐利如鳥之集其困敗瓦解雲散矣戰而扶轝死者盡得死者家財後北服渾窳屈射丁零隔昆龍新䔣之國於是匈奴貴人大臣皆服以冒頓為賢是時漢初定徙韓王信於代都馬邑匈奴大攻圍馬邑韓信降匈奴匈奴得信因引兵南踰句注攻太原至晉陽下髙帝自將兵往擊之㑹冬大寒雨雪卒之墮指者十二三於是冒頓陽敗走誘漢兵漢兵逐擊冒頓冒頓匿其精兵見其羸弱於是漢悉兵多步兵三十二萬北逐之髙帝先至平城步兵未盡到冒頓縱精兵三十餘萬騎圍髙帝於白登七日漢兵中外不得相救餉匈奴騎其西方盡白東方盡駹北方盡驪南方盡騂馬髙帝廼使使間厚遺閼氏閼氏廼謂冒頓曰兩主不相困今得漢地單于終非能居之且漢主有神單于察之冒頓與韓信將王黄趙利期而兵久不來疑其與漢有謀亦取閼氏之言廼開圍一角於是髙皇帝令士皆持滿傅矢外鄉從解角直出得與大軍合而冒頓遂引兵去漢亦引兵罷使劉敬結和親之約是後韓信為匈奴將及趙利王黄等數背約侵盗代鴈門雲中居無幾何陳豨反與韓信合謀擊代漢使樊噲往擊之復收代鴈門雲中郡縣不出塞是時匈奴以漢將數率衆往降故冒頓常往來侵盗代地於是髙祖患之廼使劉敬奉宗室女翁主為單于閼氏嵗奉匈奴絮繒酒食物各有數約為兄弟以和親冒頓廼少止後燕王盧綰復反率其黨且萬人降匈奴往來苦上谷以東終髙祖世孝惠髙后時冒頓寖驕廼為書使使遺髙后曰孤僨之君生於沮澤之中長於平野牛馬之域數至邊境願逰中國陛下獨立孤僨獨居兩主不樂無以自虞願以所有易其所無髙后大怒召丞相平及樊噲季布等議斬其使者發兵而擊之樊噲曰臣願得十萬衆横行匈奴中問季布布曰噲可斬也前陳豨反於代漢兵三十二萬噲為上將軍時匈奴圍髙帝於平城噲不能解圍天下歌之曰平城之下亦誠苦七日不食不能彀弩今歌唫之聲未絶傷痍者甫起而噲欲揺動天下妄言以十萬衆横行是面謾也且匈奴何與得失得其善言不足喜惡言不足怒也髙后曰善令大謁者張澤報書曰單于不忘弊邑賜之以書弊邑恐懼退日自圖年老氣衰髪齒墮落行步失度單于過聼不足以自汙弊邑無罪宜在見赦竊有御車二乘馬二駟以奉常駕冒頓得書復使使來謝曰未嘗聞中國禮義陛下幸而赦之因獻馬遂和親至孝文即位復脩和親其三年夏匈奴右賢王入居河南地為㓂於是文帝下詔曰漢與匈奴約為昆弟無侵害邊境所以輸遺匈奴甚厚今右賢王離其國將衆居河南地非常故往來入塞捕殺吏卒敺侵上郡保塞蠻夷令不得居其故陵轢邊吏入盗甚驁無道非約也其𤼵邊吏車騎八萬詣髙奴遣丞相灌嬰將擊右賢王右賢王走出塞文帝幸太原是時濟北王反文帝歸罷丞相擊胡之兵其明年單于遺漢書曰天所立匈奴大單于敬問皇帝無恙前時皇帝言和親事稱書意合驩漢邊吏侵侮右賢王右賢王不請聼後義盧侯難支等計與漢吏相恨絶二主之約離昆弟之親皇帝讓書再至發使以書報不來漢使不至漢以其故不和隣國不附今以少吏之敗約故罰右賢王使至西方求月氏擊之以天之福吏卒良馬力强以滅夷月氏盡斬殺降下定之樓蘭烏孫呼揭及其旁二十六國皆已為匈奴諸引弓之民并為一家北州以定願寢兵休士養馬除前事復故約以安邊民以應古始使少者得成其長老者得安其處世世平樂未得皇帝之志故使郎中係虖淺奉書請獻橐佗一騎馬二駕二駟皇帝即不欲匈奴近塞則且詔吏民逺舍使者至即遣之六月中來至新望之地書至漢議擊與和親孰便公卿皆曰單于新破月氏乘勝不可擊也且得匈奴地澤鹵非可居也和親甚便漢許之孝文前六年遺匈奴書曰皇帝敬問匈奴大單于無恙使係虖淺遺朕書云願寢兵休士除前事復故約以安邊民世世平樂朕甚嘉之此古聖王之志也漢與匈奴約為兄弟所以遺單于甚厚背約離兄弟之親者常在匈奴然右賢王事已在赦前勿深誅單于若稱書意明告諸吏使無負約有信敬如單于書使者言單于自將并國有功甚苦兵事服繡祫綺衣長襦錦袍各一比踈一黄金飭具帶一黄金犀毗一繡十匹錦二十匹赤綈緑繒各四十匹使中大夫意謁者令肩遺單于後頃之冒頓死子稽粥立號曰老上單于老上稽粥單于初立文帝復遣宗人女翁主為單于閼氏使宦者燕人中行説傅翁主説不欲行漢强使之説曰必我也為漢患者中行説既至因降單于單于愛幸之初單于好漢繒絮食物中行説曰匈奴人衆不能當漢之一郡然所以强之者以衣食異無卬於漢今單于變俗好漢物漢物不過什二則匈奴盡歸于漢矣其得漢絮繒以馳草棘中衣袴皆裂弊以視不如旃裘堅善也得漢食物皆去之以視不如重酪之便美也於是説教單于左右疏記以計識其人衆畜牧漢遺單于書以尺一牘辭曰皇帝敬問匈奴大單于無恙所以遺物及言語云云中行説令單于以尺二寸牘及印封皆令廣長大倨驁其辭曰天地所生日月所置匈奴大單于敬問漢皇帝無恙所以遺物言語亦云云漢使或言匈奴俗賤老中行説窮漢使曰而漢俗屯戍從軍當發者其親豈不自奪温厚肥羙齎送飲食行者乎漢使曰然説曰匈奴明以攻戰為事老弱不能鬬故以其肥美飲食壯健以自衛如此父子各得相保何以言匈奴輕老也漢使曰匈奴父子同穹廬卧父死妻其後母兄弟死盡妻其妻無冠帶之節闕庭之禮中行説曰匈奴之俗食畜肉飲其汁衣其皮畜食草飲水隨時轉移故其急則人習騎射寛則人樂無事約束徑易行君臣簡可久一國之政猶一體也父兄死則妻其妻惡種姓之失也故匈奴雖亂必立宗種今中國雖陽不取其父兄之妻親屬益踈則相殺至制易姓皆從此類也且禮義之敝上下交怨而室屋之極生力屈焉夫力耕桑以求衣食築城郭以自備故其民急則不習戰攻緩則罷於作業嗟土室之人顧無喋喋佔佔冠固何當自是之後漢使欲辯論者中行説輒曰漢使毋多言顧漢所輸匈奴繒絮米糵令其量中必善美而已何以言為乎且所給備善則已不備善而苦惡則候秋孰以騎馳蹂廼稼穡也日夜教單于候利害處孝文十四年匈奴單于十四萬騎入朝那蕭闗殺北地都尉卬虜人民畜産甚多遂至彭陽使騎兵入燒回中宮候騎至雍甘泉於是文帝以中尉周舍郎中令張武為將軍發車千乘十萬騎軍長安旁以備胡寇而拜昌侯盧卿為上郡將軍寗侯魏遫為北地將軍隆慮侯周竈為隴西將軍東陽侯張相如為大將軍成侯董赤為將軍大發車騎往擊胡單于留塞内月餘漢逐出塞即還不能有所殺匈奴日以驕嵗入邊殺略人民甚衆雲中遼東最甚郡萬餘人漢甚患之廼使使遺匈奴書單于亦使當戸報謝復言和親事孝文後二年使使遺匈奴書曰皇帝敬問匈奴大單于無恙使當户且渠雕渠難郎中韓遼遺朕馬二匹已至敬受先帝制長城以北引弓之國受令單于長城以内冠帶之室朕亦制之使萬民耕織射獵衣食父子毋離臣主相安俱無暴虐今聞渫惡民貪降其趨背義絶約忘萬民之命離兩主之驩然其事已在前矣書云二國已和親兩主驩説寢兵休卒養馬世世昌樂翕然更始朕甚嘉之聖者日新改作更始使老者得息幼者得長各保其首領而終其天年朕與單于俱由此道順天恤民世世相傳施之無窮天下莫不咸嘉使漢與匈奴鄰敵之國匈奴處北地寒殺氣早降故詔吏遺單于秫糵金帛綿絮它物歲有數今天下大安萬民熙熙獨朕與單于為之父母朕追念前事薄物細故謀臣計失皆不足以離昆弟之驩朕聞天不頗覆地不偏載朕與單于皆捐細故俱蹈大道也墮壞前惡以圖長久使兩國之民若一家子元元萬民下及魚鱉上及飛鳥跂行喙息蝡動之類莫不就安利避危殆故來者不止天之道也俱去前事朕釋逃虜民單于毋言章尼等朕聞古之帝王約八刀明而不食言單于留志天下大安和親之後漢過不先單于其察之單于既約和親於是制詔御史匈奴大單于遺朕書和親已定亡人不足以益衆廣地匈奴無入塞漢無出塞犯令約者殺之可以乆親後無咎俱便朕已許其布告天下使明知之後四年老上單于死子軍臣單于立而中行説復事之漢復與匈奴和親軍臣單于立嵗餘匈奴復絶和親大入上郡雲中各三萬騎所殺略甚衆於是漢使三將軍軍屯北地代屯句注趙屯飛狐口縁邊亦各堅守以備胡宼又置三將軍軍長安西細栁渭北棘門覇上以備胡胡騎入代句注邊𤇺火通於甘泉長安數月漢兵至邊匈奴亦逺塞漢兵亦罷後嵗餘文帝崩景帝立而趙王遂廼隂使於匈奴呉楚反欲與趙合謀入邊漢圍破趙匈奴亦止自是後景帝復與匈奴和親通闗市給遺單于遣翁主如故約終景帝世時時小入盗邊無大宼武帝即位明和親約束厚遇闗市饒給之匈奴自單于以下皆親漢往來長城下漢使馬邑人聶翁壹閒闌出物與匈奴交易陽為賣馬邑城以誘單于單于信之而貪馬邑財物廼以十萬騎入武州塞漢伏兵三十餘萬馬邑旁御史大夫韓安國為䕶軍將軍䕶四將軍以伏單于單于既入漢塞未至馬邑百餘里見畜布野而無人牧者怪之乃攻亭時鴈門尉史行徼見宼保此亭單于得欲刺之尉史知漢謀廼下具告單于單于大驚曰吾固疑之乃引兵還出曰吾得尉史天也以尉史為天王漢兵約單于入馬邑而縱兵單于不至以故無所得將軍王恢部出代擊胡輜重聞單于還兵多不敢出漢以恢本建造兵謀而不進誅恢自是後匈奴絶和親攻當路塞往往入盗於邊不可勝數然匈奴貪尚樂闗市耆漢財物漢亦通闗市不絶以中之自馬邑軍後五嵗之秋漢使四將各萬騎擊胡闗市下將軍衛青出上谷至龍城得胡首虜七百人公孫賀出雲中無所得公孫敖出代郡為胡所敗七千李廣出鴈門為胡所敗匈奴生得廣廣道亡歸漢囚敖廣敖廣贖為庶人其冬匈奴數千人盗邊漁陽尤甚漢使將軍韓安國屯漁陽備胡其明年秋匈奴二萬騎入漢殺遼西太守略二千餘人又敗漁陽太守軍千餘人圍將軍安國安國時千餘騎亦且盡㑹燕救之至匈奴廼去又入鴈門殺略千餘人於是漢使將軍衛青將三萬騎出鴈門李息出代郡擊胡得首虜數千其明年衛青復出雲中以西至隴西擊胡之樓煩白羊王於河南得胡首虜數千羊百餘萬於是漢遂取河南地築朔方復繕故秦時䝉恬所為塞因河而為固漢亦棄上谷之斗辟縣造陽地以予胡是嵗元朔二年也其後冬軍臣單于死其弟左谷蠡王伊穉斜自立為單于攻敗軍臣單于太子於單於單亡降漢漢封於單為陟安侯數月死伊穉斜單于既立其夏匈奴數萬騎入代郡殺太守共友略千餘人秋又入鴈門殺略千餘人其明年又入代郡定襄上郡各三萬騎殺略數千人匈奴右賢王怨漢奪之河南地而築朔方數宼盗邊及入河南侵擾朔方殺略吏民甚衆其明年春漢遣衛青將六將軍十餘萬人出朔方高闕右賢王以為漢兵不能至飲酒醉漢兵出塞六七百里夜圍右賢王右賢王大驚脱身逃走精騎往往隨後去漢將軍得右賢王人衆男女萬五千人禆小王十餘人其秋匈奴萬騎入代郡殺尉朱央略千餘人其明年春漢復遣大將軍衛青將六將軍十餘萬騎仍再出定襄數百里擊匈奴得首虜前後萬九千餘級而漢亦亡兩將軍三千餘騎右將軍建得以身脱而前將軍翕侯趙信兵不利降匈奴趙信者故胡小王降漢漢封為翕侯以前將軍與右將軍并軍介獨遇單于兵故盡没單于既得翕侯以為自次王用其姊妻之與謀漢信教單于益北絶幕以誘罷漢兵徼極而取之毋近塞單于從之其明年胡數萬騎入上谷殺數百人明年春漢使票騎將軍去病將萬騎出隴西過焉耆山千餘里得胡首虜八千餘級得休屠王祭天金人其夏票騎將軍復與合騎侯數萬騎出隴西北地二千里過居延攻祁連山得胡首虜三萬餘級禆小王以下十餘人是時匈奴亦來入代郡鴈門殺略數百人漢使博望侯及李將軍廣出右北平擊匈奴左賢王左賢王圍李廣廣軍四千人死者過半殺虜亦過當㑹博望侯軍救至李將軍得脱盡亡其軍合騎侯後票騎將軍期及博望侯皆當死贖為庶人其秋單于怒昆邪王休屠王居西方為漢所殺虜數萬人欲召誅之昆邪休屠王恐謀降漢漢使票騎將軍迎之昆邪王殺休屠王并將其衆降漢凡四萬餘人號十萬於是漢已得昆邪則隴西北地河西益少胡宼徙闗東貧民處所奪匈奴河南地新秦中以實之西減北地以西戍卒半明年春匈奴入右北平定襄各數萬騎殺略千餘人其年春漢謀以為翕侯信為單于計居幕北以為漢兵不能至乃粟馬發十萬騎私負從馬凡十四萬匹糧重不與焉令大將軍青票騎將軍去病中分軍大將軍出定襄票騎將軍出代咸約絶幕擊匈奴單于聞之逺其輜重以精兵待於幕北與漢大將軍接戰一日㑹暮大風起漢兵縱左右翼圍單于單于自度戰不能與漢兵遂獨與壯騎數百潰漢圍西北遁走漢兵夜追之不得行捕斬首虜凡萬九千級北至窴顔山趙信城而還單于之走其兵往往與漢軍相亂而隨單于單于久不與其大衆相得右谷蠡王以為單于死乃自立為單于真單于復得其衆右谷蠡乃去號復其故位票騎之出代二千餘里與左王接戰漢兵得胡首虜凡七萬餘人左王將皆遁走票騎封於狼居胥山禪姑衍臨翰海而還是後匈奴逺遁而幕南無王庭漢度河自朔方以西至令居往往通渠置田官吏卒五六萬人稍𧖟食地接匈奴以北初漢兩將大出圍單于所殺虜八九萬而漢士物故者亦萬數漢馬死者十餘萬匹匈奴雖病逺去而漢馬亦少無以復往單于用趙信計遣使好辭請和親天子下其議或言和親或言遂臣之丞相長史任敞曰匈奴新困宜使為外臣朝請於邊漢使敞使於單于單于聞敞計大怒留之不遣先是漢亦有所降匈奴使者單于亦輙留漢使相當漢方復收士馬㑹票騎將軍去病死於是漢久不北擊胡數嵗伊穉斜單于立十三年死子烏維立為單于是嵗元鼎三年也烏維單于立而漢武帝始出巡狩郡縣其後漢方南誅兩越不擊匈奴匈奴亦不入邊烏維立三年漢已滅兩越遣故太僕公孫賀將萬五千騎出九原二千餘里至浮苴井從票侯趙破奴萬餘騎出令居數千里至匈奴河水皆不見匈奴一人而還是時天子巡邊親至朔方勒兵十八萬騎以見武節而使郭吉風告單于既至匈奴匈奴主客問所使郭吉卑體好言曰吾見單于而口言單于見吉吉曰南越王頭已縣於漢北闕下今單于即能與漢戰天子自將兵待邊即不能亟南面而臣於漢何但逺走亡匿於幕北寒苦無水草之地為語卒單于大怒立斬主客見者而留郭吉不歸遷辱之北海上而單于終不肯為宼於漢邊休養士馬習射獵數使使好辭甘言求和親漢使王烏等闚匈奴匈奴法漢使不去節不以墨黥其面不得入穹廬王烏北地人習胡俗去其節黥面入廬單于愛之陽許曰吾為遣其太子入質於漢以求和親漢使楊信使於匈奴是時漢東拔濊貉朝鮮以為郡而西置酒泉郡以隔絶胡與羌通之路又西通月氏大夏以翁主妻烏孫王以分匈奴西方之援國又北益廣田至眩雷為塞而匈奴終不敢以為言是嵗翕侯信死漢用事者以匈奴已弱可臣從也楊信為人剛直屈彊素非貴臣也單于不親欲召入不肯去節廼坐穹廬外見楊信楊信説單于曰即欲和親以單于太子為質於漢單于曰非故約故約漢常遣翁主給繒絮食物有品以和親而匈奴亦不復擾邊今乃欲反古令吾太子為質無幾矣匈奴俗見漢使非中貴人其儒生以為欲説折其辭辯少年以為欲刺折其氣每漢兵入匈奴匈奴輙報償漢留匈奴使匈奴亦留漢使必得當廼止楊信既歸漢使王烏等如匈奴匈奴復讇以甘言欲多得漢財物紿王烏曰吾欲入漢見天子面相結為兄弟王烏歸報漢漢為單于築邸於長安匈奴曰非得漢貴人使吾不與誠語匈奴使其貴人至漢病服藥欲愈之不幸而死漢使路充國佩二千石印綬使送其䘮厚幣直數千金單于以為漢殺吾貴使者廼留路充國不歸諸所言者單于特空紿王烏殊無意入漢遣太子來質於是匈奴數使竒兵侵犯漢邊漢廼拜郭昌為拔胡將軍及浞野侯屯朔方以東備胡烏維單于立十嵗死子詹師廬立年少號為兒單于是歳元封六年也自是後單于益西北左方兵直雲中右方兵直酒泉敦煌兒單于立漢使兩使一人弔單于一人弔右賢王欲以乖其國使者入匈奴匈奴悉將致單于單于怒而悉留漢使漢使留匈奴者前後十餘軰而匈奴使來漢亦輒留之相當是嵗漢使貳師將軍西伐大宛而令因杅將軍築受降城其冬匈奴大雨雪畜多飢寒死而單于年少好殺伐國中多不安左大都尉欲殺單于使人閒告漢曰我欲殺單于降漢漢逺漢即來兵近我我即發初漢聞此言故築受降城猶以為逺其明年春漢使浞野侯破奴將二萬騎出朔方北二千餘里期至浚稽山而還浞野侯既至期左大都尉欲發而覺單于誅之發兵擊浞野侯浞野侯行捕首虜數千人還未至受降城四百里匈奴八萬騎圍之浞野侯夜出自求水匈奴生得浞野侯因急擊其軍軍吏畏亡將而誅莫相勸而歸軍遂没於匈奴單于大喜遂遣兵攻受降城不能下乃侵入邊而去明年單于欲自攻受降城未到病死兒單于立三嵗而死子少匈奴廼立其季父烏維單于弟右賢王句黎湖為單于是嵗太初三年也句黎湖單于立漢使光禄徐自為出五原塞數百里逺者千里築城障列亭至廬朐而使游擊將軍韓説長平侯衛伉屯其旁使强弩都尉路博徳築居延澤上其秋匈奴大入雲中定襄五原朔方殺略數千人敗數二千石而去行壞光祿所築亭障又使右賢王入酒泉張掖略數千人會任文擊救盡復失其所得而去聞貳師將軍破大宛斬其王還單于欲遮之不敢其冬病死句黎湖單于立一嵗死其弟左大都尉且鞮侯立為單于漢既誅大宛威震外國天子意欲遂困胡廼下詔曰髙皇帝遺朕平城之憂髙后時單于書絶悖逆昔齊襄公復九世之讎春秋大之是嵗太初四年也且鞮侯單于初立恐漢襲之盡歸漢使之不降者路充國等於漢單于廼自謂我兒子安敢望漢天子漢天子我丈人行漢遣中郎將蘇武厚幣賂遺單于單于益驕禮甚倨非漢所望也明年浞野侯破奴得亡歸漢其明年漢使貳師將軍將三萬騎出酒泉擊右賢王於天山得首虜萬餘級而還匈奴大圍貳師幾不得脱漢兵物故什六七漢又使因杅將軍出西河與强弩都尉會涿邪山亡所得使騎都尉李陵將歩兵五千人出居延北千餘里與單于會合戰陵所殺傷萬餘人兵食盡欲歸單于圍陵陵降匈奴其兵得脱歸漢者四百人單于廼貴陵以其女妻之後二嵗漢使貳師將軍六萬騎歩兵七萬出朔方强弩都尉路博徳將萬餘人與貳師㑹㳺擊將軍説步兵三萬人出五原因杅將軍敖將騎萬步兵三萬人出鴈門匈奴聞悉逺其累重於余吾水北而單于以十萬待水南與貳師接戰貳師解而引歸與單于連鬬十餘日㳺擊亡所得因杅與左賢王戰不利引歸明年且鞮侯單于死立五年長子左賢王立為狐鹿姑單于是嵗太始元年也初且鞮侯兩子長為左賢王次為左大將病且死言立左賢王左賢王未至貴人以為有病更立左大將為單于左賢王聞之不敢進左大將使人召左賢王而讓位焉左賢王辭以病左大將不聼謂曰即不幸死傳之於我左賢王許之遂立為狐鹿姑單于狐鹿姑單于立以左大將為左賢王數年病死其子先賢撣不得代更以為日逐王日逐王者賤於左賢王單于自以其子為左賢王單于既立六年而匈奴入上谷五原殺略吏民其年匈奴復入五原酒泉殺兩部都尉於是漢遣貳師將軍七萬人出五原御史大夫商丘成將三萬餘人出西河重合侯莽通將四萬騎出酒泉千餘里單于聞漢兵大出悉遣其輜重徙趙信城北邸郅居水左賢王驅其人民度余吾水六七百里居兠銜山單于自將精兵左安侯度姑且水御史大夫軍至追邪徑無所見還匈奴使大將與李陵將三萬餘騎追漢軍至浚稽山合轉戰九日漢兵陷陳郤敵殺傷虜甚衆至蒲奴水虜不利還去重合侯軍至天山匈奴使大將偃渠與左右呼知王將二萬餘騎要漢兵見漢兵彊引去重合侯無所得失是時漢恐車師兵遮重合侯廼遣闓陵侯將兵别圍車師盡得其王民衆而還貳師將軍將出塞匈奴使右大都尉與衛律將五千騎要擊漢軍於夫羊句山狹貳師遣屬國胡騎二千與戰虜兵壞散死傷者數百人漢軍乘勝追北至范夫人城匈奴奔走莫敢距敵㑹貳師妻子坐巫蠱收聞之憂懼其掾胡亞夫亦避罪從軍説貳師曰夫人室家皆在吏若還不稱意適與獄㑹郅居以北可復得見乎貳師由是狐疑欲深入要功遂北至郅居水上虜已去貳師遣䕶軍將二萬騎度郅居之水一日逄左賢王左大將將二萬騎與漢軍合戰一日漢軍殺大將虜死傷甚衆軍長史與決眭都尉煇渠侯謀曰將軍懐異心欲危衆求功恐必敗謀共執貳師貳師聞之斬長史引兵還至速邪烏燕然山單于知漢軍勞倦自將五萬騎遮擊貳師相殺傷甚衆夜塹漢軍前深數尺從後急擊之軍大亂敗貳師降單于素知其漢大將貴臣以女妻之尊寵在衛律上其明年單于遣使遺漢書云南有大漢北有强胡胡者天之驕子也不為小禮以自煩今欲與漢闓大闗取漢女為妻嵗給遺我糵酒萬石稷米五千斛雜繒萬匹它如故約則邊不相盗矣漢遣使者報送其使單于使左右難漢使者曰漢禮義國也貳師道前太子發兵反何也使者曰然廼丞相私與太子爭鬬太子發兵欲誅丞相丞相誣之故誅丞相此子弄父兵罪當笞小過耳孰與冒頓單于身殺其父代立常妻後母禽獸行也單于留使者三嵗廼得還貳師在匈奴嵗餘衛律害其寵㑹母閼氏病律飭胡巫言先單于怒曰胡故時祠兵常言得貳師以社今何故不用於是收貳師貳師罵曰我死必滅匈奴遂屠貳師以祠㑹連雨雪數月畜産死人民疫病榖稼不孰單于恐為貳師立祠室自貳師没後漢新失大將軍士卒數萬人不復出兵三嵗武帝崩前此者漢兵深入窮追二十餘年匈奴孕重墯殰罷極苦之自單于以下常有欲和親計後三年單于欲求和親㑹病死初單于有異母弟為左大都尉賢國人鄉之母閼氏恐單于不立子而立左大都尉也廼私使殺之左大都尉同母兄怨遂不肯復㑹單于庭又單于病且死謂諸貴人我子少不能治國立弟右谷蠡王及單于死衛律等與顓渠閼氏謀匿單于死詐撟單于令與貴人飲盟更立子左谷蠡王為壺衍鞮單于是嵗始元二年也壺衍鞮單于既立風謂漢使者言欲和親左賢王右谷蠡王以不得立怨望率其衆欲南歸漢恐不能自致即脅盧屠王欲與西降烏孫謀擊匈奴盧屠王告之單于使人驗問右谷蠡王不服反以其罪罪盧屠王國人皆寃之於是二王去居其所未嘗肯㑹龍城後二年秋匈奴入代殺都尉單于年少初立母閼氏不正國内乖離常恐漢兵襲之於是衛律為單于謀穿井築城治樓以蔵榖與秦人守之漢兵至無柰我何即穿井數百伐材數千或曰胡人不能守城是遺漢糧也衛律於是止廼更謀歸漢使不降者蘇武馬宏等馬宏者前副光祿大夫王忠使西國為匈奴所遮忠戰死馬宏生得亦不肯降故匈奴歸此二人欲以通善意是時單于立三嵗矣明年匈奴發左右部二萬騎為四隊並入邊為宼漢兵追之斬首獲虜九千人生得甌脱王漢無所失亡匈奴見甌脱王在漢恐以為道擊之即西北逺去不敢南逐水草發人民屯甌脱明年復遣九千騎屯受降城以備漢北橋余吾令可度以備奔走是時衛律已死衛律在時常言和親之利匈奴不信及死後兵數困國益貧單于弟左谷蠡王思衛律言欲和親而恐漢不聼故不肯先言常使左右風漢使者然其侵盗益希遇漢使愈厚欲以漸致和親漢亦羈縻之其後左谷蠡王死明年單于使犁汚王窺邊言酒泉張掖兵益弱出兵試擊冀可復得其地時漢先得降者聞其計天子詔邊警備後無幾右賢王犁汚王四千騎分三隊入日勒屋蘭番和張掖太守屬國都尉發兵擊大破之得脱者數百人屬國千長義渠王騎士射殺犁汚王賜黄金二百斤馬二百匹因封為犁汚王屬國都尉郭忠封成安侯自是後匈奴不敢入張掖其明年匈奴三千餘騎入五原略殺數千人後數萬騎南旁塞獵行攻塞外亭障略取吏民去是時漢邊郡㷭火候望精明匈奴為邊宼者少利希復犯塞漢復得匈奴降者言烏桓嘗發先單于冢匈奴怨之方發二萬騎擊烏桓大將軍霍光欲發兵邀擊之以問䕶軍都尉趙充國充國以為烏桓間數犯塞今匈奴擊之於漢便又匈奴希寇盗北邊幸無事蠻夷自相攻擊而發兵要之招寇生事非計也光更問中郎將范明友明友言可擊於是拜明友為度遼將軍將二萬騎出遼東匈奴聞漢兵至引去初光誡明友兵不空出即後匈奴遂擊烏桓烏桓時新中匈奴兵明友既後匈奴因乗烏桓敝擊之斬首六千餘級獲三王首還封為平陵侯匈奴繇是恐不能出兵即使使之烏孫求欲得漢公主擊烏孫取車延惡師地烏孫公主上書下公卿議救未決昭帝崩宣帝即位烏孫昆彌復上書言連為匈奴所侵削昆彌願發國半精兵人馬五萬匹盡力擊匈奴唯天子出兵哀救公主本始二年漢大發闗東輕鋭士選郡國吏三百石伉健習騎射者皆從軍遣御史大夫田廣明為祁連將軍四萬餘騎出西河度遼將軍范明友三萬餘騎出張掖前將軍韓増三萬餘騎出雲中後將軍趙充國為蒲類將軍三萬餘騎出酒泉雲中太守田順為虎牙將軍三萬餘騎出五原凡五將軍兵十餘萬騎出塞各二千餘里及校尉常恵使䕶發兵烏孫西域昆彌自將翕侯以下五萬餘騎從西方入與五將軍兵凡二十餘萬衆匈奴聞漢兵大出老弱犇走敺畜産逺遁逃是以五將少所得度遼將軍出塞千二百餘里至蒲離候水斬首捕虜七百餘級鹵獲馬牛羊萬餘前將軍出塞千二百餘里至烏員斬首捕虜至候山百餘級鹵馬牛羊二千餘蒲類將軍兵當與烏孫合擊匈奴蒲類澤烏孫先期至而去漢兵不與相及蒲類將軍出塞千八百餘里西去候山斬首捕虜得單于使者蒲隂王以下三百餘級鹵馬牛羊七千餘聞虜已引去皆不至期還天子薄其過寛而不罪祁連將軍出塞千六百里至雞秩山斬首捕虜十九級獲牛馬羊百餘逄漢使匈奴還者冉𢎞等言雞秩山西有虜衆祁連即戒𢎞使言無虜欲還兵御史屬公孫益夀諌以為不可祁連不聼遂引兵還虎牙將軍出塞八百餘里至丹余吾水上即止兵不進斬首捕虜千九百餘級鹵馬牛羊七萬餘引兵還上以虎牙將軍不至期詐増鹵𫉬而祁連知虜在前逗遛不進皆下吏自殺擢公孫益夀為侍御史校尉常恵與烏孫兵至右谷蠡庭𫉬單于父行及嫂居次名王犁汙都尉千長將以下三萬九千餘級虜馬牛羊驢驘橐駝七十餘萬漢封惠為長羅侯然匈奴民衆死傷而去者及畜産逺移死亡不可勝數於是匈奴遂衰耗怨烏孫其冬單于自將萬騎擊烏孫頗得老弱欲還㑹天大雨雪一日深丈餘人民畜産凍死還者不能什一於是丁令乘弱攻其北烏桓入其東烏孫擊其西凡三國所殺數萬級馬數萬匹牛羊甚衆又重以餓死人民死者什三畜産什五匈奴大虚弱諸國羈屬者皆瓦解攻盗不能理其後漢出三千餘騎為三道並入匈奴捕虜得數千人還匈奴終不敢取當兹欲郷和親而邊境少事矣壺衍鞮單于立十七年死弟左賢王立為虚閭權渠單于是嵗地節二年也虚閭權渠單于立以右大將女為大閼氏而黜前單于所幸顓渠閼氏顓渠閼氏父左大且渠怨望是時匈奴不能為邊宼於是漢罷外城以休百姓單于聞之喜召貴人謀欲與漢和親左大且渠心害其事曰前漢使來兵隨其後令亦效漢發兵先使使者入廼自請與呼盧訾王各將萬騎南旁塞獵相逄俱入行未到㑹三騎亡降漢言匈奴欲為宼於是天子詔發邊騎屯要害處使大將軍軍監治衆等四人將五千騎分三隊出塞各數百里捕得虜各數十人而還時匈奴亡其三騎不敢入即引去是嵗也匈奴飢人民畜産死十六七又發兩屯各萬騎以備漢其秋匈奴前所得西嗕居左地者其君長以下數千人皆驅畜産行與甌脱戰所戰殺傷甚衆遂南降漢其明年西域城郭共擊匈奴取車師國得其王及人衆而去單于復以車師王昆弟兠莫為車師王收其餘民東徙不敢居故地而漢益遣屯士分田車師地以實之其明年匈奴怨諸國共擊車師遣左右大將各萬餘騎屯田右地欲以侵廹烏孫西域後二嵗匈奴遣左右奥鞬各六千騎與左大將再擊漢之田車師城者不能下其明年丁令比三嵗入盗匈奴殺略人民數千驅馬畜去匈奴遣萬餘騎往擊之無所得其明年單于將十萬餘騎旁塞獵欲入邊宼未至㑹其民題除渠堂亡降漢言狀漢以為言兵鹿奚盧侯而遣後將軍趙充國將兵四萬餘騎屯縁邊九郡備虜月餘單于病歐血因不敢入還去即罷兵廼使題王都犁胡次等入漢請和親未報㑹單于死是嵗神爵二年也虚閭權渠單于立九年死自始立而黜顓渠閼氏顓渠閼氏即與右賢王私通右賢王㑹龍城而去顓渠閼氏語以單于病甚且勿逺後數日單于死郝宿王刑未央使人召諸王未至顓渠閼氏與其弟左大且渠都隆竒謀立右賢王屠耆堂為握衍朐鞮單于握衍朐鞮單于者代父為右賢王烏維單于耳孫也握衍朐鞮單于立復修和親遣弟伊酋若王勝之入漢獻見單于初立凶惡盡殺虚閭權渠時用事貴人刑未央等而任用顓渠閼氏弟都隆竒又盡免虚閭權渠子弟近親而自以其子弟代之虚閭權渠單于子稽侯狦既不得立亡歸妻父烏禪幕烏禪幕者本烏孫康居閒小國數見侵暴率其衆數千人降匈奴狐鹿姑單于以其弟子日逐王姊妻之使長其衆居右地日逐王先賢禪其父左賢王當為單于讓狐鹿姑單于狐鹿姑單于許立之國人以故頗言日逐王當為單于日逐王素與握衍朐鞮單于有隙即率其衆數萬騎歸漢漢封日逐王為歸徳侯單于更立其從兄薄胥堂為日逐王明年單于又殺先賢撣兩弟烏禪幕請之不聼心恚其後左奧鞬王死單于自立其小子為奧鞬王留庭奧鞬貴人共立故奧鞬王子為王與俱東徙單于遣右丞相將萬騎往擊之失亡數千人不勝時單于已立二嵗暴虐殺伐國中不附及太子左賢王數讒左地貴人左地貴人皆怨其明年烏桓擊匈奴東邊姑夕王頗得人民單于怒姑夕王恐即與烏禪幕及左地貴人共立稽侯狦為呼韓邪單于發左地兵四五萬人西擊握衍朐鞮單于至姑且水北未戰握衍朐鞮單于兵敗走使人報其弟右賢王曰匈奴共攻我若肯發兵助我乎右賢王曰若不愛人殺昆弟諸貴人各自死若處無來汙我握衍朐鞮單于恚自殺左大且渠都隆竒亡之右賢王所其民衆盡降呼韓邪單于是嵗神爵四年也握衍朐鞮單于立三年而敗前漢書卷九十四上前漢書卷九十四上考證匈奴傳上左右谷蠡○史記谷蠡下有王字善為誘兵以包敵○包敵史記作冒敵後北服渾窳屈射丁零○按渾窳史記作渾庾丁零史記作丁靈本傳後文又作丁令冒頓縱精兵三十餘萬騎○三十史記作四十數背約侵盗代鴈門雲中○史記無鴈門二字孤僨之君注如淳曰僨仆也○顧炎武曰僨如左傳張脉僨興之僨倉公傳所謂病得之欲男子而不可得也如淳説非前陳豨反於代漢兵三十二萬云云○按韓王信反誘匈奴攻漢而圍髙帝于平城髙祖七年事也若陳豨之反于代事在十年與平城之圍了不相涉季布面折樊噲不應誤記後事為前事疑陳豨二字係史記傳寫之訛使騎兵入燒回中宮注師古曰回中地在安定○按回中宮秦時所築始皇二十九年廵隴西過回中宮即此括地志云秦回中宮在岐州雍縣西四十里武帝元封四年幸雍通回中道遂北出蕭闗又以下文証之則在雍明矣漢亦棄上谷之斗辟縣造陽地以予胡注云云○按造陽地當在上谷最北即前文所云燕亦築長城自造陽至襄平者也据後文則造陽之北凡九百里後世如開平小興州等地疑即古之造陽又北益廣田至眩雷為塞注服䖍曰眩雷地在烏孫北也○按地理志西河郡增山縣有道西出眩雷塞北部都尉治則眩雷塞在西河郡之西北邊不得逺在烏孫國也悉遠其累重于余吾水北○按山海經曰北鮮之山鮮水出焉北流注于余吾疑即此余吾水也穿井築城治樓以藏榖與秦人守之注師古曰秦時有人云云○顧炎武曰顔注非也彼時匈奴謂中國人為秦人猶後世言漢人耳西域傳匈奴縳馬前後足置城下馳言秦人我丐若馬師古曰謂中國人為秦人習言故也彼注甚是又大宛傳聞宛城中新得秦人亦謂中國人前漢書卷九十四上考證前漢書卷九十四下唐正議大夫行秘書少監琅琊縣開國子顔師古注匈奴傳第六十四下呼韓邪單于歸庭數月罷兵使各歸故地乃收其兄呼屠吾斯在民間者立為左谷蠡王使人告右賢貴人欲令殺右賢王其冬都隆竒與右賢王共立日逐王薄胥堂為屠耆單于發兵數萬人東襲呼韓邪單于呼韓邪單于兵敗走屠耆單于還以其長子都塗吾西為左谷蠡王少子姑瞀樓頭為右谷蠡王留居單于庭明年秋屠耆單于使日逐王先賢撣兄右奥鞬王為烏藉都尉各二萬騎屯東方以備呼韓邪單于是時西方呼揭王來與唯犂當户謀共讒右賢王言欲自立為烏藉單于屠耆單于殺右賢王父子後知其冤復殺唯犂當户於是呼揭王恐遂畔去自立為呼揭單于右奥鞬王聞之即自立為車犂單于烏藉都尉亦自立為烏藉單于凡五單于屠耆單于自將兵東擊車犂單于使都隆竒擊烏藉烏藉車犂皆敗西北走與呼揭單于兵合為四萬人烏藉呼揭皆去單于號共并力尊輔車犂單于屠耆單于聞之使左大將都尉將四萬騎分屯東方以備呼韓邪單于自將四萬騎西擊車犂單于車犂單于敗西北走屠耆單于即引西南留闟敦地其明年呼韓邪單于遣其弟右谷蠡王等西襲屠耆單于屯兵殺略萬餘人屠耆單于聞之即自將六萬騎擊呼韓邪單于行千里未至嗕姑地逢呼韓邪單于兵可四萬人合戰屠耆單于兵敗自殺都隆竒乃與屠耆少子右谷蠡王姑瞀樓頭亡歸漢車犂單于東降呼韓邪單于呼韓邪單于左大將烏厲屈與父呼遫累烏厲温敦皆見匈奴亂率其衆數萬人南降漢封烏厲屈為新城侯烏厲温敦為義陽侯是時李陵子復立烏藉都尉為單于呼韓邪單于捕斬之遂復都單于庭然衆裁數萬人屠耆單于從弟休旬王將所主五六百騎擊殺左大且渠并其兵至右地自立為閏振單于在西邊其後呼韓邪單于兄左賢王呼屠吾斯亦自立為郅支骨都侯單于在東邊其後二年閏振單于率其衆東擊郅支單于郅支單于與戰殺之并其兵遂進攻呼韓邪呼韓邪破其兵走郅支都單于庭呼韓邪之敗也左伊秩訾王為呼韓邪計勸令稱臣入朝事漢從漢求助如此匈奴乃定呼韓邪議問諸大臣皆曰不可匈奴之俗本上氣力而下服役以馬上戰鬬為國故有威名於百蠻戰死壯士所有也今兄弟爭國不在兄則在弟雖死猶有威名子孫常長諸國漢雖强猶不能兼并匈奴奈何亂先古之制臣事於漢卑辱先單于為諸國所笑雖如是而安何以復長百蠻左伊秩訾曰不然强弱有時今漢方盛烏孫城郭諸國皆為臣妾自且鞮侯單于以來匈奴日削不能取復雖屈彊於此未嘗一日安也今事漢則安存不事則危亡計何以過此諸大人相難乆之呼韓邪從其計引衆南近塞遣子右賢王銖婁渠堂入侍郅支單于亦遣子右大將駒于利受入侍是歲甘露元年也明年呼韓邪單于欵五原塞願朝三年正月漢遣車騎都尉韓昌迎發過所七郡郡二千騎為陳道上單于正月朝天子於甘泉宫漢寵以殊禮位在諸侯王上賛謁稱臣而不名賜以冠帯衣裳黄金璽盭綬玉具劍佩刀弓一張矢四發􁦌㦸十安車一乗鞍勒一具馬十五匹黄金二十斤錢二十萬衣被七十七襲錦繡綺縠雜帛八千匹絮六千斤禮畢使使者道單于先行宿長平上自甘泉宿池陽宫上登長平詔單于毋謁其左右當户之羣臣皆得列觀及諸蠻夷君長王侯數萬咸迎於渭橋下夾道陳上登渭橋咸稱萬嵗單于就邸留月餘遣歸國單于自請願留居光禄塞下有急保漢受降城漢遣長樂衛尉髙昌侯董忠車騎都尉韓昌將騎萬六千又發邊郡士馬以千數送單于出朔方雞鹿塞詔忠等留衞單于助誅不服又轉邊榖米糒前後三萬四千斛給贍其食是嵗郅支單于亦遣使奉獻漢遇之甚厚明年兩單于俱遣使朝獻漢待呼韓邪使有加明年呼韓邪單于復入朝禮賜如初加衣百一十襲錦帛九千匹絮八千斤以有屯兵故不復發騎為送始郅支單于以為呼韓邪降漢兵弱不能復自還即引其衆西欲攻定右地又屠耆單于小弟本侍呼韓邪亦亡之右地收兩兄餘兵得數千人自立為伊利目單于道逢郅支合戰郅支殺之并其兵五萬餘人聞漢出兵榖助呼韓邪即遂留居右地自度力不能定匈奴乃益西近烏孫欲與并力遣使見小昆彌烏就屠烏就屠見呼韓邪為漢所擁郅支亡虜欲攻之以稱漢乃殺郅支使持頭送都䕶在所發八千騎迎郅支郅支見烏孫兵多其使又不反勒兵逢擊烏孫破之因北擊烏揭烏揭降發其兵西破堅昆北降丁令并三國數遣兵擊烏孫常勝之堅昆東去單于庭七千里南去車師五千里郅支留都之元帝初即位呼韓邪單于復上書言民衆困乏漢詔雲中五原郡轉榖二萬斛以給焉郅支單于自以道逺又怨漢擁䕶呼韓邪遣使上書求侍子漢遣谷吉送之郅支殺吉漢不知吉音問而匈奴降者言聞甌脱皆殺之呼韓邪單于使來漢輙簿責之甚急明年漢遣車騎都尉韓昌光禄大夫張猛送呼韓邪單于侍子求問吉等因赦其罪勿令自疑昌猛見單于民衆益盛塞下禽獸盡單于足以自衛不畏郅支聞其大臣多勸單于北歸者恐北去後難約束昌猛即與為盟約曰自今以來漢與匈奴合為一家世世毋得相詐相攻有竊盗者相報行其誅償其物有冦𤼵兵相助漢與匈奴敢先背約者受天不祥令其世世子孫盡如盟昌猛與單于及大臣俱登匈奴諾水東山刑白馬單于以徑路刀金留犂撓酒以老上單于所破月氏王頭為飲器者共飲血盟昌猛還奏事公卿議者以為單于保塞為藩雖欲北去猶不能為危害昌猛擅以漢國世世子孫與夷狄詛盟令單于得以惡言上告于天羞國家傷威重不可得行宜遣使徃告祠天與觧盟昌猛奉使無狀罪至不道上薄其過有詔昌猛以贖論勿觧盟其後呼韓邪竟北歸庭人衆稍稍歸之國中遂定郅支既殺使者自知負漢又聞呼韓邪益彊恐見襲擊欲逺去㑹康居王數為烏孫所困與諸翕侯計以為匈奴大國烏孫素服屬之今郅支單于困阸在外可迎置東邊使合兵取烏孫以立之長無匈奴憂矣即使使至堅昆通語郅支郅支素恐又怨烏孫聞康居計大説遂與相結引兵而西康居亦遣貴人橐它驢馬數千匹迎郅支郅支人衆中寒道死餘財三千人到康居其後都䕶甘延壽與副陳湯發兵即康居誅斬郅支語在延夀湯傳郅支既誅呼韓邪單于且喜且懼上書言曰常願謁見天子誠以郅支在西方恐其與烏孫俱來擊臣以故未得至漢今郅支已伏誅願入朝見竟寜元年單于復入朝禮賜如初加衣服錦帛絮皆倍於黄龍時單于自言願壻漢氏以自親元帝以後宫良家子王嬙字昭君賜單于單于驩喜上書願保塞上谷以西至敦煌傳之無窮請罷邊備塞吏卒以休天子人民天子令下有司議議者皆以為便郎中侯應習邊事以為不可許上問狀應曰周秦以來匈奴暴桀㓂侵邊境漢興尤被其害臣聞北邊塞至遼東外有隂山東西千餘里草木茂盛多禽獸本冒頓單于依阻其中治作弓矢來出為㓂是其苑囿也至孝武世出師征伐斥奪此地攘之於幕北建塞徼起亭隧築外城設屯戍以守之然後邊境得用少安幕北地平少草木多大沙匈奴來㓂少所蔽隐從塞以南徑深山谷徃來差難邊長老言匈奴失隂山之後過之未嘗不哭也如罷備塞戍卒示夷狄之大利不可一也今聖徳廣被天覆匈奴匈奴得蒙全活之恩稽首來臣夫夷狄之情困則卑順彊則驕逆天性然也前以罷外城省亭隧今裁足以候望通㷭火而已古者安不忘危不可復罷二也中國有禮義之教刑罰之誅愚民猶尚犯禁又况單于能必其衆不犯約哉三也自中國尚建關梁以制諸侯所以絶臣下之覬欲也設塞徼置屯戍非獨為匈奴而已亦為諸屬國降民本故匈奴之人恐其思舊逃亡四也近西𦍑保塞與漢人交通吏民貪利侵盗其畜産妻子以此怨恨起而背畔世世不絶今罷乗塞則生嫚易分争之漸五也徃者從軍多沒不還者子孫貧困一旦亡出從其親戚六也又邊人奴婢愁苦欲亡者多曰聞匈奴中樂無奈候望急何然時有亡出塞者七也盗賊桀黠羣軰犯法如其窘急亡走北出則不可制八也起塞以來百有餘年非皆以土垣也或因山巖石木柴僵落谿谷水門稍稍平之卒徒築治功費乆逺不可勝計臣恐議者不深慮其終始欲以壹切省繇戍十年之外百嵗之内卒有它變障塞破壊亭隧㓕絶當更發屯繕治累世之功不可卒復九也如罷戍卒省候望單于自以保塞守御必深徳漢請求無已小失其意則不可測開夷狄之隙虧中國之固十也非所以永持至安威制百蠻之長䇿也對奏天子有詔勿議罷邊塞事使車騎將軍口諭單于曰單于上書願罷北邊吏士屯戍子孫世世保塞單于鄉慕禮義所以為民計者甚厚此長乆之䇿也朕甚嘉之中國四方皆有關梁障塞非獨以備塞外也亦以防中國姦邪放縱出為㓂害故明法度以專衆心也敬諭單于之意朕無疑焉為單于怪其不罷故使大司馬車騎將軍嘉曉單于單于謝曰愚不知大計天子幸使大臣告語甚厚初左伊秩訾為呼韓邪畫計歸漢竟以安定其後或讒伊秩訾自伐其功常鞅鞅呼韓邪疑之左伊秩訾懼誅將其衆千餘人降漢漢以為關内侯食邑三百户令佩其王印綬及竟寜中呼韓邪來朝與伊秩訾相見謝曰王為我計甚厚令匈奴至今安寜王之力也徳豈可忘我失王意使王去不復顧留皆我過也今欲白天子請王歸庭伊秩訾曰單于頼天命自歸於漢得以安寜單于神靈天子之祐也我安得力既已降漢又復歸匈奴是兩心也願為單于侍使於漢不敢聽命單于固請不能得而歸王昭君號寜胡閼氏生一男伊屠智牙師為右日逐王呼韓邪立二十八年建始二年死始呼韓邪嬖左伊秩訾兄呼衍王女二人長女顓渠閼氏生二子長曰且莫車次曰嚢知牙斯少女為大閼氏生四子長曰雕陶莫臯次曰且麋胥皆長於且莫車少子咸樂二人皆小於嚢知牙斯又它閼氏子十餘人顓渠閼氏貴且莫車愛呼韓邪病且死欲立且莫車其母顓渠閼氏曰匈奴亂十餘年不絶如髪頼䝉漢力故得復安今平定未乆人民創艾戰鬬且莫車年少百姓未附恐復危國我與大閼氏一家共子不如立雕陶莫臯大閼氏曰且莫車雖少大臣共持國事今舍貴立賤後世必亂單于卒從顓渠閼氏計立雕陶莫臯約令傳國與弟呼韓邪死雕陶莫臯立為復株絫若鞮單于復株絫若鞮單于立遣子右致盧兒王醯諧屠奴侯入侍以且麋胥為左賢王且莫車為左谷蠡王嚢知牙斯為右賢王復株絫單于復妻王昭君生二女長女云為須卜居次小女為當于居次河平元年單于遣右臯林王伊邪莫演等奉獻朝正月既罷遣使者送至蒲坂伊邪莫演言欲降即不受我我自殺終不敢還歸使者以聞下公卿議議者或言宜如故事受其降光禄大夫谷永議郎杜欽以為漢興匈奴數為邊害故設金爵之賞以待降者今單于詘體稱臣列為北藩遣使朝賀無有二心漢家接之宜異於徃時今既享單于聘貢之質而更受其逋逃之臣是貪一夫之得而失一國之心擁有罪之臣而絶慕義之君也假令單于初立欲委身中國未知利害私使伊邪莫演詐降以卜吉㐫受之虧徳沮善令單于自疏不親邊吏或者設為反閒欲因而生隙受之適合其䇿使得歸曲而直責此誠邊竟安危之原師旅動静之首不可不詳也不如勿受以昭日月之信抑詐諼之謀懐附親之心便對奏天子從之遣中郎將王舜徃問降狀伊邪莫演曰我病狂妄言耳遣去歸到官位如故不肯令見漢使明年單于上書願朝河平四年正月遂入朝加賜錦繡繒帛二萬疋絮二萬斤它如竟寜時復株絫單于立十歲鴻嘉元年死弟且麋胥立為搜諧若鞮單于搜諧單于立遣子左祝都韓王昫留斯侯入侍以且莫車為左賢王搜諧單于立八歲元延元年為朝二年發行未入塞病死弟且莫車立為車牙若鞮單于車牙單于立遣子右於涂仇撣王烏夷當入侍以嚢知牙斯為左賢王車牙單于立四歲綏和元年死弟嚢知牙斯立為烏珠留若鞮單于烏珠留單于立以第二閼氏子樂為左賢王以第五閼氏子輿為右賢王遣子右股奴王烏鞮牙斯入侍漢遣中郎將夏侯藩副校尉韓容使匈奴時帝舅大司馬票騎將軍王根領尚書事或説根曰匈奴有斗入漢地直張掖郡生竒材木箭竿就羽如得之於邊甚饒國家有廣地之實將軍顯功垂於無窮根為上言其利上直欲從單于求之為有不得傷命損威根即但以上指曉藩令從藩所説而求之藩至匈奴以語次説單于曰竊見匈奴斗入漢地直張掖郡漢三都尉居塞上士卒數百人寒苦候望乆勞單于宜上書獻此地直斷閼之省兩都尉士卒數百人以復天子厚恩其報必大單于曰此天子詔語邪將從使者所求也藩曰詔指也然藩亦為單于畫善計耳單于曰孝宣孝元皇帝哀憐父呼韓邪單于從長城以北匈奴有之此温偶駼王所居地也未曉其形狀所生請遣使問之藩容歸漢後復使匈奴至則求地單于曰父兄傳五世漢不求此地至知獨求何也已問温偶駼王匈奴西邊諸侯作穹廬及車皆仰此山材木且先父地不敢失也藩還遷為太原太守單于遣使上書以藩求地狀聞詔報單于曰藩擅稱詔從單于求地法當死更大赦二今徙藩為濟南太守不令當匈奴明年侍子死歸塟復遣子左於駼仇撣王稽留昆入侍至哀帝建平二年烏孫庶子卑援疐翕侯人衆入匈奴西界㓂盗牛畜頗殺其民單于聞之遣左大當户烏夷泠將五千騎擊烏孫殺數百人畧千餘人敺牛畜去卑援疐恐遣子趨逯為質匈奴單于受以狀聞漢遣中郎將丁野林副校尉公乘音使匈奴責譲單于告令還歸卑援疐質子單于受詔遣歸建平四年單于上書願朝五年時哀帝被疾或言匈奴從上游來厭人自黄龍竟寜時單于朝中國輙有大故上由是難之以問公卿亦以為虛費府帑可且勿許單于使辭去未𤼵黄門郎揚雄上書諫曰臣聞六經之治貴於未亂兵家之勝貴於未戰二者皆微然而大事之本不可不察也今單于上書求朝國家不許而辭之臣愚以為漢與匈奴從此隙矣本北地之狄五帝所不能臣三王所不能制其不可使隙甚明臣不敢逺稱請引秦以來明之以秦始皇之彊蒙恬之威帯甲四十餘萬然不敢窺西河廼築長城以界之㑹漢初興以髙祖之威靈三十萬衆困於平城士或七日不食時竒譎之士石畫之臣甚衆卒其所以脱者世莫得而言也又髙皇后嘗忿匈奴羣臣庭議樊噲請以十萬衆横行匈奴中季布曰噲可斬也妄阿順指於是大臣權書遺之然後匈奴之結觧中國之憂平及孝文時匈奴侵暴北邊候騎至雍甘泉京師大駭發三將軍屯細栁棘門覇上以備之數月廼罷孝武即位設馬邑之權欲誘匈奴使韓安國將三十萬衆徼於便墬匈奴覺之而去徒費財勞師一虜不可得見况單于之面乎其後深惟社稷之計規恢萬載之䇿廼大興師數十萬使衛青霍去病操兵前後十餘年於是浮西河絶大幕破寘顔襲王庭窮極其地追奔逐北封狼居胥山禪於姑衍以臨翰海虜名王貴人以百數自是之後匈奴震怖益求和親然而未肯稱臣也且夫前世豈樂傾無量之費役無罪之人快心於狼望之北哉以為不壹勞者不乆佚不暫費者不永寜是以忍百萬之師以摧餓虎之喙運府庫之財填盧山之壑而不悔也至本始之初匈奴有桀心欲掠烏孫侵公主廼發五將之師十五萬騎獵其南而長羅侯以烏孫五萬騎震其西皆至質而還時鮮有所獲徒奮揚威武明漢兵若雷風耳雖空行空反尚誅兩將軍故北狄不服中國未得髙枕安寢也逮至元康神爵之間大化神明鴻恩溥洽而匈奴内亂五單于争立日逐呼韓邪攜國歸死扶伏稱臣然尚覊縻之計不顓制自此之後欲朝者不距不欲者不强何者外國天性忿􁀳形容魁健負力怙氣難化以善易𨽻以惡其彊難詘其和難得故未服之時勞師逺攻傾國殫貨伏尸流血破堅㧞敵如彼之難也既服之後慰薦撫循交接賂遺威儀俯仰如此之備也徃時嘗屠大宛之城蹈烏桓之壘探姑繒之壁籍蕩姐之場艾朝鮮之旃㧞兩越之旗近不過旬月之役逺不離二時之勞固已犂其庭掃其閭郡縣而置之雲徹席卷後無餘菑唯北狄為不然眞中國之堅敵也三垂比之懸矣前世重之兹甚未易可輕也今單于歸義懐欵誠之心欲離其庭陳見於前此廼上世之遺䇿神靈之所想望國家雖費不得已者也奈何距以來厭之辭踈以無日之期消徃昔之恩開將來之隙夫欵而隙之使有恨心負前言縁徃辭歸怨於漢因以自絶終無北面之心威之不可諭之不能焉得不為大憂乎夫明者視於無形聰者聽於無聲誠先於未然即䝉恬樊噲不復施棘門細栁不復備馬邑之䇿安所設衛霍之功何得用五將之威安所震不然壹有隙之後雖智者勞心於内辯者轂擊於外猶不若未然之時也且徃者圖西域制車師置城郭都䕶三十六國費歲以大萬計者豈為康居烏孫能踰白龍堆而㓂西邊哉廼以制匈奴也夫百年勞之一日失之費十而愛一臣竊為國不安也唯陛下少留意於未亂未戰以遏邊萌之禍書奏天子寤焉召還匈奴使者更報單于書而許之賜雄帛五十匹黄金十斤單于未發㑹病復遣使願朝明年故事單于朝從名王以下及從者二百餘人單于又上書言䝉天子神靈人民盛壯願從五百人入朝以明天子盛徳上皆許之元壽二年單于來朝上以太歲厭勝所在舍之上林苑蒲陶宫告之以加敬於單于單于知之加賜衣三百七十襲錦繡繒帛三萬匹絮三萬斤它如河平時既罷遣中郎將韓况送單于單于出塞到休屯井北度車田盧水道里回逺况等乏食單于廼給其糧失期不還五十餘日初上遣稽留昆隨單于去到國復遣稽留昆同母兄右大且方與婦入侍還歸復遣且方同母兄左日逐王都與婦入侍是時漢平帝㓜太皇太后稱制新都侯王莽秉政欲説太后以威徳至盛異於前廼風單于令遣王昭君女須卜居次云入侍太后所以賞賜之甚厚㑹西域車師後王句姑去胡來王唐兠皆怨恨都䕶校尉將妻子人民亡降匈奴語在西域傳單于受置左谷蠡地遣使上書言狀曰臣謹已受詔遣中郎將韓隆王昌副校尉甄阜侍中謁者帛敞長水校尉王歙使匈奴告單于曰西域内屬不當得受今遣之單于曰孝宣孝元皇帝哀憐為作約束自長城以南天子有之長城以北單于有之有犯塞輙以狀聞有降者不得受臣知父呼韓邪單于蒙無量之恩死遺言曰有從中國來降者勿受輙送至塞以報天子厚恩此外國也得受之使者曰匈奴骨肉相攻國幾絶䝉中國大恩危亡復續妻子完安累世相繼宜有以報厚恩單于叩頭謝罪執二虜還付使者詔使中郎將王萌待西域惡都奴界上逆受單于遣使送到國因請其罪使者以聞有詔不聽㑹西域諸國王斬以示之廼造設四條中國人亡入匈奴者烏孫亡降匈奴者西域諸國佩中國印綬降匈奴者烏桓降匈奴者皆不得受遣中郎將王駿王昌副校尉甄阜王尋使匈奴班四條與單于雜函封付單于令奉行因收故宣帝所為約束封函還時莽奏令中國不得有二名因使使者以風單于宜上書慕化為一名漢必加厚賞單于從之上書言幸得備藩臣竊樂太平聖制臣故名嚢知牙斯今謹更名曰知莽大説白太后遣使者答諭厚賞賜焉漢既班四條後䕶烏桓使者告烏桓民毋得復與匈奴皮布税匈奴以故事遣使者責烏桓税匈奴人民婦女欲賈販者皆隨徃焉烏桓距曰奉天子詔條不當予匈奴税匈奴使怒收烏桓酋豪縳到懸之酋豪昆弟怒共殺匈奴使及其官屬收略婦女馬牛單于聞之遣使發左賢王兵入烏桓責殺使者因攻擊之烏桓分散或走上山或東保塞匈奴頗殺人民敺婦女弱小且千人去置左地告烏桓曰持馬畜皮布來贖之烏桓見略者親屬二千餘人持財畜徃贖匈奴受留不遣王莽之簒位也建國元年遣五威將王駿率甄阜王颯陳饒帛敞丁業六人多齎金帛重遺單于諭曉以受命代漢狀因易單于故印故印文曰匈奴單于璽莽更曰新匈奴單于章將率既至授單于印紱詔令上故印紱單于再拜受詔譯前欲觧取故印紱單于舉掖授之左姑夕侯蘇從旁謂單于曰未見新印文宜且勿與單于止不肯與請使者坐穹廬單于欲前為夀五威將曰故印紱當以時上單于曰諾復舉掖授譯蘇復曰未見印文且勿與單于曰印文何由變更遂觧故印紱奉上將率受著新紱不觧視印飲食至夜廼罷右率陳饒謂諸將率曰鄉者姑夕侯疑印文幾令單于不與人如令視印見其變改必求故印此非辭説所能距也旣得而復失之辱命莫大焉不如椎破故印以絶禍根將率猶與莫有應者饒燕士果悍即引斧椎壊之明日單于果遣右骨都侯當白將率曰漢賜單于印言璽不言章又無漢字諸王已下廼有漢言章今印去璽加新與臣下無别願得故印將率示以故印謂曰新室順天制作故印隨將率所自為破壊單于宜承天命奉新室之制當還白單于知已無可奈何又多得賂遺即遣弟右賢王輿奉馬牛隨將率入謝因上書求故印將率還到左犂汗王咸所居地見烏桓民多以問咸咸具言狀將率曰前封四條不得受烏桓降者亟還之咸曰請密與單于相聞得語歸之單于使咸報曰當從塞内還之邪從塞外還之邪將率不敢顓决以聞詔報從塞外還之單于始用夏侯藩求地有距漢語後以求税烏桓不得因略㓂其人民釁由是生重以印文改易故怨恨廼遣右大且渠蒲呼盧訾等十餘人將兵衆萬騎以䕶送烏桓為名勒兵朔方塞下朔方太守以聞明年西域車師後王須置離謀降匈奴都䕶但欽誅斬之置離兄狐蘭支將人衆二千餘人敺畜産舉國亡降匈奴單于受之狐蘭支與匈奴共入冦擊車師殺後成長傷都䕶司馬復還入匈奴時戊巳校尉史陳良終𢃄司馬丞韓𤣥右曲候任商等見西域頗背畔聞匈奴欲大侵恐并死即謀劫略吏卒數百人共殺戊巳校尉刁䕶遣人與匈奴南犂汙王南將軍相聞匈奴南將軍二千騎入西域迎良等良等盡脅略戊巳校尉吏士男女二千餘人入匈奴𤣥商留南將軍所良帯徑至單于庭人衆别置零吾水上田居單于號良帯曰烏桓都將軍留居單于所數呼與飲食西域都䕶但欽上書言匈奴南將軍右伊秩訾將人衆㓂擊諸國莽於是大分匈奴為十五單于遣中郎將藺苞副校尉戴級將兵萬騎多齎珍寳至雲中塞下招誘呼韓邪單于諸子欲以次拜之使譯出塞誘呼右犂汙王咸咸子登助三人至則脅拜咸為孝單于賜安車鼓車各一黄金千斤雜繒千匹戲㦸十拜助為順單于賜黄金五百斤傳送助登長安莽封苞為宣威公拜為虎牙將軍封級為揚威公拜為虎賁將軍單于聞之怒曰先單于受漢宣帝恩不可負也今天子非宣帝子孫何以得立遣左骨都侯右伊秩訾王呼盧訾及左賢王樂將兵入雲中益壽塞大殺吏民是歲建國三年也是後單于歴告左右部都尉諸邊王入塞㓂盗大軰萬餘中軰數千少者數百殺鴈門朔方太守都尉略吏民畜産不可勝數縁邊虛耗莽新即位怙府庫之富欲立威廼拜十二部將率發郡國勇士武庫精兵各有所屯守轉委輸於邊議滿三十萬衆齎三百日糧同時十道並出窮追匈奴内之于丁令因分其地立呼韓邪十五子莽將嚴尤諫曰臣聞匈奴為害所從來乆矣未聞上世有必征之者也後世三家周秦漢征之然皆未有得上䇿者也周得中䇿漢得下䇿秦無䇿焉當周宣王時獫允内侵至於涇陽命將征之盡境而還其視戎狄之侵譬猶蟁蝱之螫敺之而已故天下稱明是為中䇿漢武帝選將練兵約齎輕糧深入逺戍雖有克獲之功胡輙報之兵連禍結三十餘年中國罷耗匈奴亦創艾而天下稱武是為下䇿秦始皇不忍小耻而輕民力築長城之固延袤萬里轉輸之行起於負海疆境既完中國内竭以喪社稷是為無䇿今天下遭陽九之戹比年饑饉西北邊尤甚發三十萬衆具三百日糧東援海代南取江淮然後乃備計其道里一年尚未集合兵先至者聚居暴露師老械弊埶不可用此一難也邊既空虛不能奉軍糧内調郡國不相及屬此二難也計一人三百日食用糒十八斛非牛力不能勝牛又當自齎食加二十斛重矣胡地沙鹵多乏水草以徃事揆之軍出未滿百日牛必物故且盡餘糧尚多人不能負此三難也胡地秋冬甚寒春夏甚風多齎鬴鍑薪炭重不可勝食糒飲水以歴四時師有疾疫之憂是故前世伐胡不過百日非不欲乆埶力不能此四難也輜重自隨則輕鋭者少不得疾行虜徐遁逃埶不能及幸而逢虜又累輜重如遇險阻銜尾相隨虜要遮前後危殆不測此五難也大用民力功不可必立臣伏憂之今既發兵宜縱先至者令臣尤等深入霆擊且以創艾胡虜莽不聽尤言轉兵榖如故天下騷動咸既受莽孝單于之號馳出塞歸庭具以見脅狀白單于單于更以為於粟置支侯匈奴賤官也後助病死莽以登代助為順單于厭難將軍陳欽震狄將軍王廵屯雲中葛邪塞是時匈奴數為邊㓂殺將率吏士略人民敺畜産去甚衆捕得虜生口驗問皆曰孝單于咸子角數為㓂兩將以聞四年莽㑹諸蠻夷斬咸子登於長安市初北邊自宣帝以來數世不見煙火之警人民熾盛牛馬布野及莽撓亂匈奴與之搆難邊民死亡係獲又十二部兵乆屯而不出吏士罷弊數年之間北邊虛空野有暴骨矣烏珠留單于立二十一歲建國五年死匈奴用事大臣右骨都侯須卜當即王昭君女伊墨居次云之壻也云常欲與中國和親又素與咸厚善見咸前後為莽所拜故遂越輿而立咸為烏累若鞮單于烏累單于咸立以弟輿為左谷蠡王烏珠留單于子蘇屠胡本為左賢王以弟屠耆閼氏子盧渾為右賢王烏珠留單于在時左賢王數死以為其號不祥更易命左賢王曰䕶于䕶于之尊最貴次當為單于故烏珠留單于授其長子以為䕶于欲𫝊以國咸怨烏珠留單于貶賤已號不欲傳國及立貶䕶于為左屠耆王云當遂勸咸和親天鳯元年云當遣人之西河虎猛制虜塞下告塞吏曰欲見和親侯和親侯王歙者王昭君兄子也中部都尉以聞莽遣歙歙弟騎都尉展徳侯颯使匈奴賀單于初立賜黄金衣被繒帛紿言侍子登在因購求陳良終帯等單于盡收四人及手殺校尉刁䕶賊芝音妻子以下二十七人皆械檻付使者遣厨唯姑夕王富等四十人送歙颯莽作焚如之刑燒殺陳良等罷諸將率屯兵但置游擊都尉單于貪莽賂遺故外不失漢故事然内利㓂掠又使還知子登前死怨恨冦虜從左地入不絶使者問單于輙曰烏桓與匈奴無狀黠民共為㓂入塞譬如中國有盗賊耳咸初立持國威信尚淺盡力禁止不敢有二心天鳯二年五月莽復遣歙與五威將王咸率伏黯丁業等六人使送右厨唯姑夕王因奉歸前所斬侍子登及諸貴人從者喪皆載以常車至塞下單于遣云當子男大且渠奢等至塞迎咸等至多遺單于金珍因諭説改其號號匈奴曰恭奴單于曰善于賜印綬封骨都侯當為後安公當子男奢為後安侯單于貪莽金幣故曲聽之然冦盗如故咸歙又以陳良等購金付云當令自差與之十二月還入塞莽大喜賜歙錢二百萬悉封黯等單于咸立五歲天鳯五年死弟左賢王輿立為呼都而尸道臯若鞮單于匈奴謂孝曰若鞮自呼韓邪後與漢親密見漢諡帝為孝慕之故皆為若鞮呼都而尸單于輿既立貪利賞賜遣大且渠奢與云女弟當戸居次子醯櫝王俱奉獻至長安莽遣和親侯歙與奢等俱至制虜塞下與云當㑹因以兵迫脅將至長安云當小男從塞下得脱歸匈奴當至長安莽拜為須卜單于欲出大兵以輔立之兵調度亦不合而匈奴愈怒並入北邊北邊由是壊敗㑹當病死莽以其庻女陸逯任妻後安公奢所以尊寵之甚厚終為欲出兵立之者㑹漢兵誅莽云奢亦死更始二年冬漢遣中郎將歸徳侯颯大司馬䕶軍陳遵使匈奴授單于漢舊制璽綬王侯以下印綬因送云當餘親屬貴人從者單于輿驕謂遵颯曰匈奴本與漢為兄弟匈奴中亂孝宣皇帝輔立呼韓邪單于故稱臣以尊漢今漢亦大亂為王莽所簒匈奴亦出兵擊莽空其邊境令天下騷動思漢莽卒以敗而漢復興亦我力也當復尊我遵與相牚距單于終持此言其明年夏還㑹赤眉入長安更始敗贊曰書戒蠻夷猾夏詩稱戎狄是膺春秋有道守在四夷乆矣夷狄之為患也故自漢興忠言嘉謀之臣曷嘗不運籌䇿相與争於廟堂之上乎髙祖時則劉敬呂后時樊噲季布孝文時賈誼鼂錯孝武時王恢韓安國朱買臣公孫𢎞董仲舒人持所見各有同異然總其要歸兩科而已縉紳之儒則守和親介胄之士則言征伐皆偏見一時之利害而未究匈奴之終始也自漢興以至於今曠世歴年多於春秋其與匈奴有脩文而和親之矣有用武而克伐之矣有卑下而承事之矣有威服而臣畜之矣詘伸異變强弱相反是故其詳可得而言也昔和親之論𤼵於劉敬是時天下初定新遭平城之難故從其言約結和親賂遺單于冀以救安邊境孝惠髙后時遵而不違匈奴㓂盗不為衰止而單于反以加驕倨逮至孝文與通關市妻以漢女増厚其賂歲以千金而匈奴數背約束邊境屢被其害是以文帝中年赫然發憤遂躬戎服親御鞌馬從六郡良家材力之士馳射上林講習戰陣聚天下精兵軍於廣武顧問馮唐與論將帥喟然歎息思古名臣此則和親無益已然之明效也仲舒親見四世之事猶復欲守舊文頗増其約以為義動君子利動貪人如匈奴者非可以仁義説也獨可説以厚利結之於天耳故與之厚利以沒其意與盟於天以堅其約質其愛子以累其心匈奴雖欲展轉奈失重利何奈欺上天何奈殺愛子何夫賦斂行賂不足以當三軍之費城郭之固無以異於貞士之約而使邊城守境之民父兄緩𢃄稚子咽哺胡馬不窺於長城而羽檄不行於中國不亦便於天下乎察仲舒之論考諸行事廼知其未合於當時而有闕於後世也當孝武時雖征伐克獲而士馬物故亦略相當雖開河南之野建朔方之郡亦棄造陽之北九百餘里匈奴人民每來降漢單于亦輙拘留漢使以相報復其桀驁尚如斯安肯以愛子而為質乎此不合當時之言也若不置質空約和親是襲孝文既徃之悔而長匈奴無已之詐也夫邊城不選守境武略之臣脩障隧備塞之具厲長㦸勁弩之械恃吾所以待邊㓂而務賦歛於民逺行貨賂割剥百姓以奉㓂讐信甘言守空約而幾胡馬之不窺不已過乎至孝宣之世承武帝奮擊之威直匈奴百年之運因其壊亂幾亡之阸權時施宜覆以威徳然後單于稽首臣服遣子入侍三世稱藩賓於漢庭是時邊城晏閉牛馬布野三世無犬吠之警菞庶亡干戈之役後六十餘載之間遭王莽簒位始開邊隙單于由是歸怨自絶莽遂斬其侍子邊境之禍搆矣故呼韓邪始朝於漢漢議其儀而蕭望之曰戎狄荒服言其來服荒忽無常時至時去宜待以客禮譲而不臣如其後嗣􁀅逃竄伏使於中國不為叛臣及孝元時議罷守塞之備侯應以為不可可謂盛不忘衰安必思危逺見識微之明矣至單于咸棄其愛子昧利不顧侵掠所獲歲鉅萬計而和親賂遺不過千金安在其不棄質而失重利也仲舒之言漏於是矣夫規事建議不圖萬世之固而媮恃一時之事者未可以經逺也若乃征伐之功秦漢行事嚴尤論之當矣故先王度土中立封畿分九州列五服物土貢制外内或脩刑政或昭文徳逺近之埶異也是以春秋内諸夏而外夷狄夷狄之人貪而好利被髪左袵人各其心其與中國殊章服異習俗飲食不同言語不通辟居北垂寒露之野逐草隨畜射獵為生隔以山谷雍以沙幕天地所以絶外内也是故聖王以徳綏之不與約誓不就攻伐約之則費賂而見欺攻之則勞師而招㓂其地不可耕而食也其民不可臣而畜也是以外而不内疎而不戚政教不及其人正朔不加其國來則懲而御之去則備而守之其慕義而貢獻則接之以禮譲覊縻不絶使曲在彼蓋聖王制御蠻夷之常道也前漢書卷九十四下前漢書卷九十四下考證匈奴傳下呼韓邪單于左大將烏厲屈與父呼遬累烏厲温敦○通鑑考異曰宣紀呼速累單于帥率來降功臣表信成侯王定以匈奴烏桓屠驀單于子左大將率衆降侯義陽侯温厲敦以匈奴謼速累單于率衆降侯此即屈與敦也未嘗為單于或降時自稱單于或紀表二者誤也漢遣車騎都尉韓昌迎𤼵過所七郡郡二千騎為陳道上○胡三省曰過七郡謂過五原朔方西河上郡北地馮翊而後至長安者也有急保漢受降城○按此即公孫敖所築者也城在五原郡邊界因北擊烏揭○烏揭即前文所謂呼揭雕陶莫臯立為復株絫若鞮單于○按自雕陶莫臯以下凡單于號俱冠以若鞮二字後書注曰匈奴謂孝為若鞮自呼韓邪降漢見漢帝常諡為孝慕之至其子復株絫單于以下皆稱若鞮自南單于比以下直稱鞮也單于遣右臯林王伊邪莫演等奉獻朝正月○莫演荀悦漢紀作黄渾通鑑作莫渾漢三都尉居塞上士卒數百人○胡三省曰張掖兩都尉一治日勒澤索谷一治居延又有農部都尉治番和是三都尉也此温偶駼王所居地也注師古曰偶音五口反○胡三省曰按後書匈奴有温禺犢王班固燕然山銘曰斬温禺以釁鼓血尸逐以染鍔意温偶即温禺也後人妄於禺旁從人耳當讀曰禺快心於狼望之北哉注師古曰匈奴中地名也○胡三省曰邊人謂舉𤇺燧為狼火狼望謂狼烟候望之地去胡來王唐兠注師古云云○顧炎武曰注非也西域傳婼羗國王號去胡來王臣知父呼韓邪單于䝉無量之恩○顧炎武曰其時尚未更名應曰臣囊知牙斯作史者從其後更名録之耳故印文曰匈奴單于璽○按故印即甘露三年宣帝所賜呼韓邪單于黄金璽也因上書求故印○顧炎武曰故印已壊而云因上書求故印者求更鑄如故印之式去新字而言璽前漢書卷九十四下考證"}
{"id": "KR2a0007_095", "series": "KR2a0007", "text": "唐正議大夫行秘書少監琅邪縣開國子顔師古注南夷君長以十數夜郎最大其西靡莫之屬以十數滇最大自滇以北君長以十數卭都最大此皆椎結耕田有邑聚其外西自桐師以東北至葉楡名為巂昆眀編髪隨畜移徙亡常處亡君長地方可數千里自巂以東北君長以十數徙莋都最大自莋以東北君長以十數冉駹最大其俗或土著或移徙在蜀之西自駹以東北君長以十數白馬最大皆氐類也此皆巴蜀西南外蠻夷也始楚威王時使將軍莊蹻將兵循江上畧巴黔中以西莊蹻者楚莊王苖裔也蹻至滇池方三百里旁平地肥饒數千里以兵威定屬楚欲歸報會秦擊奪楚巴黔中郡道塞不通因迺以其衆王滇變服從其俗以長之秦時嘗破畧通五尺道諸此國頗置吏焉十餘嵗秦滅及漢興皆棄此國而開蜀故徼巴蜀民或竊出商賈取其莋馬僰僮旄牛以此巴蜀殷富建元六年大行王恢擊東粤東粤殺王郢以報恢因兵威使番陽令唐䝉風曉南粤南粤食蒙蜀枸醬蒙問所從來曰道西北牂柯江江廣數里出番禺城下蒙歸至長安問蜀賈人獨蜀出枸醬多持竊出市夜郎夜郎者臨牂柯江江廣百餘歩足以行船南粤以財物役屬夜郎西至桐師然亦不能臣使也蒙迺上書說上曰南粤王黃屋左纛地東西萬餘里名為外臣實一州主今以長沙豫章徃水道多絶難行竊聞夜郎所有精兵可得十萬浮船牂柯出不意此制粤一奇也誠以漢之强巴蜀之饒通夜郎道為置吏甚易上許之乃拜蒙以郎中將將千人食重萬餘人從巴莋關入遂見夜郎侯多同厚賜諭以威徳約為置吏使其子為令夜郎旁小邑皆貪漢繒帛以為漢道險終不能有也迺且聽蒙約還報迺以為犍為郡發巴蜀卒治道自僰道指牂柯江蜀人司馬相如亦言西夷卭莋可置郡使相如以郎中將往諭皆如南夷為置一都尉十餘縣屬蜀當是時巴蜀四郡通西南夷道載轉相饟數嵗道不通士罷餓餧離暑溼死者甚衆西南夷又數反發兵興擊耗費亡功上患之使公孫𢎞往視問焉還報言其不便及𢎞為御史大夫時方築朔方據河逐胡𢎞等因言西南夷為害可且罷專力事匈奴上許之罷西夷獨置南夷兩縣一都尉稍令犍為自保就及元狩元年博望侯張騫言使大夏時見蜀布卭竹杖問所從來曰從東南身毒國可數千里得蜀賈人市或聞卭西可二千里有身毒國騫因盛言大夏在漢西南慕中國患匈奴隔其道誠通蜀身毒國道便近又亡害於是天子廼令王然于柏始昌呂越人等十餘輩閒出西南夷指求身毒國至滇滇王當羌廼留為求道四嵗餘皆閉昆明莫能通滇王與漢使言漢孰與我大及夜郎侯亦然各自以一州王不知漢廣大使者還因盛言滇大國足事親附天子注意焉及至南粤反上使馳義侯因犍為發南夷兵且蘭君恐逺行旁國虜其老弱乃與其衆反殺使者及犍為太守漢廼發巴蜀罪人嘗擊南粤者八校尉擊之會越已破漢八校尉不下中郎將郭昌衛廣引兵還行誅隔滇道者且蘭斬首數萬遂平南夷為䍧柯郡夜郎侯始倚南粤南粤已滅還誅反者夜郎遂入朝上以為夜郎王南粤破後及漢誅且蘭卭君并殺莋侯冉駹皆震恐請臣置吏以卭都為粤巂郡莋都為沈黎郡冉駹為文山郡廣漢西白馬為武都郡使王然于以粤破及誅南夷兵威風諭滇王入朝滇王者其衆數萬人其旁東北勞深靡莫皆同姓相仗未肻聽勞莫數侵犯使者吏卒元封二年天子發巴蜀兵擊滅勞深靡莫以兵臨滇滇王始首善以故弗誅滇王離西夷滇舉國降請置吏入朝於是以為益州郡賜滇王王印復長其民西南夷君長以百入獨夜郎滇受王印滇小邑也最寵焉後二十三嵗孝昭始元元年益州廉頭姑繒民反殺長吏牂柯談指同並等二十四邑凡三萬餘人皆反遣水衡都尉發蜀郡犍為犇命萬餘人擊牂柯大破之後三嵗姑繒葉榆復反遣水衡都尉呂辟胡將郡兵擊之辟胡不進蠻夷遂殺益州太守乗勝與辟胡戰士戰及溺死者四千餘人眀年復遣軍正王平與大鴻臚田廣明等並進大破益州斬首捕虜五萬餘級獲畜産十餘萬上曰鉤町侯亡波率其邑君長人民擊反者斬首捕虜有功其立亡波為鉤町王大鴻臚廣明賜爵關内侯食邑三百户後間嵗武都氐人反遣執金吾馬適建龍頟侯韓増與大鴻臚廣明將兵擊之至成帝河平中夜郎王興與鉤町王禹漏卧侯俞更舉兵相攻牂柯太守請發兵誅興等議者以為道逺不可擊廼遣大中大夫蜀郡張匡持節和解興等不從命刻木象漢吏立道旁射之杜欽說大將軍王鳳曰大中大夫匡使和解蠻夷王侯王侯受詔已復相攻輕易漢使不憚國威其效可見恐議者選耎復守和解太守察動静有變廼以聞如此則復曠一時王侯得收獵其衆申固其謀黨助衆多各不勝忿必相殄滅自知罪成狂犯守尉逺臧温暑毒草之地雖有孫吳將賁育士若入水火往必焦沒知勇亡所施屯田守之費不可勝量宜因其罪惡未成未疑漢家加誅隂勅旁郡守尉練士馬大司農豫調榖積要害處選任職太守往以秋涼時入誅其王侯尤不軌者即以為不毛之地亡用之民聖王不以勞中國宜罷郡放棄其民絶其王侯勿復通如以先帝所立累世之功不可墮壞亦宜因其萌牙早斷絕之及已成形然後戰師則萬姓被害大將軍鳳於是薦金城司馬陳立為牂柯太守立者臨卭人前為連然長不韋令蠻夷畏之及至牂柯諭告夜郎王興興不從命立請誅之未報廼從吏數十人出行縣至興國且同亭召興興將數千人往至亭從邑君數十人入見立立數責因斷頭邑君曰將軍誅亡狀為民除害願出曉士衆以興頭示之皆釋兵降鉤町王禹漏卧侯俞震恐入粟千斛牛羊勞吏士立還歸郡興妻父翁指與興子邪務收餘兵迫脅旁二十二邑反至冬立奏募諸夷與都尉長史分將攻翁指等翁指據阸為壘立使奇兵絶其饟道縱反間以誘其衆都尉萬年曰兵久不決費不可共引兵獨進敗走趨立營立怒叱戲下令格之都尉復還戰立引兵救之時天大旱立攻絶其水道蠻夷共斬翁指持首出降立已平定西夷徵詣京師會巴郡有盗賊復以立為巴郡太守秩中二千石居賜爵左庶長徙為天水太守勸民農桑為天下最賜金四十斤入為左曹衛將軍護軍都尉卒官王莽簒位改漢制貶鉤町王以為侯王邯怨恨牂柯大尹周欽詐殺邯邯弟承攻殺欽州郡擊之不能服三邉蠻夷愁擾盡反復殺益州大尹程隆莽遣平蠻將軍馮茂發巴蜀犍為吏士賦斂取足於民以擊益州出入三年疾疫死者什七巴蜀騷動莽徵茂還誅之更遣寜始將軍廉丹與庸部牧史熊大發天水隴西騎士廣漢巴蜀犍為吏民十萬人轉輸者合二十萬人擊之始至頗斬首數千其後軍糧前後不相及士卒饑疫三嵗餘死者數萬而粤嶲蠻夷任貴亦殺太守枚根自立為卭榖王會莽敗漢興誅貴復舊號云南粤王趙佗眞定人也秦并天下略定揚粤置桂林南海象郡以適徙民與粤雜處十三嵗至二世時南海尉任囂病且死召龍川令趙佗語曰聞陳勝等作亂豪傑叛秦相立南海辟逺恐盗兵侵此吾欲興兵絶新道自備待諸侯變會疾甚且番禺負山險阻南北東西數千里頗有中國人相輔此亦一州之主可為國郡中長吏亡足與謀者故召公告之卽被佗書行南海尉事囂死佗即移檄告横浦陽山湟谿關曰盗兵且至急絕道聚兵自守因稍以法誅秦所置吏以其黨為守假秦已滅佗卽擊幷桂林象郡自立為南粤武王髙帝已定天下為中國勞苦故釋佗不誅十一年遣陸賈立佗為南粤王與剖符通使使和輯百粤毋為南邊害與長沙接境高后時有司請禁粤關市鐵器佗曰髙皇帝立我通使物今髙后聽讒臣别異蠻夷鬲絕器物此必長沙王計欲倚中國擊滅南海幷王之自為功也於是佗乃自尊號為南武帝發兵攻長沙邊敗數縣焉髙后遣將軍隆慮侯竈擊之會暑溼士卒大疫兵不能隃領嵗餘髙后崩即罷兵佗因此以兵威財物賂遺閩粤西甌駱役屬焉東西萬餘里廼乗黃屋左纛稱制與中國侔文帝元年初鎭撫天下使告諸侯四夷從代來即位意諭盛德焉廼為佗親冡在眞定置守邑嵗時奉祀召其從昆弟尊官厚賜寵之詔丞相平舉可使粤者平言陸賈先帝時使粤上召賈為大中大夫謁者一人為副使賜佗書曰皇帝謹問南粤王甚苦心勞意朕髙皇帝側室之子棄外奉北藩于代道里遼逺壅蔽樸愚未嘗致書髙皇帝棄羣臣孝惠皇帝即世髙后自臨事不幸有疾日進不衰以故誖暴乎治諸呂為變故亂法不能獨制廼取它姓子為孝惠皇帝嗣賴宗廟之靈功臣之力誅之已畢朕以王侯吏不釋之故不得不立今即位乃者聞王遺將軍隆慮侯書求親昆弟請罷長沙兩將軍朕以王書罷將軍博陽侯親昆弟在真定者已遣人存問脩治先人冡前日聞王發兵於邊為寇災不止當其時長沙苦之南郡尤甚雖王之國庸獨利乎必多殺士卒傷良將吏寡人之妻孤人之子獨人父母得一亡十朕不忍為也朕欲定地犬牙相入者以問吏吏曰髙皇帝所以介長沙土也朕不能擅變焉吏曰得王之地不足以為大得王之財不足以為富服領以南王自治之雖然王之號為帝兩帝並立亡一乘之使以通其道是爭也爭而不讓仁者不為也願與王分棄前患終今以來通使如故故使賈馳諭告王朕意王亦受之毋為寇災矣上褚五十衣中褚三十衣下褚二十衣遺王願王聽樂娛憂存問鄰國陸賈至南粤王恐乃頓首謝願奉明詔長為藩臣奉貢職於是下令國中曰吾聞兩雄不俱立兩賢不並世漢皇帝賢天子自今以來去帝制黃屋左纛因為書稱蠻夷大長老夫臣佗昧死再拜上書皇帝陛下老夫故粤吏也髙皇帝幸賜臣佗璽以為南粤王使為外臣時内貢職孝惠皇帝即位義不忍絕所以賜老夫者甚厚髙后自臨用事近細士信讒臣别異蠻夷出令曰毋予蠻夷外粤金鐵田器馬牛羊即予予牡毋與牝老夫處辟馬牛羊齒已長自以祭祀不脩有死罪使内史藩中尉髙御史平凡三輩上書謝過皆不反又風聞老夫父母墳墓已壞削兄弟宗族已誅論吏相與議曰今内不得振於漢外亡以自髙異故更號為帝自帝其國非敢有害於天下也髙皇后聞之大怒削去南粤之籍使使不通老夫竊疑長沙王讒臣故敢發兵以伐其邊且南方卑溼蠻夷中西有西甌其衆半羸南面稱王東有閩粤其衆數千人亦稱王西北有長沙其半蠻夷亦稱王老夫故敢妄竊帝號聊以自娛老夫身定百邑之地東西南北數千萬里帶甲百萬有餘然北面而臣事漢何也不敢背先人之故老夫處粤四十九年于今抱孫焉然夙興夜寐寢不安席食不甘味目不視靡曼之色耳不聽鐘皷之音者以不得事漢也今陛下幸哀憐復故號通使漢如故老夫死骨不腐改號不敢為帝矣謹北面因使者獻白璧一䨇翠鳥千犀角十紫貝五百桂蠧一器生翠四十䨇孔雀二䨇昧死再拜以聞皇帝陛下陸賈還報文帝大說遂至孝景時稱臣遣使入朝請然其居國竊如故號其使天子稱王朝命如諸侯至武帝建元四年佗孫胡為南粤王立三年閩粤王郢興兵南擊邊邑粤使人上書曰兩粤俱為藩臣毋擅興兵相攻擊今東粤擅興兵侵臣臣不敢興兵唯天子詔之於是天子多南粤義守職約為興師遣兩將軍往討閩粤兵未隃領閩粤王弟餘善殺郢以降於是罷兵天子使嚴助徃諭意南粤王胡頓首曰天子廼興兵誅閩粤死亡以報德遣太子嬰齊入宿衞謂助曰國新被寇使者行矣胡方日夜裝入見天子助去後其大臣諫胡曰漢興兵誅郢亦行以驚動南粤且先王言事天子期毋失禮要之不可以怵好語入見入見則不得復歸亡國之埶也於是胡稱病竟不入見後十餘嵗胡實病甚太子嬰齊請歸胡薨諡曰文王嬰齊嗣立即臧其先武帝文帝璽嬰齊在長安時取邯鄲摎氏女生子興及即位上書請立摎氏女為后興為嗣漢數使使者風諭嬰齊猶尚樂擅殺生自恣懼入見要以用漢法比内諸侯固稱病遂不入見遣子次公入宿衞嬰齊薨諡為明王太子興嗣立其母為太后太后自未為嬰齊妻時曾與霸陵人安國少季通及嬰齊薨後元鼎四年漢使安國少季諭王王太后入朝令辯士諫大夫終軍等宣其辭勇士魏臣等輔其決衞尉路博德將兵屯桂陽待使者王年少太后中國人安國少季往復與私通國人頗知之多不附太后太后恐亂起亦欲倚漢威勸王及幸臣求内屬即因使者上書請比内諸侯三嵗壹朝除邊關於是天子許之賜其丞相呂嘉銀印及内史中尉太傅印餘得自置除其故黥劓刑用漢法諸使者皆留塡撫之王王太后飭治行裝重資為入朝具相呂嘉年長矣相三王宗族官貴為長吏七十餘人男盡尚王女女盡嫁王子弟宗室及蒼梧秦王有連其居國中甚重粤人信之多為耳目者得衆心愈於王王之上書數諫止王王不聽有畔心數稱病不見漢使者使者注意嘉埶未能誅王王太后亦恐嘉等先事發欲介使者權謀誅嘉等置酒請使者大臣皆侍坐飲嘉弟為將將卒居宫外酒行太后謂嘉南粤内屬國之利而相君苦不便者何也以激怒使者使者狐疑相杖遂不敢發嘉見耳目非是即趨出太后怒鏦嘉以矛王止太后嘉遂出介弟兵就舎稱病不肻見王及使者廼隂謀作亂王素亡意誅嘉嘉知之以故數月不發太后獨欲誅嘉等力又不能天子聞之罪使者怯亡決又以為王王太后已附漢獨呂嘉為亂不足以興兵欲使莊參以二千人往參曰以好往數人足以武往二千人亡足以為也辭不可天子罷參兵郟壯士故濟北相韓千秋奮曰以區區粤又有王應獨呂嘉為害願得勇士三百人必斬嘉以報於是天子遣千秋與王太后弟摎樂將二千人往入粤境呂嘉廼遂反下令國中曰王年少太后中國人又與使者亂專欲内屬盡持先王寶入獻天子以自媚多從人行至長安虜賣以為僮奴自脫一時利亡顧趙氏社稷為萬世慮之意迺與其弟將卒攻殺太后王盡殺漢使者遣人告蒼梧秦王及其諸郡縣立明王長男粤妻子術陽侯建德為王而韓千秋兵之入也破數小邑其後粤直開道給食未至番禺四十里粤以兵擊千秋等滅之使人函封漢使節置塞上好為謾辭謝罪發兵守要害處於是天子曰韓千秋雖亡成功亦軍鋒之冠封其子延年為成安侯摎樂其姊為王太后首願屬漢封其子廣德為龒侯乃赦天下曰天子微弱諸侯力政譏臣不討賊呂嘉建德等反自立晏如令粤人及江淮以南樓船十萬師往討之元鼎五年秋衞尉路博德為伏波將軍出桂陽下湟水主爵都尉楊僕為樓船將軍出豫章下横浦故歸義粤侯二人為戈船下瀨將軍出零陵或下離水或抵蒼梧使馳義侯因巴蜀罪人發夜郎兵下牂柯江咸會番禺六年冬樓船將軍將精卒先陷尋陿破石門得粤船粟因推而前挫粤鋒以粤數萬人待伏波將軍伏波將軍將罪人道逺後期與樓船會廼有千餘人遂俱進樓船居前至番禺建德嘉皆城守樓船自擇便處居東南面伏波居西北面會暮樓船攻敗粤人縱火燒城粤素聞伏波莫不知其兵多少伏波廼為營遣使招降者賜印綬復縱令相招樓船力攻燒敵反敺而入伏波營中遲旦城中皆降伏波呂嘉建德以夜與其屬數百人亡入海伏波又問降者知嘉所之遣人追故其校司馬蘇宏得建德為海常侯粤即都稽得嘉為臨蔡侯蒼梧王趙光與粤王同姓聞漢兵至降為隨桃侯及粤掲陽令史定降漢為安道侯粤將畢取以軍降為膫侯粤桂林監居翁諭告甌駱四十餘萬口降為湘城侯戈船下瀨將軍兵及馳義侯所發夜郎兵未下南粤已平遂以其地為儋耳珠崖南海蒼梧鬱林合浦交阯九眞日南九郡伏波將軍益封樓船將軍以推鋒陷堅為將梁侯自尉佗王凡五世九十三嵗而亡閩粤王無諸及粤東海王搖其先皆粤王句踐之後也姓騶氏秦幷天下廢為君長以其地為閩中郡及諸侯畔秦無諸搖率粤歸番陽令吳芮所謂番君者也從諸侯滅秦當是時項王主命不王也以故不佐楚漢擊項籍無諸搖帥粤人佐漢漢五年復立無諸為閩粤王王閩中故地都冶孝惠三年舉髙帝時粤功曰閩君搖功多其民便附廼立搖為東海王都東甌世號曰東甌王后數世孝景三年吳王濞反欲從閩粤閩粤未肻行獨東甌從及吳破東甌受漢購殺吳王丹徒以故得不誅吳王子駒亡走閩粤怨東甌殺其父常勸閩粤擊東甌建元三年閩粤發兵圍東甌東甌使人告急天子天子問太尉田蚡蚡對曰粤人相攻擊固其常不足以煩中國徃救也中大夫嚴助詰蚡言當救天子遣助發會稽郡兵浮海救之語具在助傳漢兵未至閩粤引兵去東粤請舉國徙中國廼悉與衆處江淮之間六年閩粤擊南粤南粤守天子約不敢擅發兵而以聞上遣大行王恢出豫章大司農韓安國出會稽皆為將軍兵未隃領閩粤王郢發兵距險其弟餘善與宗族謀曰王以擅發兵不請故天子兵來誅漢兵衆强即幸勝之後來益多滅國乃止今殺王以謝天子天子罷兵固國完不聽廼力戰不勝即亡入海皆曰善即鏦殺王使使奉其頭致大行大行曰所為來者誅王王頭至不戰而殞利莫大焉廼以便宜案兵告大司農軍而使使奉王頭馳報天子詔罷兩將軍兵曰郢等首惡獨無諸孫繇君丑不與謀乃使中郎立丑為粤繇王奉閩粤祭祀餘善以殺郢威行國中民多屬竊自立為王繇王不能制上聞之為餘善不足復興師曰餘善首誅郢師得不勞因立餘善為東粤王與繇王並處至元鼎五年南粤反餘善上書請以卒八千從樓船擊呂嘉等兵至掲陽以海風波為解不行持兩端陰使南粤及漢破番禺樓船將軍僕上書願請引兵擊東粤上以士卒勞倦不許罷兵令諸校留屯豫章梅領待命明年秋餘善聞樓船請誅之漢兵留境且往廼遂發兵距漢道號將軍騶力等為吞漢將軍入白沙武林梅領殺漢三校尉是時漢使大司農張成故山州侯齒將屯不敢擊郤就便處皆坐畏懦誅餘善刻武帝璽自立詐其民為妄言上遣横海將軍韓說出句章浮海從東方往樓船將軍僕出武林中尉王温舒出梅領粤侯為戈船下瀨將軍出如邪白沙元封元年冬咸入東粤東粤素發兵距嶮使徇北將軍守武林敗樓船軍數校尉殺長史樓船軍卒錢唐榬終古斬徇北將軍為語兒侯自兵未往故粤衍侯吳陽前在漢漢使歸諭餘善不聽及横海軍至陽以其邑七百人反攻粤軍於漢陽及故粤建成侯敖與繇王居股謀俱殺餘善以其衆降横海軍封居股為東成侯萬户封敖為開陵侯封陽為印石侯横海將軍說為按道侯横海校尉福為繚嫈侯福者城陽王子故為海常侯坐法失爵從軍亡功以宗室故侯及東粤將多軍漢兵至棄軍降封為無錫侯故甌駱將左黄同斬西于王封為下鄜侯於是天子曰東粤陿多阻閩粤悍數反覆詔軍吏皆將其民徙處江淮之間東粤地遂虛朝鮮王滿燕人自始燕時嘗略屬真番朝鮮為置吏築障秦滅燕屬遼東外徼漢興為逺難守復脩遼東故塞至浿水為界屬燕燕王盧綰反入匈奴滿亡命聚黨千餘人椎結蠻夷服而東走出塞度浿水居秦故空地上下障稍役屬真番朝鮮蠻夷及故燕齊亡在者王之都王險會孝惠髙后天下初定遼東太守即約滿為外臣保塞外蠻夷毋使盜邊蠻夷君長欲入見天子勿得禁止以聞上許之以故滿得以兵威財物侵降其旁小邑真番臨屯皆來服屬方數千里傳子至孫右渠所誘漢亡人滋多又未嘗入見真番辰國欲上書見天子又雍閼弗通元封二年漢使渉何譙諭右渠終不肻奉詔何去至界臨浿水使馭刺殺送何者朝鮮禆王長即度水馳入塞遂歸報天子曰殺朝鮮將上為其名美弗詰拜何為遼東東部都尉朝鮮怨何發兵攻襲殺何天子募罪人擊朝鮮其秋遣樓船將軍楊僕從齊浮勃海兵五萬左將軍荀彘出遼東誅右渠右渠發兵距險左將軍卒多率遼東士兵先縱敗散多還走坐法斬樓船將齊兵七千人先至王險右渠城守窺知樓船軍少即出擊樓船樓船軍敗走將軍僕失其衆遁山中十餘日稍求收散卒復聚左將軍擊朝鮮浿水西軍未能破天子為兩將未有利乃使衞山因兵威往諭右渠右渠見使者頓首謝願降恐將詐殺臣今見信節請服降遣太子入謝獻馬五千疋及餽軍糧人衆萬餘持兵方度浿水使者及左將軍疑其為變謂太子已服降宜令人毋持兵太子亦疑使者左將軍詐之遂不度浿水復引歸山報天子誅山左將軍破浿水上軍迺前至城下圍其西北樓船亦往會居城南右渠遂堅城守數月未能下左將軍素侍中幸將燕代卒悍乘勝軍多驕樓船將齊卒入海已多敗亡其先與右渠戰困辱亡卒卒皆恐將心慙其圍右渠常持和節左將軍急擊之朝鮮大臣廼陰間使人私約降樓船往來言尚未肻決左將軍數與樓船期戰樓船欲就其約不會左將軍亦使人求閒隙降下朝鮮不肻心附樓船以故兩將不相得左將軍心意樓船前有失軍罪今與朝鮮和善而又不降疑其有反計未敢發天子曰將卒不能制乃使衞山諭降右渠不能顓决與左將軍相誤卒沮約今兩將圍城又乖異以故久不決使故濟南太守公孫遂往正之有便宜得以從事遂至左將軍曰朝鮮當下久矣不下者樓船數期不會具以素所意告遂曰今如此不取恐為大害非獨樓船又且與朝鮮共滅吾軍遂亦以為然而以節召樓船將軍入左將軍軍計事即令左將軍戲下執縛樓船將軍幷其軍以報天子許遂左將軍已幷兩軍即急擊朝鮮朝鮮相路人相韓陶尼谿相參將軍王唊相與謀曰始欲降樓船樓船今執獨左將軍幷將戰益急恐不能與王又不肻降陶唊路人皆亡降漢路人道死元封三年夏尼谿相參廼使人殺朝鮮王右渠來降王險城未下故右渠之大臣成已又反復政吏左將軍使右渠子長降相路人子最告諭其民誅成已故遂定朝鮮為真番臨屯樂浪𤣥菟四郡封參為澅清侯陶為秋苴侯唊為平州侯長為幾侯最以父死頗有功為涅陽侯左將軍徵至坐爭功相嫉乖計棄市樓船將軍亦坐兵至列口當待左將軍擅先縱失亡多當誅贖為庶人賛曰楚粤之先厯世有土及周之衰楚地方五千里而句踐亦以粤伯秦滅諸侯唯楚尚有滇王漢誅西南夷獨滇復寵及東粤滅國遷衆繇王居股等猶為萬戸侯三方之開皆自好事之臣故西南夷發於唐蒙司馬相如兩粤起嚴助朱買臣朝鮮由渉何遭世富盛動能成功然已勤矣追觀太宗填撫尉佗豈古所謂招攜以禮懐逺以德者哉前漢書卷九十五考證西南夷傳自駹以東北君長以十數白馬最大○按白馬氐居仇池山其山四面斗絕上有平田百頃詳後書南蠻傳道西北牂柯江江廣數里出番禺城下○按牂柯江即鬱水之上流豚水在後書謂之遯水者也地理志䍧柯郡夜郎縣豚水東至廣鬱入鬱鬱林郡廣鬱縣鬱水首受夜郎豚水東至四會入海是也今曰盤江自貴州東南流逕廣西又東逕廣東廣州入海夜郎侯以竹為姓詳見後書南粤𫝊南海尉任囂○按此郡尉也掌一郡兵事故得移檄發兵朕髙皇帝側室之子注師古云云○顧炎武曰注非也左傳卿置側室杜解曰側室衆子也文公十三年傳曰趙有側室曰穿朕以王書罷將軍博陽侯○胡三省曰髙祖功臣表有博陽侯陳濞葢於此時為將軍也至武帝建元四年佗孫胡為南粤王○按後文嬰齊嗣立即臧其先武帝文帝璽武帝即佗文帝即胡葢佗之太子早卒而孫胡嗣立也佗至建元三年葢亦壽百嵗矣閩粤傳令諸校留屯豫章梅嶺待命○杜佑曰梅嶺在虔州䖍化縣界入白沙武林○胡三省曰索隠云今豫章北二百里接番陽界地名白沙白沙東南八十里有武陽亭東南三十里地名武林當閩越之京道封居股為東成侯○功臣表作東城侯東粤地遂虛○按東粤地既虛而地理志會稽郡有治縣即故東粤王都也說見沈約宋志朝鮮傳朝鮮王滿○按滿姓衞氏朝鮮自周封箕子後傳四十餘世至朝鮮侯凖始稱王漢初其國大亂燕人衞滿擊破凖而自王也後書傳正補此傳之缺遣樓船將軍楊僕從齊浮勃海兵五萬○胡三省曰僕從齊浮勃海葢自青萊以北幽平以南皆濵於海其海通謂之勃海非指勃海郡而言也天子許遂○按許字誤史記作誅遂是也然通鑑考異已謂漢書作許字則舊本已譌矣相韓陶○史記作韓陰通鑑從之長為㡬侯○功臣表作幾侯張䧄樓船將軍亦坐兵至列口注蘇林曰列口縣名也○胡三省曰其地當洌水入海之口按樂浪郡有列口縣然非洌水入海之口也志曰吞列縣分黎山列水所出西至黏蟬入海然則列口在黏蟬縣矣前漢書卷九十五考證"}
{"id": "KR2a0007_096", "series": "KR2a0007", "text": "前漢書卷九十六上唐正議大夫行秘書少監琅邪縣開國子顔師古注西域傳第六十六上西域以孝武時始通本三十六國其後稍分至五十餘皆在匈奴之西烏孫之南南北有大山中央有河東西六千餘里南北千餘里東則接漢阸以玊門陽關西則限以葱嶺其南山東出金城與漢南山屬焉其河有兩原一出葱嶺山一出于闐于闐在南山下其河北流與葱嶺河合東注蒲昌海蒲昌海一名鹽澤者也去玉門陽關三百餘里廣袤三百里其水亭居冬夏不增減皆以爲潛行地下南出於積石爲中國河云自玉門陽關出西域有兩道從鄯善傍南山北波河西行至莎車爲南道南道西踰葱嶺則出大月氏安息自車師前王庭隨北山波河西行至疏勒爲北道北道西踰葱嶺則出大宛康居奄蔡焉耆西域諸國大率土著有城郭田畜與匈奴烏孫異俗故皆役屬匈奴匈奴西邊日逐王置僮僕都尉使領西域常居焉耆危須尉黎間賦稅諸國取富給焉自周衰戎狄錯居涇渭之北及秦始皇攘郤戎狄築長城界中國然西不過臨洮漢興至于孝武事征四夷廣威徳而張騫始開西域之迹其後票騎將軍撃破匈奴右地降渾邪休屠王遂空其地始築令居以西初置酒泉郡後稍發徙民充實之分置武威張掖敦煌列四郡據兩關焉自貳師將軍伐大宛之後西域震懼多遣使來貢獻漢使西域者益得職於是自敦煌西至鹽澤徃徃起亭而輪臺渠犂皆有田卒數百人置使者校尉領䕶以給使外國者至宣帝時遣衛司馬使䕶鄯善以西數國及破姑師未盡殄分以爲車師前後王及山北六國時漢獨䕶南道未能盡并北道也然匈奴不自安矣其後日逐王畔單于將衆來降䕶鄯善以西使者鄭吉迎之旣至漢封日逐王爲歸徳侯吉爲安遠侯是歲神爵三年也乃因使吉并䕶北道故號曰都䕶都䕶之起自吉置也僮僕都尉由此罷匈奴益弱不得近西域於是徙屯田田於北胥鞬披莎車之地屯田校尉始屬都䕶都䕶督察烏孫康居諸外國動静有變以聞可安輯安輯之可撃撃之都䕶治烏壘城去陽關二千七百三十八里與渠犂田官相近土地肥饒於西域爲中故都䕶治焉至元帝時復置戊巳校尉屯田車師前王庭是時匈奴東蒲類王兹力支將人衆千七百餘人降都䕶都䕶分車師後王之西爲烏貪訾離地以處之自宣元後單于稱藩臣西域服從其土地山川王侯户數道里遠近翔實矣出陽關自近者始曰婼羌婼羌國王號去胡來王去陽關千八百里去長安六千三百里辟在西南不當孔道戸四百五十口千七百五十勝兵者五百人西與且末接隨畜逐水草不田作仰鄯善且末榖山有鐵自作兵兵有弓矛服刀劒甲西北至鄯善乃當道云鄯善國本名樓蘭王治扜泥城去陽關千六百里去長安六千一百里户千五百七十口萬四千一百勝兵二千九百十二人輔國侯卻胡侯鄯善都尉撃車師都尉左右且渠撃車師君各一人譯長二人西北去都䕶治所千七百八十五里至山國千三百六十五里西北至車師千八百九十里地沙鹵少田寄田仰榖旁國國出玉多葭葦檉栁胡桐白草民隨畜牧逐水草有驢馬多橐它能作兵與婼羌同初武帝感張騫之言甘心欲通大宛諸國使者相望於道一歲中多至十餘輩樓蘭姑師當道苦之攻劫漢使王恢等又數爲匈奴耳目令其兵遮漢使漢使多言其國有城邑兵弱易撃於是武帝遣從票侯趙破奴將屬國騎及郡兵數萬撃姑師王恢數爲樓蘭所苦上令恢佐破奴將兵破奴與輕騎七百人先至虜樓蘭王遂破姑師因暴兵威以動烏孫大宛之屬還封破奴爲浞野侯恢爲浩侯於是漢列亭障至玉門矣樓蘭旣降服貢獻匈奴聞發兵撃之於是樓蘭遣一子質匈奴一子質漢後貳師軍撃大宛匈奴欲遮之貳師兵盛不敢當卽遣騎因樓蘭候漢使後過者欲絶勿通時漢軍正任文將兵屯玉門關爲貳師後距捕得生口知狀以聞上詔文便道引兵捕樓蘭王將詣闕簿責王對曰小國在大國間不兩屬無以自安願徙國入居漢地上直其言遣歸國亦因使候伺匈奴匈奴自是不甚親信樓蘭征和元年樓蘭王死國人來請質子在漢者欲立之質子常坐漢法下𧖟室宫刑故不遣報曰侍子天子愛之不能遣其更立其次當立者樓蘭更立王漢復責其質子亦遣一子質匈奴後王又死匈奴先聞之遣質子歸得立爲王漢遣使詔新王令入朝天子将加厚賞樓蘭王後妻故繼母也謂王曰先王遣兩子質漢皆不還奈何欲徃朝乎王用其計謝使曰新立國未定願待後年入見天子然樓蘭國最在東垂近漢當白龍堆乏水草常主發導負水儋糧送迎漢使又數爲吏卒所宼懲艾不便與漢通後復爲匈奴反間數遮殺漢使其弟尉屠耆降漢具言状元鳳四年大將軍霍光白遣平樂監傅介子徃刺其王介子輕將勇敢士齎金幣揚言以賜外國爲名旣至樓蘭詐其王欲賜之王喜與介子飲醉將其王屏語壯士二人從後刺殺之貴人左右皆散走介子告諭以王負漢罪天子遣我誅王當更立王弟尉屠耆在漢者漢兵方至毋敢動自令滅國矣介子遂斬王嘗歸首馳傳詣闕縣首北闕下封介子爲義陽侯乃立尉屠耆爲王更名其國爲鄯善爲刻印章賜以宫女爲夫人備車騎輜重丞相將軍率百官送至横門外祖而遣之王自請天子曰身在漢久今歸單弱而前王有子在恐爲所殺國中有伊循城其地肥羙願漢遣一將屯田積榖令臣得依其威重於是漢遣司馬一人吏士四十人田伊循以填撫之其後更置都尉伊循官置始此矣鄯善當漢道衝西通且末七百二十里自且末以徃皆種五榖土地草木畜産作兵略與漢同有異乃記云且末國王治且末城去長安六千八百二十里户二百三十口千六百一十勝兵三百二十人輔國侯左右將譯長各一人西北至都䕶治所二千二百五十八里北接尉犂南至小宛可三日行有蒲陶諸果西通精絶二千里小宛國王治扜零城去長安七千二百一十里户百五十口千五十勝兵二百人輔國侯左右都尉各一人西北至都䕶治所二千五百五十八里東與婼羌接辟南不當道精絶國王治精絶城去長安八千八百二十里户四百八十口三千三百六十勝兵五百人精絶都尉左右將譯長各一人北至都䕶治所二千七百二十三里南至戎盧國四日行地阸陿西通扜彌四百六十里戎盧國王治卑品城去長安八千三百里户二百四十口千六百一十勝兵三百人東北至都䕶治所二千八百五十八里東與小宛南與婼羌西與渠勒接辟南不當道扜彌國王治扜彌城去長安九千二百八十里户三千三百四十口二萬四十勝兵三千五百四十人輔國侯左右將左右都尉左右騎君各一人譯長二人東北至都䕶治所三千五百五十三里南與渠勒東北與龜兹西北與姑墨接西通于闐三百九十里今名寧彌渠勒國王治鞬都城去長安九千九百五十里戸三百一十口二千一百七十勝兵三百人東北至都䕶治所三千八百五十二里東與戎盧西與婼羌北與扜彌接于闐國王治西城去長安九千六百七十里戸三千三百口萬九千三百勝兵二千四百人輔國侯左右將左右騎君東西城長譯長各一人東北至都䕶治所三千九百四十七里南與婼羌接北與姑墨接于闐之西水皆西流注西海其東水東流注鹽澤河原出焉多玉石西通皮山三百八十里皮山國王治皮山城去長安萬五十里戸五百口三千五百勝兵五百人左右將左右都尉騎君譯長各一人東北至都䕶治所四千二百九十二里西南至烏秅國千三百四十里南與天篤接北至姑墨千四百五十里西南當罽賔烏弋山離道西北通莎車三百八十里烏秅國王治烏秅城去長安九千九百五十里戸四百九十口二千七百三十三勝兵七百四十人東北至都䕶治所四千八百九十二里北與子合蒲犂西與難兠接山居田石間有白草累石爲室民接手飲出小歩馬有驢無牛其西則有縣度去陽關五千八百八十八里去都䕶治所五千二十里縣度者石山也谿谷不通以繩索相引而度云西夜國王號子合王治呼犍谷去長安萬二百五十里戸三百五十口四千勝兵千人東北到都䕶治所五千四十六里東與皮山西南與烏秅北與莎車西與蒲犂接蒲犂及依耐無雷國皆西夜類也西夜與胡異其種類羌氐行國隨畜逐水草徃來而子合土地出玉石蒲犂國王治蒲犂谷去長安九千五百五十里戸六百五十口五千勝兵二千人東北至都䕶治所五千三百九十六里東至莎車五百四十里北至疏勒五百五十里南與西夜子合接西至無雷五百四十里候都尉各一人寄田莎車種俗與子合同依耐國王治去長安萬一百五十里戸一百二十五口六百七十勝兵三百五十人東北至都䕶治所二千七百三十里至莎車五百四十里至無雷五百四十里北至疏勒六百五十里南與子合接俗相與同少榖寄田疏勒莎車無雷國王治盧城去長安九千九百五十里戸千口七千勝兵三千人東北至都䕶治所二千四百六十五里南至蒲犂五百四十里南與烏秅北與捐毒西與大月氏接衣服類烏孫俗與子合同難兠國王治去長安萬一百五十里户五千口三萬一千勝兵八千人東北至都䕶治所二千八百五十里西至無雷三百四十里西南至罽賔三百三十里南與婼羌北與休循西與大月氏接種五榖蒲陶諸果有銀銅鐵作兵與諸國同屬罽賔罽賔國王治循鮮城去長安萬二千二百里不屬都䕶戸口勝兵多大國也東北至都䕶治所六千八百四十里東至烏秅國二千二百五十里東北至難兠國九日行西北與大月氏西南與烏弋山離接昔匈奴破大月氏大月氏西君大夏而塞王南君罽賔塞種分散徃徃爲數國自疏勒以西北休循捐毒之屬皆故塞種也罽賔地平温和有目宿雜草竒木檀櫰梓竹漆種五穀蒲陶諸果糞治園田地下溼生稲冬食生菜其民巧雕文刻鏤治宫室織罽刺文繡好治食有金銀銅錫以爲器市列以金銀爲錢文爲騎馬幕爲人面出封牛水牛象大狗沐猴孔爵珠璣珊瑚虎魄璧流離它畜與諸國同自武帝始通罽賔自以絶遠漢兵不能至其王烏頭勞數剽殺漢使烏頭勞死子代立遣使奉獻漢使關都尉文忠送其使王復欲害忠忠覺之廼與容屈王子隂末赴共合謀攻罽賔殺其王立隂末赴爲罽賔王授印綬後軍候趙徳使罽賔與隂末赴相失隂末赴鎻琅當徳殺副已下七十餘人遣使者上書謝孝元帝以絶域不錄放其使者於縣度絕而不通成帝時復遣使獻謝罪漢欲遣使者報送其使杜欽說大將軍王鳳曰前罽賔王隂末赴本漢所立後卒畔逆夫徳莫大於有國子民罪莫大於執殺使者所以不報恩不懼誅者自知絶遠兵不至也有求則卑辭無欲則驕嫚終不可懐服凡中國所以爲通厚蠻夷㥦快其求者爲壤比而爲宼也今縣度之阸非罽賔所能越也其郷慕不足以安西域雖不附不能危城郭前親逆節惡暴西域故絶而不通今悔過來而無親屬貴人奉獻者皆行賈賤人欲通貨市買以獻爲名故煩使者送至縣度恐失實見欺凡遣使送客者欲爲防䕶宼害也起皮山南更不屬漢之國四五斥候士百餘人五分夜撃刁斗自守尚時爲所侵盗驢畜負糧須諸國稟食得以自贍國或貧小不能食或桀黠不肯給擁彊漢之節餒山谷之間乞匄無所得離一二旬則人畜棄捐曠野而不反又歴大頭痛小頭痛之山赤土身熱之阪令人身熱無色頭痛嘔吐驢畜盡然又有三池盤石阪道陿者尺六七寸長者徑三十里臨崢嶸不測之深行者騎歩相持䋲索相引二千餘里乃到縣度畜隊未半阬谷盡靡碎人墯埶不得相收視險阻危害不可勝言聖王分九州制五服務盛内不求外今遣使者承至尊之命送蠻夷之賈勞吏士之衆渉危難之路罷弊所恃以事無用非久長計也使者業已受節可至皮山而還於是鳳白從欽言罽賔實利賞賜賈市其使數年而壹至云烏弋山離國王去長安萬二千二百里不屬都䕶戸口勝兵大國也東北至都䕶治所六十日行東與罽賔北與撲挑西與犂靬條支接行可百餘日乃至條支國臨西海暑溼田稲有大鳥卵如甕人衆甚多徃徃有小君長安息役屬之以爲外國善眩安息長老傳聞條支有弱水西王母亦未嘗見也自條支乗水西行可百餘日近日所入云烏弋地暑熱莽平其草木畜産五穀果菜食飲宫室市列錢貨兵器金珠之屬皆與罽賔同而有桃拔師子犀牛俗重妄殺其錢獨文爲人頭幕爲騎馬以金銀飾杖絶遠漢使希至自玉門陽關出南道歴鄯善而南行至烏弋山離南道極矣轉北而東得安息安息國王治番兠城去長安萬一千六百里不屬都䕶北與康居東與烏弋山離西與條支接土地風氣物類所有民俗與烏弋罽賔同亦以銀爲錢文獨爲王面幕爲夫人面王死輙更鑄錢有大馬爵其屬小大數百城地方數千里最大國也臨嬀水商賈車船行旁國書革旁行爲書記武帝始遣使至安息王令將將二萬騎迎於東界東界去王都數千里行比至過數十城人民相屬因發使隨漢使者來觀漢地以大鳥卵及犂靬眩人獻於漢天子大說安息東則大月氏大月氏國王治監氏城去長安萬一千六百里不屬都䕶戸十萬口四十萬勝兵十萬人東至都䕶治所四千七百四十里西至安息四十九日行南與罽賔接土地風氣物類所有民俗錢貨與安息同出一封橐駝大月氏本行國也隨畜移徙與匈奴同俗控弦十餘萬故彊輕匈奴本居敦煌祁連間至冒頓單于攻破月氏而老上單于殺月氏以其頭爲飲器月氏乃遠去過大宛西擊大夏而臣之都媯水北爲王庭其餘小衆不能去者保南山羌號小月氏大夏本無大君長城邑徃徃置小長民弱畏戰故月氏徙來皆臣畜之共禀漢使者有五翖侯一曰休宻翖侯治和墨城去都䕶二千八百四十一里去陽關七千八百二里二曰雙靡翖侯治雙靡城去都䕶三千七百四十一里去陽關七千七百八十二里三曰貴霜翖侯治䕶澡城去都䕶五千九百四十里去陽關七千九百八十二里四曰肸頓翖侯治薄茅城去都䕶五千九百六十二里去陽關八千二百二里五曰髙附翖侯治髙附城去都䕶六千四十一里去陽關九千二百八十三里凡五翖侯皆屬大月氏康居國王冬治樂越匿地到卑闐城去長安萬二千三百里不屬都䕶至越匿地馬行七日至王夏所居蕃内九千一百四里戸十二萬口六十萬勝兵十二萬人東至都䕶治所五千五百五十里與大月氏同俗東羈事匈奴宣帝時匈奴乖亂五單于並爭漢擁立呼韓邪單于而郅支單于怨望殺漢使者西阻康居其後都䕶甘延壽副校尉陳湯發戊巳校尉西域諸國兵至康居誅滅郅支單于語在甘延壽陳湯傳是歲元帝建昭三年也至成帝時康居遣子侍漢貢獻然自以絶遠獨驕嫚不肯與諸國相望都䕶郭舜數上言夲匈奴盛時非以兼有烏孫康居故也及其稱臣妾非以失二國也漢雖皆受其質子然三國内相輸遺交通如故亦相候伺見便則發合不能相親信離不能相臣役以今言之結配烏孫竟未有益反爲中國生事然烏孫旣結在前今與匈奴俱稱臣義不可距而康居驕黠訖不肯拜使者都䕶吏至其國坐之烏孫諸使下王及貴人先飲食已乃飲㗖都䕶吏故爲無所省以夸旁國以此度之何故遣子入侍其欲賈市爲好辭之詐也匈奴百蠻大國今事漢甚備聞康居不拜且使單于有自下之意宜歸其侍子絶勿復使以章漢家不通無禮之國敦煌酒泉小郡及南道八國給使者徃來人馬驢橐駝食皆苦之空罷耗所過送迎驕黠絶遠之國非至計也漢爲其新通重致遠人終羈縻而未絶其康居西北可二千里有奄蔡國控弦者十餘萬人與康居同俗臨大澤無崖蓋北海云康居有小王五一曰蘇䪥王治蘇䪥城去都䕶五千七百七十六里去陽關八千二十五里二曰附墨王治附墨城去都䕶五千七百六十七里去陽關八千二十五里三曰窳匿王治窳匿城去都䕶五千二百六十六里去陽關七千五百二十五里四曰罽王治罽城去都䕶六千二百九十六里去陽關八千五百五十五里五曰奥鞬王治奥鞬城去都䕶六千九百六里去陽關八千三百五十五里凡五王屬康居大宛國王治貴山城去長安萬二千五百五十里戸六萬口三十萬勝兵六萬人副王輔國王各一人東至都䕶治所四千三十一里北至康居卑闐城千五百一十里西南至大月氏六百九十里北與康居南與大月氏接土地風氣物類民俗與大月氏安息同大宛左右以蒲陶爲酒富人藏酒至萬餘石久者至數十歲不敗俗耆酒馬耆目宿宛别邑七十餘城多善馬馬汗血言其先天馬子也張騫始爲武帝言之上遣使者持千金及金馬以請宛善馬宛王以漢絕遠大兵不能至愛其寳馬不肯與漢使妄言宛遂攻殺漢使取其財物於是天子遣貳師將軍李廣利將兵前後十餘萬人伐宛連四年宛人斬其王母寡首獻馬三千匹漢軍乃還語在張騫傳貳師旣斬宛王更立貴人素遇漢善者名昧蔡爲宛王後歲餘宛貴人以爲昧蔡讇使我國遇屠相與共殺昧蔡立母寡弟蟬封爲王遣子入侍質於漢漢因使使賂賜鎭撫之又發使十餘輩抵宛西諸國求竒物因風諭以伐宛之威宛王蟬封與漢約歲獻天馬二匹漢使采蒲陶目宿種歸天子以天馬多又外國使來衆益種蒲陶目宿離宫館旁極望焉自宛以西至安息國雖頗異言然大同自相曉知也其人皆深目多須䫇善賈市爭分銖貴女子女子所言丈夫乃決正其地皆絲漆不知鑄鐵器及漢使亡卒降敎鑄作它兵器得漢黄白金輙以爲器不用爲幣自烏孫以西至安息近匈奴匈奴嘗困月氏故匈奴使持單于一信到國國傳送食不敢留苦及至漢使非出幣物不得食不市畜不得騎所以然者以遠漢而漢多財物故必市乃得所欲及呼韓邪單于朝漢後咸尊漢矣桃槐國王去長安萬一千八十里戸七百口五千勝兵千人休循國王治鳥飛谷在葱領西去長安萬二百一十里戸三百五十八口千三十勝兵四百八十人東至都䕶治所三千一百二十一里至捐毒衍敦谷二百六十里西北至大宛國九百二十里西至大月氏千六百一十里民俗衣服類烏孫因畜隨水草本故塞種也捐毒國王治衍敦谷去長安九千八百六十里戸三百八十口千一百勝兵五百人東至都䕶治所二千八百六十一里至疏勒南與葱領屬無人民西上葱領則休循也西北至大宛千三十里北與烏孫接衣服類烏孫隨水草依葱領本塞種也莎車國王治莎車城去長安九千九百五十里戸二千三百三十九口萬六千三百七十三勝兵三千四十九人輔國侯左右將左右騎君備西夜君各一人都尉二人譯長四人東北至都䕶治所四千七百四十六里西至疏勒五百六十里西南至蒲犂七百四十里有鐵山出青玉宣帝時烏孫公主小子萬年莎車王愛之莎車王無子死死時萬年在漢莎車國人計欲自託於漢又欲得烏孫心卽上書請萬年爲莎車王漢許之遣使者奚充國送萬年萬年初立暴惡國人不說莎車王弟呼屠徵殺萬年并殺漢使者自立爲王約諸國背漢㑹衛侯馮奉世使送大宛客卽以便宜發諸國兵撃殺之更立它昆弟子爲莎車王還拜奉世爲光祿大夫是歲元康元年也疏勒國王治疏勒城去長安九千三百五十里戸千五百一十口萬八千六百四十七勝兵二千人疏勒侯撃胡侯輔國侯都尉左右將左右騎君左右譯長各一人東至都䕶治所二千二百一十里南至莎車五百六十里有市列西當大月氏大宛康居道也尉頭國王治尉頭谷去長安八千六百五十里戸三百口二千三百勝兵八百人左右都尉各一人左右騎君各一人東至都䕶治所千四百一十一里南與疏勒接山道不通西至捐毒千三百一十四里徑道馬行二日田畜隨水草衣服類烏孫前漢書卷九十六上前漢書卷九十六上考證西域傳本三十六國○按荀悅漢紀列三十六國名目王應麟謂傳旣言三十六國皆在匈奴之西烏孫之南則烏孫不與矣又康居大月氏安息罽賔烏弋之屬皆以絶遠不在數中難兠屬罽賔亦不在數中大率祗就屬都䕶者計之也漢使西域者益得職注師古曰賞其勤勞皆得拜職也○胡三省曰顔說非也此言漢使入西域諸國不敢輕忽爲得其職耳得職者不失其職也是歲神爵三年也○按宣紀是神爵二年事此三字訛通鑑考異已辨之矣都䕶治烏壘城○宋白曰伊州伊吾郡漢伊吾盧地宣帝時鄭吉爲西域都䕶治烏壘城卽此按本傳言烏壘城去陽關二千七百三十八里而車師國西南至都䕶治所千八百七里龜兹國東至都䕶治所三百五十里則烏壘尚在車師西南與龜兹相近非伊州伊吾地在車師之東者也伊吾地卽今哈密城後漢永平中始置宜禾都尉在前漢未聞其名宋白說非也扜彌國傳今名寧彌○按此孟堅自据作史時言也後書曰拘彌國王居寧彌城西夜國傳西夜國王號子合王○按西夜與子合是二國後書云西夜國一名漂沙漢書誤云西夜子合是一國子合國居呼犍谷此則紏漢書之違也無雷國傳北與捐毒西與大月氏接注師古曰捐毒卽身毒天篤也○按天篤卽天竺也下文罽賔傳曰塞種分散徃徃爲數國師古曰塞種卽所謂釋種者也蓋卽浮屠氏國其種分散遍於諸國故又云自䟽勒以西北休循捐毒之屬皆故塞種後書傳之天竺卽此傳之捐毒而後世又曰印度國也烏弋山離國傳行可百餘日乃至條支國臨西海○按後漢班超遣掾甘英窮臨西海而還蓋前漢使者但至烏弋莫有至條支者凡言條支所有皆傳聞也故後書紏此文之違安息國傳治番兜城○番兜城後書作和櫝城又大月氏國治監氏城後書作藍氏城康居國傳東羈事匃奴注師古云云○顧炎武曰言不純臣但羈縻事之與烏孫羈屬同意當用彼注刪此注前漢書卷九十六上考證前漢書卷九十六下唐正議大夫行秘書少監琅邪縣開國子顔師古注西域傳第六十六下烏孫國大昆彌治赤谷城去長安八千九百里戸十二萬口六十三萬勝兵十八萬八千八百人相大禄左右大將二人侯三人大將都尉各一人大監二人大吏一人舍中大吏二人騎君一人東至都䕶治所千七百二十一里西至康居蕃内地五千里地莽平多雨寒山多松樠不田作種樹隨畜逐水草與匈奴同俗國多馬富人至四五千匹民剛惡貪狠無信多寇盗最為彊國故服匈奴後盛大取羈屬不肯往朝㑹東與匈奴西北與康居西與大宛南與城郭諸國相接本塞地也大月氏西破走塞王塞王南越縣度大月氏居其地後烏孫昆莫擊破大月氏大月氏徙西臣大夏而烏孫昆莫居之故烏孫民有塞種大月氏種云始張騫言烏孫本與大月氏共在敦煌間今烏孫雖彊大可厚賂招令東居故地妻以公主與爲昆弟以制匈奴語在張騫傳武帝卽位令騫齎金幣往昆莫見騫如單于禮騫大慙謂曰天子致賜王不拜則還賜昆莫起拜其它如故初昆莫有十餘子中子大祿彊善將將衆萬餘騎别居大祿兄太子太子有子曰岑陬太子蚤死謂昆莫曰必以岑陬爲太子昆莫哀許之大祿怒廼收其昆弟將衆畔謀攻岑陬昆莫與岑陬萬餘騎令别居昆莫亦自有萬餘騎以自備國分爲三大總羈屬昆莫騫旣致賜諭指曰烏孫能東居故地則漢遣公主爲夫人結爲昆弟共距匈奴不足破也烏孫遠漢未知其大小又近匈奴服屬日久其大臣皆不欲徙昆莫年老國分不能專制廼發使送騫因獻馬數十匹報謝其使見漢人衆富厚歸其國其國後廼益重漢匈奴聞其與漢通怒欲擊之又漢使烏孫乃出其南抵大宛月氏相屬不絕烏孫於是恐使使獻馬願得尙漢公主爲昆弟天子問羣臣議許曰必先内聘然後遣女烏孫以馬千匹聘漢元封中遣江都王建女細君爲公主以妻焉賜乗輿服御物爲備官屬宦官侍御數百人贈送甚盛烏孫昆莫以爲右夫人匈奴亦遣女妻昆莫昆莫以為左夫人公主至其國自治宮室居歲時一再與昆莫會置酒飲食以幣帛賜王左右貴人昆莫年老語言不通公主悲愁自爲作歌曰吾家嫁我兮天一方遠託異國兮烏孫王穹廬爲室兮旃爲牆以肉爲食兮酪爲漿居常土思兮心内傷願爲黄鵠兮歸故鄉天子聞而憐之間歲遣使者持帷帳錦繡給遺焉昆莫年老欲使其孫岑陬尙公主公主不聽上書言狀天子報曰從其國俗欲與烏孫共滅胡岑陬遂妻公主昆莫死岑陬代立岑陬者官號也名軍須靡昆莫王號也名獵驕靡後書昆彌云岑陬尙江都公主生一女少夫公主死漢復以楚王戊之孫解憂爲公主妻岑陬岑陬胡婦子泥靡尙小岑陬且死以國與季父大祿子翁歸靡曰泥靡大以國歸之翁歸靡旣立號肥王復尙楚主解憂生三男兩女長男曰元貴靡次曰萬年爲莎車王次曰大樂爲左大將長女弟史爲龜兹王絳賔妻小女素光爲若呼翖侯妻昭帝時公主上書言匈奴發騎田車師車師與匈奴爲一共侵烏孫唯天子幸救之漢養士馬議欲擊匈奴會昭帝崩宣帝初卽位公主及昆彌皆遣使上書言匈奴復連發大兵侵擊烏孫取車延惡師地牧人民去使使謂烏孫趣持公主來欲隔絕漢昆彌願𤼵國半精兵自給人馬五萬騎盡力擊匈奴唯天子出兵以救公主昆彌漢兵大發十五萬騎五將軍分道並出語在匈奴傳遣校尉常惠使持節護烏孫兵昆彌自將翖侯以下五萬騎從西方入至右谷蠡王庭獲單于父行及嫂居次名王犂汙都尉千長騎將以下四萬級馬牛羊驢槖駝七十餘萬頭烏孫皆自取所虜獲還封惠爲長羅侯是歲本始三年也漢遣惠持金幣賜烏孫貴人有功者元康二年烏孫昆彌因惠上書願以漢外孫元貴靡爲嗣得令復尚漢公主結婚重親畔絕匈奴願聘馬羸各千匹詔下公卿議大鴻臚蕭望之以爲烏孫絕域變故難保不可許上羙烏孫新立大功又重絕故業遣使者至烏孫先迎取聘昆彌及太子左右大將都尉皆遣使凡三百餘人入漢迎取少主上廼以烏孫主解憂弟子相夫爲公主置官屬侍御百餘人舍上林中學烏孫言天子自臨平樂觀會匈奴使者外國君長大角抵設樂而遣之使長羅侯光祿大夫惠爲副凡持節者四人送少主至敦煌未出塞聞烏孫昆彌翁歸靡死烏孫貴人共從本約立岑陬子泥靡代爲昆彌號狂王惠上書願留少主敦煌惠馳至烏孫責讓不立元貴靡爲昆彌還迎少主事下公卿望之復以爲烏孫持兩端難約結前公主在烏孫四十餘年恩愛不親密邊竟未得安此已事之驗也今少主以元貴靡不立而還信無負於夷狄中國之福也少主不止繇役將興其原起此天子從之徴還少主狂王復尚楚主解憂生一男鴟靡不與主和又暴惡失衆漢使衞司馬魏和意副候任昌送侍子公主言狂王爲烏孫所患苦易誅也遂謀置酒會罷使士㧞劒擊之劒旁下狂王傷上馬馳去其子細沈痩會兵圍和意昌及公主於赤谷城數月都護鄭吉發諸國兵救之廼解去漢遣中郎將張遵持醫藥治狂王賜金二十斤采繪因收和意昌係𤨏從尉犂檻車至長安斬之車騎將軍長史張翁留驗公主與使者謀殺狂王狀主不服叩頭謝張翁捽主頭罵詈主上書翁還坐死副使季都别將醫養視狂王狂王從十餘騎送之都還坐知狂王當誅見便不發下𧖟室初肥王翁歸靡胡婦子烏就屠狂王傷時驚與諸翖侯俱去居北山中揚言母家匈奴兵來故衆歸之後遂襲殺狂王自立爲昆彌漢遣破羌將軍辛武賢將兵萬五千人至敦煌遣使者案行表穿卑鞮侯井以面欲通渠轉穀積居廬倉以討之初楚主侍者馮嫽能史書習事嘗持漢節爲公主使行賞賜於城郭諸國敬信之號曰馮夫人爲烏孫右大將妻右大將與烏就屠相愛都護鄭吉使馮夫人說烏就屠以漢兵方出必見滅不如降烏就屠恐曰願得小號宣帝徴馮夫人自問狀遣謁者竺次期門甘延壽爲副送馮夫人馮夫人錦車持節詔烏就屠詣長羅侯赤谷城立元貴靡爲大昆彌烏就屠爲小昆彌皆賜印綬破羌將軍不出塞還後烏就屠不盡歸諸翖侯民衆漢復遣長羅侯惠將三校屯赤谷因爲分别其人民地界大昆彌戸六萬餘小昆彌戸四萬餘然衆心皆附小昆彌元貴靡鴟靡皆病死公主上書言年老土思願得歸骸骨葬漢地天子閔而迎之公主與烏孫男女三人俱來至京師是歲甘露三年也時年且七十賜以公主田宅奴婢奉養甚厚朝見儀比公主後二歲卒三孫因留守墳墓云元貴靡子星靡代爲大昆彌弱馮夫人上書願使烏孫鎭撫星靡漢遣之卒百人送烏孫焉都䕶韓宣奏烏孫大吏大祿大監皆可以賜金印紫綬以尊輔大昆彌漢許之後都䕶韓宣復奏星靡怯弱可免更以季父左大將樂代爲昆彌漢不許後叚㑹宗爲都護招還亡畔安定之星靡死子雌栗靡代小昆彌烏就屠死子拊離代立爲弟日貳所殺漢遣使者立拊離子安日爲小昆彌日貳亡阻康居漢徙已校屯姑墨欲候便討焉安日使貴人姑莫匿等三人詐亡從日貳刺殺之都䕶㢘襃賜姑莫匿等金人二十斤繒三百匹後安日爲降民所殺漢立其弟末振將代時大昆彌雌栗靡健翖侯皆畏服之告民牧馬畜無使入牧國中大安和翁歸靡時小昆彌末振將恐爲所并使貴人烏日領詐降刺殺雌栗靡漢欲以兵討之而未能遣中郎將叚㑹宗持金幣與都䕶圖方略立雌栗靡季父公主孫伊秩靡爲大昆彌漢沒入小昆彌侍子在京師者久之大昆彌翖侯難栖殺末振將末振將兄安日子安犂靡代爲小昆彌漢恨不自責誅末振將復使叚㑹宗卽斬其太子番丘還賜爵關内侯是歲元延二年也㑹宗以翖侯難栖殺末振將雖不指爲漢合於討賊奏以爲堅守都尉責大祿大吏大監以雌栗靡見殺狀奪金印紫綬更與銅墨云末振將弟卑爰疐本共謀殺大昆彌將衆八萬餘口北附康居謀欲藉兵兼并兩昆彌兩昆彌畏之親倚都䕶哀帝元壽二年大昆彌伊秩靡與單于並入朝漢以爲榮至元始中卑爰疐殺烏日領以自效漢封爲歸義侯兩昆彌皆弱卑爰疐侵陵都䕶孫建襲殺之自烏孫分立兩昆彌後漢用憂勞且無寜歲姑墨國王治南城去長安八千一百五十里戸三千五百口二萬四千五百勝兵四千五百人姑墨侯輔國侯都尉左右將左右騎君各一人譯長二人東至都護治所二千二十一里南至于闐馬行十五日北與烏孫接出銅鐡雌黄東通龜兹六百七十里王莽時姑墨王丞殺溫宿王并其國溫宿國王治温宿城去長安八千三百五十里戸二千二百口八千四百勝兵千五百人輔國侯左右將左右都尉左右騎君譯長各二人東至都䕶治所二千三百八十里西至尉頭三百里北至烏孫赤谷六百一十里土地物類所有與鄯善諸國同東通姑墨二百七十里龜兹國王治延城去長安七千四百八十里戸六千九百七十口八萬一千三百一十七勝兵二萬一千七十六人大都尉丞輔國侯安國侯擊胡侯郤胡都尉擊車師都尉左右將左右都尉左右騎君左右力輔君各一人東西南北部千長各一人郤胡君三人譯長四人南與精絕東南與且末西南與扜彌北與烏孫西與姑墨接能鑄冶有鈆東至都護治所烏壘城三百五十里烏壘戸百一十口千二百勝兵三百人城都尉譯長各一人與都䕶同治其南三百三十里至渠犂渠犂城都尉一人戸百三十口千四百八十勝兵百五十人東北與尉犂東南與且末南與精絕接西有河至龜兹五百八十里自武帝初通西域置校尉屯田渠犂是時軍旅連出師行三十二年海内虛耗征和中貳師將軍李廣利以軍降匈奴上旣悔遠征伐而搜粟都尉桑𢎞羊與丞相御史奏言故輪臺以東㨗枝渠犂皆故國地廣饒水草有漑田五千頃以上處温和田羙可益通溝渠種五榖與中國同時熟其旁國少錐刀貴黄金采繒可以易榖食宜給足不可乏臣愚以爲可遣屯田卒詣故輪臺以東置校尉三人分䕶各舉圖地形通利溝渠務使以時益種五榖張掖酒泉遣騎假司馬爲斥候屬校尉事有便宜因騎置以聞田一歲有積榖募民壯健有累重敢徙者詣田所就畜積爲本業益墾漑田稍築列亭連城而西以威西國輔烏孫爲便臣謹遣徴事臣昌分部行邉嚴勅太守都尉明㷭火選士馬謹斥候蓄茭草願陛下遣使使西國以安其意臣昧死請上廼下詔深陳旣往之悔曰前有司奏欲益民賦三十助邉用是重困老弱孤獨也而今又請遣卒田輪臺輪臺西於車師千餘里前開陵侯擊車師時危須尉犂樓蘭六國子弟在京師者皆先歸發畜食迎漢軍又自發兵凡數萬人王各自將共圍車師降其王諸國兵便罷力不能復至道上食漢軍漢軍破城食至多然士自載不足以竟師彊者盡食畜産羸者道死數千人朕發酒泉驢槖駝負食出玉門迎軍吏卒起張掖不甚遠然尚厮留甚衆曩者朕之不明以軍候𢎞上書言匈奴縛馬前後足置城下馳言秦人我匄若馬又漢使者久留不還故興師遣貳師將軍欲以爲使者威重也古者卿大夫與謀參以蓍龜不吉不行廼者以縛馬書徧視丞相御史二千石諸大夫郎爲文學者廼至郡屬國都尉成忠趙破奴等皆以虜自縛其馬不祥甚哉或以爲欲以見彊夫不足者視人有餘易之卦得大過爻在九五匈奴困敗公車方士太史治星望氣及太卜龜蓍皆以爲吉匈奴必破時不可再得也又曰北伐行將於鬴山必克卦諸將貳師最吉故朕親發貳師下鬴山詔之必毋深入今計謀卦兆皆反繆重合侯得虜候者言聞漢軍當來匈奴使巫埋羊牛所出諸道及水上以詛軍單于遺天子馬裘常使巫祝之縳馬者詛軍事也又卜漢軍一將不吉匈奴常言漢極大然不能饑渴失一狼走千羊廼者貳師敗軍士死略離散悲痛常在朕心今請遠田輪臺欲起亭隧是擾勞天下非所以優民也今朕不忍聞大鴻臚等又議欲募囚徒送匈奴使者明封侯之賞以報忿五伯所弗能爲也且匈奴得漢降者常提掖搜索問以所聞今邉塞未正闌出不禁障候長吏使卒獵獸以皮肉爲利卒苦而㷭火乏失亦上集不得後降者來若捕生口虜廼知之當今務在禁苛暴止擅賦力本農修馬復令以補缺毋乏武備而已郡國二千石各上進畜馬方略補邉狀與計對由是不復出軍而封丞相車千秋爲富民侯以明休息思富養民也初貳師將軍李廣利擊大宛還過扜彌扜彌遣太子頼丹爲質於龜兹廣利責龜兹曰外國皆臣屬於漢龜兹何以得受扜彌質卽將頼丹入至京師昭帝乃用桑𢎞羊前議以扜彌太子頼丹爲校尉將軍田輪臺輪臺與渠犂地皆相連也龜兹貴人姑翼謂其王曰頼丹本臣屬吾國今佩漢印綬來迫吾國而田必爲害王卽殺頼丹而上書謝漢漢未能征宣帝時長羅侯常惠使烏孫還便宜發諸國兵合五萬人攻龜兹責以前殺校尉頼丹龜兹王謝曰廼我先王時爲貴人姑翼所誤我無罪執姑翼詣惠惠斬之時烏孫公主遣女來至京師學鼓琴漢遣侍郎樂奉送主女過龜兹龜兹前遣人至烏孫求公主女未還會女過龜兹龜兹王留不遣復使使報公主主許之後公主上書願令女比宗室入朝而龜兹王絳賔亦愛其夫人上書言得尚漢外孫爲昆弟願與公主女俱入朝元康元年遂來朝賀王及夫人皆賜印綬夫人號稱公主賜以車騎旗鼓歌吹數十人綺繡雜繒琦珍凡數千萬留且一年厚贈送之後數來朝賀樂漢衣服制度歸其國治宮室作徼道周衛出入傳呼撞鐘鼓如漢家儀外國胡人皆曰驢非驢馬非馬若龜兹王所謂驘也絳賔死其子丞徳自謂漢外孫成哀帝時往來尤數漢遇之亦甚親密東通尉犂六百五十里尉犂國王治尉犂城去長安六千七百五十里戸千二百口九千六百勝兵二千人尉犂侯安世侯左右將左右都尉擊胡君各一人譯長二人西至都䕶治所三百里南與鄯善且末接危須國王治危須城去長安七千二百九十里戸七百口四千九百勝兵二千人擊胡侯擊胡都尉左右將左右都尉左右騎君擊胡君譯長各一人西至都䕶治所五百里至焉耆百里焉耆國王治員渠城去長安七千三百里戸四千口三萬二千一百勝兵六千人擊胡侯郤胡侯輔國侯左右將左右都尉擊胡左右君擊車師君歸義車師君各一人擊胡都尉擊胡君各二人譯長三人西南至都䕶治所四百里南至尉犂百里北與烏孫接近海水多魚烏貪訾離國王治于婁谷去長安萬三百三十里戸四十一口二百三十一勝兵五十七人輔國侯左右都尉各一人東與單桓南與且彌西與烏孫接卑陸國王治天山東乾當國去長安八千六百八十里戸二百二十七口千三百八十七勝兵四百二十二人輔國侯左右將左右都尉左右譯長各一人西南至都䕶治所千二百八十七里卑陸後國王治番渠類谷去長安八千七百一十里戸四百六十二口千一百三十七勝兵三百五十人輔國侯都尉譯長各一人將二人東與郁立師北與匈奴西與刼國南與車師接郁立師國王治内咄谷去長安八千八百三十里戸百九十口千四百四十五勝兵三百三十一人輔國侯左右都尉譯長各一人東與車師後城長西與卑陸北與匈奴接單桓國王治單桓城去長安八千八百七十里戸二十七口百九十四勝兵四十五人輔國侯將左右都尉譯長各一人蒲類國王治天山西疏榆谷去長安八千三百六十里戸三百二十五口二千三十二勝兵七百九十九人輔國侯左右將左右都尉各一人西南至都䕶治所千三百八十七里蒲類後國王去長安八千六百三十里戸百口千七十勝兵三百三十四人輔國侯將左右都尉譯長各一人西且彌國王治天山東于大谷去長安八千六百七十里戸三百三十二口千九百二十六勝兵七百三十八人西且彌侯左右將左右騎君各一人西南至都䕶治所千四百八十七里東且彌國王治天山東兌虛谷去長安八千二百五十里戸百九十一口千九百四十八勝兵五百七十二人東且彌侯左右都尉各一人西南至都䕶治所千五百八十七里劫國王治天山東丹渠谷去長安八千五百七十里戸九十九口五百勝兵百一十五人輔國侯都尉譯長各一人西南至都䕶治所千四百八十七里狐胡國王治車師柳谷去長安八千二百里戸五十五口二百六十四勝兵四十五人輔國侯左右都尉各一人西至都䕶治所千一百四十七里至焉耆七百七十里山國王去長安七千一百七十里戸四百五十口五千勝兵千人輔國侯左右將左右都尉譯長各一人西至尉犂二百四十里西北至焉耆百六十里西至危須二百六十里東南與鄯善且末接山出鐵民山居寄田糴榖於焉耆危須車師前國王治交河城河水分流繞城下故號交河去長安八千一百五十里戸七百口六千五十勝兵千八百六十五人輔國侯安國侯左右將都尉歸漢都尉車師君通善君鄉善君各一人譯長二人西南至都䕶治所千八百七里至焉耆八百三十五里車師後國王治務塗谷去長安八千九百五十里戸五百九十五口四千七百七十四勝兵千八百九十人擊胡侯左右將左右都尉道民君譯長各一人西南至都護治所千二百三十七里車師都尉國戸四十口三百三十三勝兵八十四人車師後城長國戸百五十四口五百六十勝兵二百六十人武帝天漢二年以匈奴降者介和王爲開陵侯將樓蘭國兵始擊車師匈奴遣右賢王將數萬騎救之漢兵不利引去征和四年遣重合侯馬通將四萬騎擊匈奴道過車師北復遣開陵侯將樓蘭尉犂危須凡六國兵别擊車師勿令得遮重合侯諸國兵共圍車師車師王降服臣屬漢昭帝時匈奴復使四千騎田車師宣帝即位遣五將將兵擊匈奴車師田者驚去車師復通於漢匈奴怒召其太子軍宿欲以爲質軍宿焉耆外孫不欲質匈奴亡走焉耆車師王更立子烏貴爲太子及烏貴立爲王與匈奴結婚姻敎匈奴遮漢道通烏孫者地節二年漢遣侍郎鄭吉校尉司馬憙將免刑罪人田渠犂積榖欲以攻車師至秋收榖吉憙發城郭諸國兵萬餘人自與所將田士千五百人共擊車師攻交河城破之王尚在其北石城中未得會軍食盡吉等且罷兵歸渠犂田秋收畢復發兵攻車師王於石城王聞漢兵且至北走匈奴求救匈奴未爲發兵王來還與貴人蘇猶議欲降漢恐不見信蘇猶敎王擊匈奴邉國小蒲類斬首略其人民以降吉車師旁小金附國隨漢軍後盜車師車師王復自請擊破金附匈奴聞車師降漢𤼵兵攻車師吉憙引兵北逢之匈奴不敢前吉憙即留一候與卒二十人留守王吉等引兵歸渠犂車師王恐匈奴兵復至而見殺也廼輕騎奔烏孫吉即迎其妻子置渠犂東奏事至酒泉有詔還田渠犂及車師益積榖以安西國侵匈奴吉還傳送車師王妻子詣長安賞賜甚厚每朝會四夷常尊顯以示之於是吉始使吏卒三百人别田車師得降者言單于大臣皆曰車師地肥羙近匈奴使漢得之多田積榖必害人國不可不爭也果遣騎來擊田者吉廼與校尉盡將渠犂田士千五百人往田匈奴復益遣騎來漢田卒少不能當保車師城中匈奴將即其城下謂吉曰單于必爭此地不可田也圍城數日廼解後常數千騎往來守車師吉上書言車師去渠犂千餘里間以河山北近匈奴漢兵在渠犂者埶不能相救願益田卒公卿議以爲道遠煩費可且罷車師田者詔遣長羅侯將張掖酒泉騎出車師北千餘里揚威武車師旁胡騎引去吉廼得出歸渠犂凡三校尉屯田車師王之走烏孫也烏孫留不遣遣使上書願留車師王備國有急可從西道以擊匈奴漢許之於是漢召故車師太子軍宿在焉耆者立以爲王盡徙車師國民令居渠犂遂以車師故地與匈奴車師王得近漢田官與匈奴絕亦安樂親漢後漢使侍郎殷廣徳責烏孫求車師王烏孫貴將詣闕賜第與其妻子居是歲元康四年也其後置戊已校尉屯田居車師故地元始中車師後王國有新道出五船北通玉門關往來差近戊已校尉徐普欲開以省道里半避白龍堆之阸車師後王姑句以道當爲拄置心不便也地又頗與匈奴南將軍地接普欲分明其界然後奏之召姑句使證之不肯繫之姑句數以牛羊賕吏求出不得姑句家矛端生火其妻股紫陬謂姑句曰矛端生火此兵氣也利以用兵前車師前王爲都䕶司馬所殺今久繫必死不如降匈奴即馳突出高昌壁入匈奴又去胡來王唐兠國比大種赤水羌數相寇不勝告急都䕶都䕶但欽不以時救助唐兠困急怨欽東守玉門關玉門關不内即將妻子人民千餘人亡降匈奴匈奴受之而遣使上書言狀是時新都侯王莽秉政遣中郎將王昌等使匈奴告單于西域内屬不當得受單于謝罪執二王以付使者莽使中郎王萌待西域惡都奴界上逢受單于遣使送因請其罪使者以聞莽不聽詔下會西域諸國王陳軍斬姑句唐兠以示之至莽簒位建國二年以廣新公甄豐爲右伯當出西域車師後王須置離聞之與其右將股鞮左將尸泥支謀曰聞甄公爲西域太伯當出故事給使者牛羊榖芻茭導譯前五威將過所給使尚未能備今太伯復出國益貧恐不能稱欲亡入匈奴戊已校尉刁䕶聞之召置離驗問辭服乃械致都䕶但欽在所埓婁城置離人民知其不還皆哭而送之至欽則斬置離置離兄輔國侯狐蘭支將置離衆二千餘人驅畜産舉國亡降匈奴是時莽易單于璽單于恨怒遂受狐蘭支降遣兵與共寇擊車師殺後城長傷都䕶司馬及狐蘭兵復還入匈奴時戊已校尉刁䕶病遣史陳良屯桓且谷備匈奴寇史終帶取糧食司馬丞韓𤣥領諸壁右曲候任商領諸壘相與謀曰西域諸國頗背叛匈奴欲大侵要死可殺校尉將人衆降匈奴即將數千騎至校尉府脅諸亭令燔積薪分告諸壁曰匈奴十萬騎來入吏士皆持兵後者斬得三四百人去校尉府數里止晨火難校尉開門擊鼔收吏士良等隨入遂殺校尉刁䕶及子男四人諸昆弟子男獨遺婦女小兒止留戊已校尉城遣人與匈奴南將軍相聞南將軍以二千騎迎良等良等盡脅略戊已校尉吏士男女二千餘人入匈奴單于以良帶爲烏賁都尉後三歲單于死弟烏絫單于咸立復與莽和親莽遣使者多齎金幣賂單于購求陳良終帶等單于盡收四人及手殺刁䕶者芝音妻子以下二十七人皆械檻車付使者到長安莽皆燒殺之其後莽復欺詐單于和親遂絕匈奴大擊北邉而西域亦瓦解焉耆國近匈奴先叛殺都䕶但欽莽不能討天鳳三年廼遣五威將王駿西域都䕶李崇將戊已校尉出西域諸國皆郊迎送兵榖焉耆詐降而聚兵自備駿等將莎車龜兹兵七千餘人分爲數部入焉耆焉耆伏兵要遮駿及姑墨尉犂危須國兵爲反間還共襲繫駿等皆殺之唯戊已校尉郭欽别將兵後至焉耆焉耆兵未還欽擊殺其老弱引兵還莽封欽爲剼胡子李崇收餘士還保龜兹數年莽死崇遂沒西域因絕最凡國五十自譯長城長君監吏大祿百長千長都尉且渠當戸將相至侯王皆佩漢印綬凡三百七十六人而康居大月氏安息罽賔烏弋之屬皆以絕遠不在數中其來貢獻則相與報不督錄總領也賛曰孝武之世圖制匈奴患其兼從西國結黨南羌廼表河曲列西郡開玉門通西域以斷匈奴右臂隔絕南羌月氏單于失援由是遠遁而幕南無王庭遭値文景𤣥默養民五世天下殷富財力有餘士馬彊盛故能睹犀布瑇瑁則建珠崖七郡感枸醬竹杖則開牂柯越嶲聞天馬蒲陶則通大宛安息自是之後明珠文甲通犀翠羽之珍盈於後宮蒲梢龍文魚目汗血之馬充於黄門鉅象師子猛犬大雀之羣食於外囿殊方異物四靣而至於是廣開上林穿昆明池營千門萬戸之宮立神明通天之臺興造甲乙之帳落以隨珠和璧天子負黼依襲翠被馮玉几而處其中設酒池肉林以饗四夷之客作巴俞都盧海中碭極漫衍魚龍角抵之戯以觀視之及賂遺贈送萬里相奉師旅之費不可勝計至於用度不足廼𣙜酒酤筦鹽鐵鑄白金造皮幣算至車船租及六畜民力屈財用竭因之以凶年寇盗並起道路不通直指之使始出衣繡杖斧斷斬於郡國然後勝之是以末年遂棄輪臺之地而下哀痛之詔豈非仁聖之所悔哉且通西域近有龍堆遠則葱嶺身熱頭痛縣度之阸淮南杜欽揚雄之論皆以爲此天地所以界别區域絕外内也書曰西戎即序禹既就而序之非上威服致其貢物也西域諸國各有君長兵衆分弱無所統一雖屬匈奴不相親附匈奴能得其馬畜旃罽而不能綂率與之進退與漢隔絕道里又遠得之不爲益棄之不爲損盛徳在我無取於彼故自建武以來西域思漢威徳咸樂内屬唯其小邑鄯善車師界迫匈奴尚爲所拘而其大國莎車于闐之屬數遣使置質于漢願請屬都䕶聖上遠覽古今因時之宜羇縻不絕辭而未許雖大禹之序西戎周公之讓白雉太宗之郤走馬義兼之矣亦何以尚兹前漢書卷九十六下前漢書卷九十六下考證烏孫國傳元康二年烏孫昆彌因恵上書云云○通鑑考異曰傳請婚在元康二年而蕭望之傳云神爵二年按元康二年望之未爲大鴻臚葢誤以神爵爲元康也渠犂傳宜給足不可之○顧炎武曰不可之當作可不乏務使以時益種五榖注師古曰益多也○按監本及别本刋此注於下句張掖酒泉下非也張掖酒泉連下遣騎假司馬爲斥候讀葢以時益種五榖指輪臺言不指張掖酒泉言也今從宋本移正焉耆國傳治員渠城○按後書作南柯城又北與烏孫接近海水多魚後書曰其國四靣有大山與龜兹相連有海水曲入四山之内周匝其城三十餘里即其說也焉耆北接烏孫西去條支絕遠所謂海者指大澤巨浸如蒲類蒲昌並稱爲海之比非北海亦非西海也狐胡國傳治車師栁谷○按後漢班勇爲西域長史屯栁中後書西域傳諸國道里俱以去長史所居爲率疑即此栁谷也車師後城長國傳即馳突出高昌壁○按高昌壁始見於此後書云自敦煌西出玉門陽關渉鄯善北通伊吾千餘里自伊吾北通車師前部高昌壁千二百里自高昌壁北通後部金滿城五百里此西域之門戸也故戊已校尉更互屯焉按拓跋魏時闞爽始立國於高昌號高昌王即以此壁得名贊且通西域近有龍堆○按地理志白龍堆沙在敦煌郡正西關外正西關當即龍勒縣之玉門陽關矣前漢書卷九十六下考證"}
{"id": "KR2a0007_097", "series": "KR2a0007", "text": "前漢書卷九十七上唐正議大夫行祕書少監琅邪縣開國子顔師古注外戚列傳第六十七上自古受命帝王及繼體守文之君非獨内徳茂也蓋亦有外戚之助焉夏之興也以塗山而桀之放也用末喜殷之興也以有娀及有㜪而紂之滅也嬖妲己周之興也以姜嫄及太任太姒而幽王之禽也淫褒姒故易基乾坤詩首關睢書美釐降春秋譏不親迎夫婦之際人道之大倫也禮之用唯昏姻為兢兢夫樂調而四時和隂陽之變萬物之統也可不慎與人能𢎞道末如命何甚哉妃匹之愛君不能得之臣父不能得之子况卑下乎既驩合矣或不能成子姓成子姓矣而不能要其終豈非命也哉孔子罕言命蓋難言之非通幽明之變惡能識乎性命漢興因秦之稱號帝母稱皇太后祖母稱太皇太后適稱皇后妾皆稱夫人又有美人良人八子七子長使少使之號焉至武帝制倢伃娙娥傛華充依各有爵位而元帝加昭儀之號凡十四等云昭儀位視丞相爵比諸侯王倢伃視上卿比列侯娙娥視中二千石比關内侯傛華視眞二千石比大上造美人視二千石比少上造八子視千石比中更充依視千石比左更七子視八百石比右庻長良人視八百石比左庻長長使視六百石比五大夫少使視四百石比公乗五官視三百石順常視二百石無涓共和娛靈保林良使夜者皆視百石上家人子中家人子視有秩斗食云五官以下葬司馬門外高祖呂皇后父吕公單父人也好相人高祖微時吕公見而異之乃以女妻高祖生惠帝魯元公主高祖為漢王元年封呂公為臨泗侯二年立孝惠為太子後漢王得定陶戚姬愛幸生趙隱王如意太子為人仁弱高祖以為不類已常欲廢之而立如意如意類我戚姬常從上之關東日夜啼泣欲立其子呂后年長常留守希見益疏如意且立為趙王留長安幾代太子者數賴公卿大臣爭之及叔孫通諌用留侯之䇿得無易呂后為人剛毅佐高帝定天下兄二人皆為列將從征伐長兄澤為周呂侯次兄釋之為建成侯逮高祖而侯者三人高祖四年臨泗侯吕公薨高祖崩惠帝立呂后為皇太后廼令永巷囚戚夫人髠鉗衣赭衣令舂戚夫人舂且歌曰子為王母為虜終日舂薄暮常與死為伍相離三千里當誰使告女太后聞之大怒曰乃欲倚女子邪乃召趙王誅之使者三反趙相周昌不遣太后召趙相相徴至長安使人復召趙王王來惠帝慈仁知太后怒自迎趙王霸上入宫挾與起居飲食數月帝晨出射趙王不能蚤起太后伺其獨居使人持鴆飲之遲帝還趙王死太后遂斷戚夫人手足去眼熏耳飲瘖藥使居鞠域中名曰人彘居數月廼召惠帝視人彘帝視而問知其戚夫人廼大哭因病歳餘不能起使人請太后曰此非人所為臣為太后子終不能復治天下以此日飲為滛樂不聽政七年而崩太后發喪哭而泣不下留侯子張辟彊為侍中年十五謂丞相陳平曰太后獨有帝今哭而不悲君知其解未陳平曰何解辟彊曰帝無壯子太后畏君等今請拜呂台呂産為將將兵居南北軍及諸呂皆官居中用事如此則太后心安君等幸脫禍矣丞相如辟彊計請之太后說其哭廼哀呂氏權由此起廼立孝惠後宫子為帝太后臨朝稱制復殺高祖子趙幽王友共王恢及燕靈王建遂立周呂侯子台為呂王台弟産為梁王建成侯釋之子祿為趙王台子通為燕王又封諸呂凡六人皆為列侯追尊父吕公為呂宣王兄周呂侯為悼武王太后持天下八年病犬禍而崩語在五行志病困以趙王祿為上將軍居北軍梁王産為相國居南軍戒産祿曰高祖與大臣約非劉氏王者天下共擊之今王呂氏大臣不平我即崩恐其為變必據兵衛宫慎毋送喪為人所制太后崩太尉周勃丞相陳平朱虛侯劉章等共誅産祿悉捕諸呂男女無少長皆斬之而迎立代王是為孝文皇帝孝惠張皇后宣平侯敖尚帝姊魯元公主有女恵帝即位呂太后欲為重親以公主女配帝為皇后欲其生子萬方終無子廼使陽為有身取後宫美人子名之殺其母立所名子為太子惠帝崩太子立為帝四年廼自知非皇后子出言曰太后安能殺吾母而名我我壯即為所為太后聞而患之恐其作亂廼幽之永巷言帝病甚左右莫得見太后下詔廢之語在高后紀遂幽死更立恒山王𢎞為皇帝而以呂祿女為皇后欲連根固夲牢甚然而無益也呂太后崩大臣正之卒滅呂氏少帝恒山淮南濟川王皆以非孝惠子誅獨置孝惠皇后廢處北宫孝文後元年薨葬安陵不起墳高祖薄姬文帝母也父吳人秦時與故魏王宗女魏媼通生薄姬而薄姬父死山隂因葬焉及諸侯畔秦魏豹立為王而魏媼内其女於魏宫許負相薄姬當生天子是時項羽方與漢王相距滎陽天下未有所定豹初與漢撃楚及聞許負言心喜因背漢而中立與楚連和漢使曹參等虜魏王豹以其國為郡而薄姬輸織室豹已死漢王入織室見薄姬有詔内後宫歲餘不得幸始姬少時與管夫人趙子兒相愛約曰先貴毋相忘已而管夫人趙子兒先幸漢王漢王四年坐河南成臯靈臺此兩美人侍相與笑薄姬初時約漢王問其故兩人俱以實告漢王心悽然憐薄姬是日召欲幸之對曰昨暮夢龍據妾胷上曰是貴徵也吾為汝成之遂幸有身歲中生文帝年八歲立為代王自有子後希見高祖崩諸幸姬戚夫人之屬呂后怒皆幽之不得出宫而薄姬以希見故得出從子之代為代太后太后弟薄昭從如代代王立十七年高后崩大臣議立後疾外家呂氏彊暴皆稱薄氏仁善故迎立代王為皇帝尊太后為皇太后封弟昭為軹侯太后母亦前死葬櫟陽北廼追尊太后父為靈文侯會稽郡置園邑三百家長丞以下使奉守寢廟上食祠如法櫟陽亦置靈文夫人園令如靈文侯園儀太后蚤失父其奉太后外家魏氏有力廼召復魏氏賞賜各以親疏受之薄氏侯者一人太后後文帝二歲孝景前二年崩葬南陵用呂后不合葬長陵故特自起陵近文帝孝文竇皇后景帝母也呂太后時以良家子選入宫太后出宫人以賜諸王各五人竇姬與在行中家在清河願如趙近家請其主遣宦者吏必置我籍趙之伍中宦者忘之誤置籍代伍中籍奏詔可當行竇姬涕泣怨其宦者不欲徃相彊廼肯行至代代王獨幸竇姬生女嫖孝恵七年生景帝代王王后生四男先代王未入立為帝而王后卒及代王為帝後王后所生四男更病死文帝立數月公卿請立太子而竇姬男最長立為太子竇姬為皇后女為館陶長公主明年封少子武為代王後徙梁是為梁孝王竇皇后親蚤卒葬觀津於是薄太后廼詔有司追封竇后父為安成侯母曰安成夫人令清河置園邑二百家長丞奉守比靈文園法竇后兄長君弟廣國字少君年四五歲時家貧為人所略賣其家不知處傳十餘家至宜陽為其主人入山作炭暮臥岸下百餘人岸崩盡厭殺臥者少君獨脫不死自卜數日當為侯從其家之長安聞皇后新立家在觀津姓竇氏廣國去時雖少識其縣名及姓又嘗與其姊采桑墮用為符信上書自陳皇后言帝召見問之具言其故果是復問其所識曰姊去我西時與我决傳舍中匄沐沐我已飯我乃去於是竇皇后持之而泣侍御左右皆悲廼厚賜之家於長安綘侯灌將軍等曰吾屬不死命乃且縣此兩人此兩人所出微不可不為擇師傳又復放呂氏大事也於是乃選長者之有節行者與居竇長君少君由此為退讓君子不敢以富貴驕人竇皇后疾失明文帝幸邯鄲慎夫人尹姬皆無子文帝崩景帝立皇后為皇太后乃封廣國為章武侯長君先死封其子彭祖為南皮侯吳楚反時太后從昆弟子竇嬰俠喜士為大將軍破吳楚封魏其侯竇氏侯者凡三人竇太后好黄帝老子言景帝及諸竇不得不讀老子尊其術太后後景帝六歲凡立五十一年元光六年崩合葬霸陵遺詔盡以東宫金錢財物賜長公主嫖至武帝時魏其侯竇嬰為丞相後誅孝景薄皇后孝文薄太后家女也景帝為太子時薄太后取以為太子妃景帝立立薄妃為皇后無子無寵立六年薄太后崩皇后廢廢後四年薨葬長安城東平望亭南孝景王皇后武帝母也父王仲槐里人也母臧兒故燕王臧荼孫也為仲妻生男信與兩女而仲死臧兒更嫁為長陵田氏婦生男蚡勝臧兒長女嫁為金王孫婦生一女矣而臧兒卜筮曰兩女當貴欲倚兩女奪金氏金氏怒不肯與决乃内太子宮太子幸愛之生三女一男男方在身時王夫人夢日入其懐以告太子太子曰此貴徴也未生而文帝崩景帝即位王夫人生男是時薄皇后無子後數歳景帝立齊栗姬男為太子而王夫人男為膠東王長公主嫖有女欲與太子為妃栗姬妬而景帝諸美人皆因長公主見得貴幸栗姬日怨怒謝長主不許長主欲與王夫人王夫人許之㑹薄皇后廢長公主日譖栗姬短景帝常屬諸姬子曰吾百歲後善視之栗姬怒不肯應言不遜景帝心銜之而未發也長公主日譽王夫人男之美帝亦自賢之又耳曩者所夢日符計未有所定王夫人又隂使人趣大臣立栗姬為皇后大行奏事文曰子以母貴母以子貴今太子母號宜為皇后帝怒曰是乃所當言邪遂案誅大行而廢太子為臨江王栗姬愈恚不得見以憂死卒立王夫人為皇后男為太子封皇后兄信為蓋侯初皇后始入太子家後女弟兒姁亦復入生四男兒姁蚤卒四子皆為王皇后長女為平陽公主次南宫公主次隆慮公主皇后立九年景帝崩武帝即位為皇太后尊太后母臧兒為平原君封田蚡為武安侯勝為周陽侯王氏田氏侯者凡三人蓋侯信好酒田蚡勝貪巧於文辭蚡至丞相追尊王仲為共侯槐里起園邑二百家長丞奉守及平原君薨從田氏葬長陵亦置園邑如共侯法初皇太后㣲時所為金王孫生女俗在民間蓋諱之也武帝始立韓嫣白之帝曰何為不蚤言乃車駕自徃迎之其家在長陵小市直至其門使左右入求之家人驚恐女逃匿扶將出拜帝下車立曰大姊何臧之深也載至長樂宫與俱謁太后太后垂涕女亦悲泣帝奉酒前為夀錢千萬奴婢三百人公田百頃甲第以賜姊太后謝曰為帝費因賜湯沐邑號脩成君男女各一人女嫁諸侯男號脩成子仲以太后故横於京師太后凡立二十五年後景帝十五歲元朔三年崩合葬陽陵孝武陳皇后長公主嫖女也曾祖父陳嬰與項羽俱起後歸漢為堂邑侯傳子至孫午午尚長公主生女初武帝得立為太子長主有力取主女為妃及帝即位立為皇后擅寵驕貴十餘年而無子聞衛子夫得幸幾死者數焉上愈怒后又挾婦人媚道頗覺元光五年上遂窮治之女子楚服等坐為皇后巫蠱祠祭祝詛大逆無道相連及誅者三百餘人楚服梟首於市使有司賜皇后策曰皇后失序惑於巫祝不可以承天命其上璽綬罷退居長門宫眀年堂邑侯午薨生男須嗣侯主寡居私近董偃十餘年主薨須坐淫亂兄弟爭財當死自殺國除後數年廢后乃薨葬霸陵郎官亭東孝武衛皇后字子夫生微也其家號曰衛氏出平陽侯邑子夫為平陽主謳者武帝即位數年無子平陽主求良家女十餘人飾置家帝祓霸上還過平陽主主見所偫美人帝不説既飲謳者進帝獨説子夫帝起更衣子夫侍尚衣軒中得幸還坐驩甚賜平陽主金千斤主因奏子夫送入宮子夫上車主拊其背曰行矣强飯勉之即貴願無相忘入宫歲餘不復幸武帝擇宫人不中用者斥出之子夫得見涕泣請出上憐之復幸遂有身尊寵召其兄衛長君弟青侍中而子夫生三女元朔元年生男據遂立為皇后先是衛長君死乃以青為將軍撃匈奴有功封長平侯青三子在襁褓中皆為列侯及皇后姊子霍去病亦以軍功為冠軍侯至大司馬票騎將軍青為大司馬大將軍衛氏支屬侯者五人青還尚平陽主皇后立七年而男立為太子後色衰趙之王夫人中山李夫人有寵皆蚤卒後有尹倢伃鉤弋夫人更幸衞后立三十八年遭巫蠱事起江充為姦太子懼不能自明遂與皇后共誅充發兵兵敗太子亡走詔遣宗正劉長樂執金吾劉敢奉策收皇后璽綬自殺黄門蘇文姚定漢輿置公車令空舎盛以小棺瘞之城南桐柏衞氏悉滅宣帝立乃改葬衞后追諡曰思后置園邑三百家長丞周衞奉守焉孝武李夫人本以倡進初夫人兄延年性知音善歌舞武帝愛之每為新聲變曲聞者莫不感動延年侍上起舞歌曰北方有佳人絶世而獨立一顧傾人城再顧傾人國寜不知傾城與傾國佳人難再得上嘆息曰善世豈有此人乎平陽主因言延年有女弟上乃召見之實妙麗善舞由是得幸生一男是為昌邑哀王李夫人少而蚤卒上憐憫焉圖畫其形於甘泉宫及衛思后廢後四年武帝崩大將軍霍光緣上雅意以李夫人配食追上尊號曰孝武皇后初李夫人病篤上自臨候之夫人蒙被謝曰妾久寢病形貌毁壊不可以見帝願以王及兄弟為託上曰夫人病甚殆將不起一見我屬託王及兄弟豈不快哉夫人曰婦人貌不脩飾不見君父妾不敢以燕媠見帝上曰夫人第一見我將加賜千金而予兄弟尊官夫人曰尊官在帝不在一見上復言欲必見之夫人遂轉鄉歔欷而不復言於是上不説而起夫人姊妹讓之曰貴人獨不可一見上屬託兄弟邪何為恨上如此夫人曰所以不欲見帝者乃欲以深託兄弟也我以容貌之好得從微賤愛幸於上夫以色事人者色衰而愛㢮愛㢮則恩絶上所以攣攣顧念我者乃以平生容貌也今見我毁壊顔色非故必畏惡吐棄我意尚肯復追思閔錄其兄弟哉及夫人卒上以后禮葬焉其後上以夫人兄李廣利為貳師將軍封海西侯延年為協律都尉上思念李夫人不已方士齊人少翁言能致其神廼夜張燈燭設帳帷陳酒肉而令上居他帳遙望見好女如李夫人之貌還幄坐而歩又不得就視上愈益相思悲感為作詩曰是邪非邪立而望之偏何姍姍其來遲令樂府諸音家絃歌之上又自為作賦以傷悼夫人其辭曰美連娟以脩嫮兮命樔絶而不長飾新宫以延貯兮冺不歸乎故郷慘鬱鬱其蕪穢兮隠處幽而懐傷釋輿馬於山椒兮奄脩夜之不陽秋氣㦧以凄淚兮桂枝落而銷亡神㷀㷀以遙思兮精浮游而出畺託沈隂以壙久兮惜蕃華之未央念窮極之不還兮惟幼眇之相羊函荾荴以俟風兮芳雜襲以彌章的容與以猗靡兮縹飄姚虖愈荘燕淫衍而撫楹兮連流視而娥揚既激感而心逐兮包紅顔而弗明驩接狎以離别兮宵寤夢之芒芒忽遷化而不反兮魄放逸以飛揚何靈魂之紛紛兮哀裵回以躊躇埶路日以逺兮遂荒忽而辭去超兮西征屑兮不見寖淫敞􁛝寂兮無音思若流波怛兮在心亂曰佳俠函光隕朱榮兮嫉妬闟茸將安程兮方時隆盛年夭傷兮弟子増欷洿沬悵兮悲愁於邑喧不可止兮嚮不虚應亦云已兮嫶妍太息嘆稚子兮懰慄不言倚所恃兮仁者不誓豈約親兮既徃不來申以信兮去彼昭昭就冥冥兮既下新宫不復故庭兮嗚呼哀哉想魂靈兮其後李延年弟季坐姦亂後宫廣利降匈奴家族滅矣孝武鉤弋趙倢伃昭帝母也家在河間武帝巡狩過河間望氣者言此有竒女天子亟使使召之既至女兩手皆拳上自披之手即時伸由是得幸號曰拳夫人先是其父坐法宫刑為中黄門死長安葬雍門拳夫人進為偼伃居鉤弋宫大有寵元始三年生昭帝號鉤弋子任身十四月廼生上曰聞昔堯十四月而生今鉤弋亦然廼命其所生門曰堯母門後衛太子敗而燕王旦廣陵王胥多過失寵姬王夫人男齊懐王李夫人男昌邑哀王皆蚤薨鉤弋子年五六歲壯大多知上常言類我又感其生與衆異甚竒愛之心欲立焉以其年穉母少恐女主顓恣亂國家猶與久之鉤弋倢伃從幸甘泉有過見譴以憂死因葬雲陽後上疾病乃立鉤弋子為皇太子拜奉車都尉霍光為大司馬大將軍輔少主明日帝崩昭帝即位追尊鉤弋偼伃為皇太后發卒二萬人起雲陵邑三千戸追尊外祖趙父為順成侯詔右扶風置園邑二百家長丞奉守如法順成侯有姊君姁賜錢二百萬奴婢第宅以充實焉諸昆弟各以親疏受賞賜趙氏無在位者唯趙父追封孝昭上官皇后祖父桀隴西上邽人也少時為羽林期門郎從武帝上甘泉天大風車不得行解蓋授桀桀奉蓋雖風常屬車雨下蓋輒御上竒其材力遷未央廐令上嘗體不安及愈見馬馬多瘦上大怒令以我不復見馬邪欲下吏桀頓首曰臣聞聖體不安日夜憂懼意誠不在馬言未卒泣數行下上以為忠由是親近為侍中稍遷至太僕武帝疾病以霍光為大將軍太僕桀為左將軍皆受遺詔輔少主以前捕斬反者莽通功封桀為安陽侯初桀子安取霍光女結婚相親光每休沐出桀嘗代光入决事昭帝始立年八嵗帝長姊鄂邑蓋長公主居禁中共養帝蓋主私近子客河間丁外人上與大將軍聞之不絶主驩有詔外人侍長主長主内周陽氏女令配耦帝時上官安有女即霍光外孫安因光欲内之光以為尚幼不聽安素與丁外人善説外人曰聞長主内女安子容貌端正誠因長主時得入為后以臣父子在朝而有椒房之重成之在於足下漢家故事常以列侯尚主足下何憂不封侯乎外人喜言於長主長主以為然詔召委女入為倢伃安為騎都尉月餘遂立為皇后年甫六歳安以后父封桑樂侯食邑千五百户遷車騎將軍日以驕淫受賜殿中出對賔客言與我婿飲大樂見其服飾使人歸欲自燒物安醉則祼行内與後母及父諸良人侍御皆亂子病死仰而罵天數守大將軍光為丁外人求侯及桀欲妄官祿外人光執正皆不聽又桀妻父所幸充國為太醫監闌入殿中下獄當死冬月且盡蓋主為充國入馬二十匹贖罪廼得减死論於是桀安父子深怨光而重徳蓋主知燕王旦帝兄不得立亦怨望桀安即記光過失予燕王令上書告之又為丁外人求侯燕王大喜上書稱子路喪姊朞而不除孔子非之子路曰由不幸寡兄弟不忍除之故曰觀過知仁今臣與陛下獨有長公主為姊陛下幸使丁外人侍之外人宜蒙爵號書奏上以問光光執不許及告光罪過上又疑之愈親光而疏桀安桀安寖恚遂結黨與謀殺光誘徴燕王至而誅之因廢帝而立桀或曰當如皇后何安曰逐麋之狗當顧菟邪且用皇后為尊一旦人主意有所移雖欲為家人亦不可得此百世之一時也事發覺燕王蓋主皆自殺語在霍光傳桀安宗族既滅皇后以年少不與謀亦光外孫故得不廢皇后母前死葬茂陵郭東追尊曰敬夫人置園邑二百家長丞奉守如法皇后自使私奴婢守桀安冢光欲皇后擅寵有子帝時體不安左右及醫皆阿意言宜禁内雖宫人使令皆為窮絝多其帶後宫莫有進者皇后立十歲而昭帝崩后年十四五云昌邑王賀徴即位尊皇后為皇太后先與太后共廢王賀立孝宣帝元帝即位為太皇太后凡立四十七年年五十二建昭二年崩合葬平陵衞太子史良娣宣帝祖母也太子有妃有良娣有孺子妻妾凡三等子皆稱皇孫史良娣家本魯國有母貞君兄恭以元鼎四年入為良娣生男進號史皇孫武帝末巫蠱事起衞太子及良娣史皇孫皆遭害史皇孫有一男號皇曾孫時生數月猶坐太子繫獄積五歳乃遭赦治獄使者邴吉憐皇曽孫無所歸載以付史恭恭母貞君年老見孫孤甚哀之自養視焉後曽孫収養於掖庭遂登至尊位是為宣帝而貞君及恭已死恭三子皆以舊恩封長子高為樂陵侯曽為將陵侯元為平臺侯及高子丹以功徳封武陽侯侯者凡四人高至大司馬車騎將軍丹左將軍自有傳史皇孫王夫人宣帝母也名翁須太始中得幸於史皇孫皇孫妻妾無號位皆稱家人子征和二年生宣帝帝生數月衛太子皇孫敗家人子皆坐誅莫有收葬者唯宣帝得全即尊位後追尊母王夫人諡曰悼后祖母史良娣曰戾后皆改葬起園邑長丞奉守語在戾太子傳地節三年求得外祖母王媼媪男無故無故弟武皆隨使者詣闕時乗黄牛車故百姓謂之黄牛嫗初上即位數遣使者求外家久逺多似類而非是既得王媼令太中大夫任宣與丞相御史屬雜考問鄉里識知者皆曰王嫗嫗言名妄人家本涿郡蠡吾平鄉年十四嫁為同鄉王更得妻更得死嫁為廣望王廼始婦産子男無故武女翁須翁須年八九歳時寄居廣望節侯子劉仲卿宅仲卿謂廼始曰予我翁須自養長之媼為翁須作縑單衣送仲卿家仲卿教翁須歌舞徃來歸取冬夏衣居四五歲翁須來言邯鄲賈長兒求歌舞者仲卿欲以我與之媼即與翁須逃走之平鄉仲卿載廼始共求媼媼惶急將翁須歸曰兒居君家非受一錢也奈何欲予它人仲卿詐曰不也後數日翁須乗長兒車馬過門呼曰我果見行當之柳宿媼與廼始之柳宿見翁須相對涕泣謂曰我欲為汝自言翁須曰母置之何家不可以居自言無益也媼與廼始還求錢用隨逐至中山盧奴見翁須與歌舞等比五人同處媼與翁須共宿明日廼始留視翁須媼還求錢欲隨至邯鄲媼歸糶買未具廼始來歸曰翁須已去我無錢用隨也因絶至今不聞其問賈長兒妻貞及從者師遂辭徃二十歲太子舍人侯明從長安來求歌舞者請翁須等五人長兒使遂送至長安皆入太子家及廣望三老更始劉仲卿妻其等四十五人辭皆驗宣奏王媼悼后母明白上皆召見賜無故武爵關内侯旬月間賞賜以鉅萬計頃之制詔御史賜外祖母號為博平君以博平蠡吾兩縣戸萬一千為湯沐邑封舅無故為平昌侯武為樂昌侯食邑各六千户初廼始以本始四年病死後三歲家廼富貴追賜諡曰思成侯詔涿郡治冢室置園邑四百家長丞奉守如法歲餘博平君薨諡曰思成夫人詔徙思成侯合葬奉明顧成廟南置園邑長丞罷涿郡思成園王氏侯者二人無故子接為大司馬車騎將軍而武子商至丞相自有傳孝宣許皇后元帝母也父廣漢昌邑人少時為昌邑王郎從武帝上甘泉誤取它郎鞍以被其馬發覺吏劾從行而盜當死有詔募下蠶室後為宦者丞上官桀謀反時廣漢部索其殿中廬有索長數尺可以縳人者數千枚滿一篋緘封廣漢索不得它吏徃得之廣漢坐論為鬼薪輸掖庭後為暴室嗇夫時宣帝養於掖庭號皇曾孫與廣漢同寺居時掖庭令張賀本衞太子家吏及太子敗賀坐下刑以舊恩養視皇曾孫甚厚及曾孫壮大賀欲以女孫妻之是時昭帝始冠長八尺二寸賀弟安世為右將軍與霍將軍同心輔政聞賀稱譽皇曾孫欲妻以女安世怒曰曾孫廼衞太子後也幸得以庻人衣食縣官足矣勿復言予女事於是賀止時許廣漢有女平君年十四五當為内者令歐侯氏子婦臨當入歐侯氏子死其母將行卜相當大貴母獨喜賀聞許嗇夫有女廼置酒請之酒酣為言曾孫體近下人乃闗内侯可妻也廣漢許諾明日嫗聞之怒廣漢重令為介遂與曾孫一歲生元帝數月曾孫立為帝平君為偼伃是時霍將軍有小女與皇太后有親公卿議更立皇后皆心儀霍將軍女亦未有言上乃詔求㣲時故劒大臣知指白立許偼伃為皇后既立霍光以后父廣漢刑人不宜君國歲餘乃封為昌成君霍光夫人顯欲貴其小女道無從明年許皇后當娠病女醫淳于衍者霍氏所愛嘗入宮侍皇后疾衍夫賞為掖庭戸衞謂衍可過辭霍夫人行為我求安池監衍如言報顯顯因生心辟左右字謂衍少夫幸報我以事我亦欲報少夫可乎衍曰夫人所言何等不可者顯曰將軍素愛小女成君欲竒貴之願以累少夫衍曰何謂邪顯曰婦人免乳大故十死一生今皇后當免身可因投毒藥去也成君即得為皇后矣如蒙力事成富貴與少夫共之衍曰藥雜治當先嘗安可顯曰在少夫為之耳將軍領天下誰敢言者緩急相護但恐少君無意耳衍良久曰願盡力即擣附子齎入長定宫皇后免身後衍取附子并合大醫大丸以飲皇后有頃曰我頭岑岑也藥中得無有毒對曰無有遂加煩懣崩衍出過見顯相勞問亦未敢重謝衍後人有上書告諸醫侍疾無狀者皆收繫詔獄劾不道顯恐事急即以状具語光因曰既失計為之無令吏急衍光驚鄂黙然不應其後奏上署衍勿論許后立三年而崩諡曰恭哀皇后葬杜南是為杜陵南園後五年立皇太子廼封太子外祖父昌成君廣漢為平恩侯位特進後四年復封廣漢兩弟舜為博望侯延壽為樂成侯許氏侯者凡三人廣漢薨諡曰戴侯無子絶葬南園旁置邑三百家長丞奉守如法宣帝以延壽為大司馬車騎將軍輔政元帝即位復封延壽中子嘉為平恩侯奉戴侯後亦為大司馬車騎将軍孝宣霍皇后大司馬大將軍博陸侯光女也母顯既使淳于衍隂殺許后顯因為成君衣補治入宫具勸光内之果立為皇后初許后起微賤登至尊日淺從官車服甚節儉五日一朝皇太后於長樂宫親奉案上食以婦道共養及霍后立亦脩許后故事而皇太后親霍后之姊子故常竦體敬而禮之皇后轝駕侍從甚盛賞賜官屬以千萬計與許后時懸絶矣上亦寵之顓房燕立三歲而光薨後一歲上立許后男為太子昌成君者為平恩侯顯怒恚不食歐血曰此乃民間時子安得立即后有子反為王邪復教皇后令毒太子皇后數召太子賜食保阿輙先嘗之后挾毒不得行後殺許后事頗泄顯遂與諸壻昆弟謀反發覺皆誅滅使有司賜皇后策曰皇后熒惑失道懐不徳挾毒與母博陸宣成侯夫人顯謀欲危太子無人母之恩不宜奉宗廟衣服不可以承天命嗚呼傷哉其退避宫上璽綬有司霍后立五年廢處昭䑓宫後十二歲徙雲林舘廼自殺葬昆吾亭東初霍光及兄驃騎将軍去病皆自以功伐封侯居位宣帝以光故封去病孫山山弟雲皆為列侯侯者前後四人孝宣王皇后其先高祖時有功賜爵闗内侯自沛徙長陵傳爵至后父奉光奉光少時好鬬雞宣帝在民間數與奉光會相識奉光有女年十餘歲每當適人所當適輒死故久不行及宣帝即位召入後宫稍進為偼伃是時館陶王母華偼伃及淮陽憲王母張倢伃楚孝王母衞偼伃皆愛幸霍皇后廢後上憐許太子蚤失母幾為霍氏所害於是乃選後宫素謹慎而無子者遂立王偼伃為皇后令母養太子自為后後希見無寵封父奉光為卭成侯立十六年宣帝崩元帝即位為皇太后封太后兄舜為安平侯後二年奉光薨諡曰共侯葬長門南置園邑三百家長丞奉守如法元帝崩成帝即位為太皇太后復爵太皇太后弟駿為關内侯食邑千户王氏列侯二人闗内侯一人舜子章章從弟咸皆至左右將軍時成帝母亦姓王氏故世號太皇太后為卭成太后卭成太后凡立四十九年年七十餘永始元年崩合葬杜陵稱東園奉光孫勲坐法免元始中成帝太后下詔曰孝宣王皇后朕之姑深念奉質共脩之義恩結于心惟卭成共侯國廢祀絶朕甚閔焉其封共侯曾孫堅固為卭成侯至王莽乃絶前漢書卷九十七上前漢書卷九十七上考證外戚傳殷之興也以有娀又有㜪○按又有㜪三字及下文太姒二字並史記所無而漢書𥙷之漢興因秦之稱號云云○按自此以下詳序宫中位號班氏所自撰錄也後書云秦爵列九品即据此傳高祖薄姬傳漢王四年坐河南成臯靈臺○史記作坐河南宫成臯臺孝景王皇后傳元朔三年崩○史記作元朔四年誤也此與紀合前漢書卷九十七上考證前漢書卷九十七下唐正議大夫行秘書少監琅邪縣開國子顔師古注外戚列𫝊第六十七下孝元王皇后成帝母也家凡十侯五大司馬外戚莫盛焉自有𫝊孝成許皇后大司馬車騎将軍平恩侯嘉女也元帝悼傷母恭哀后居位日淺而遭霍氏之辜故選嘉女以配皇太子初入太子家上令中常侍黄門親近者侍送還白太子懽説狀元帝喜謂左右酌酒賀我左右皆稱萬歳久之有一男失之及成帝即位立許妃爲皇后復生一女失之初后父嘉自元帝時爲大司馬車騎将軍輔政已八九年矣及成帝立復以元舅陽平侯王鳯爲大司馬大将軍與嘉並杜欽以爲故事后父重於帝舅乃說鳯曰車騎將軍至貴将軍宜尊重之敬之無失其意蓋輕細微眇之漸必生乖忤之患不可不慎衛将軍之日盛於蓋侯近世之事語尚在於長老之耳唯將軍察焉久之上欲専委任鳯廼策嘉曰将軍家重身尊不宜以吏職自絫賜黄金二百斤以特進侯就朝位後嵗餘薨諡曰恭侯后聰慧善史書自爲妃至即位常寵於上後宫希得進見皇太后及帝諸舅憂上無繼嗣時又數有災異劉向谷永等皆陳其咎在於後宫上然其言於是省减椒房掖庭用度皇后廼上疏曰妾誇布服糲食加以幼稚愚惑不眀義理幸得免離茅屋之下備後宫埽除蒙過誤之寵居非命所當託洿穢不脩曠職尸官數逆至法踰越制度當伏放流之誅不足以塞責廼壬寅日大長秋受詔椒房儀制御服輿駕所發諸官署及所造作遺賜外家羣臣妾皆如竟寧以前故事妾伏自念入椒房以來遺賜外家未嘗踰故事每輒决上可覆問也今誠時世異制長短相𥙷不出漢制而已纖微之間未必可同若竟寧前與黄龍前豈相放哉家吏不曉今壹受詔如此且使妾搖手不得今言無得發取諸官殆謂未央宫不屬妾不宜獨取也言妾家府亦不當得妾竊惑焉幸得賜湯沐邑以自奉養亦小發取其中何害於誼而不可哉又詔書言服御所造皆如竟寧前吏誠不能揆其意即且令妾被服所爲不得不如前設妾欲作某屏風張於某所曰故事無有或不能得則必繩妾以詔書矣此二事誠不可行唯陛下省察宦吏忮佷必欲自勝幸妾尚貴時猶以不急事操人况今日日益侵又獲此詔其操約人豈有所訴陛下見妾在椒房終不肯給妾纖微内邪若不私府小取将安所仰乎舊故中宫乃私奪左右之賤繒及發乘輿服繒言爲待詔補已而貿易其中左右多竊怨者甚恥為之又故事以特牛祠大父母戴侯敬侯皆得蒙恩以太牢祠今當率如故事唯陛下哀之今吏甫受詔讀記直豫言使后知之非可復若私府有所取也其萌芽所以約制妾者恐失人理今但損車駕及毋若未央宫有所發遺賜衣服如故事則可矣其餘誠太廹急奈何妾薄命端遇竟寧前竟寧前於今世而比之豈可邪故時酒肉有所賜外家輒上表廼决又故杜陵梁美人嵗時遺酒一石肉百斤耳妾甚少之遺田八子誠不可若是事率衆多不可勝以文陳俟自見索言之唯陛下深察焉上於是采劉向谷永之言以報曰皇帝問皇后所言事聞之夫日者衆陽之宗天光之貴王者之象人君之位也夫以隂而侵陽虧其正體是非下陵上妻乘夫賤踰貴之變與春秋二百四十二年變異為衆莫若日蝕大自漢興日蝕亦爲呂霍之屬見以今揆之豈有此等之效與諸侯拘迫漢制牧相執持之也又安獲齊趙七國之難將相大臣褢誠秉忠唯義是從又惡有上官博陸宣成之謀若乃徒歩豪桀非有陳勝項梁之羣也匈奴夷狄非有冒頓郅支之倫也方外内鄉百蠻賔服殊俗慕義八州懐徳雖使其懐挟邪意猶不足憂又况其無乎求於夷狄無有求於臣下無有微後宫也當何以塞之日者建始元年正月白氣出於營室營室者天子之後宫也正月於尚書為皇極皇極者王氣之極也白者西方之氣其於春當廢今正於皇極之月興廢氣於後宫視后妾無能懐任保全者以著繼嗣之微賤人將起也至其九月流星如𤓰出於文昌貫紫宫尾委曲如龍臨於鉤陳此又章顯前尤著在内也其後則有北宫井溢南流逆理數郡水出流殺人民後則訛言相𫝊驚震女童入殿咸莫覺知夫河者水隂四瀆之長今乃大决沒漂陵邑斯昭隂盛盈溢違經絶紀之應也廼昔之月鼠巢于𣗳野鵲變色五月庚子鳥焚其巢太山之域易曰鳥焚其巢旅人先咲後號咷喪牛于易凶言王者處民上如鳥之處巢也不顧䘏百姓百姓畔而去之若鳥之自焚也雖先快意説咲其後必號而無及也百姓喪其君若牛亡其毛也故稱凶㤗山王者易姓告代之處今正於岱宗之山甚可懼也三月癸未大風自西搖祖宗寢廟揚裂帷席折㧞樹木頓僵車輦毁壊檻屋災及宗廟足為寒心四月己亥日蝕東井轉旋且索與既無異已猶戊也亥復水也明隂盛咎在内於戊巳虧君體著絶世於皇極顯禍敗及京都於東井變怪衆備末重益大來數益甚成形之禍月以迫切不救之患日寖婁深咎敗灼灼若此豈可以忽哉書云高宗肜日粤有雊雉祖已曰惟先假王正厥事又曰雖休勿休惟敬五刑以成三徳即飭椒房及掖庭耳今皇后有所疑便不便其條刺使大長秋來白之吏拘於法亦安足過蓋矯枉者過直古今同之且財幣之省特牛之祠其於皇后所以扶助徳美為華寵也咎根不除災變相襲祖宗且不血食何戴侯也𫝊不云乎以約失之者鮮審皇后欲從其奢與朕亦當法孝武皇帝也如此則甘泉建章可復興矣世俗嵗殊時變日化遭事制宜因時而移舊之非者何可放焉君子之道樂因循而重改作昔魯人為長府閔子騫曰仍舊貫如之何何必改作蓋惡之也詩云雖無老成人尚有典刑曽是莫聽大命以傾孝文皇帝朕之師也皇太后皇后成法也假使太后在彼時不如職今見親厚又惡可以踰乎皇后其刻心秉徳毋違先后之制度力誼勉行稱順婦道減省羣事謙約為右其孝東宫毋闕朔望推誠永䆒爰何不臧養名顯行以息衆讙垂則列妾使有法焉皇后深惟母忽是時大將軍鳯用事威權尤盛其後比三年日蝕言事者頗歸咎於鳯矣而谷永等遂著之許氏許氏自知為鳯所不佑久之皇后寵亦益衰而後宫多新愛后姊平安剛侯夫人謁等為媚道祝謯後宫有身者王美人及鳯等事發覺太后大怒下吏考問謁等誅死許后坐廢處昭臺宫親屬皆歸故郡山陽后弟子平恩侯旦就國凡立十四年而廢在昭臺歳餘還徙長定宫後九年上憐許氏下詔曰蓋聞仁不遺逺誼不忘親前平安剛侯夫人謁坐大逆罪家屬幸蒙赦令歸故郡朕惟平恩戴侯先帝外祖魂神廢棄莫奉祭祀念之未嘗忘于心其還平恩侯且及親屬在山陽郡者是歳廢后敗先是廢后姊孊寡居與定陵侯淳于長私通因為之小妻長紿之曰我能白東宫復立許后為左皇后廢后因孊私賂遺長數通書記相報謝長書有誖謾發覺天子使廷尉孔光持節賜廢后藥自殺葬延陵交道廐西孝成班倢伃帝初即位選入後宫始為少使蛾而大幸為偼伃居増成舍再就館有男數月失之成帝遊於後庭嘗欲與倢伃同輦載倢伃辭曰觀古圖畫聖賢之君皆有名臣在側三代末主廼有嬖女今欲同輦得無近似之乎上善其言而止太后聞之喜曰古有樊姬今有班倢伃倢伃誦詩及窈窕徳象女師之篇每進見上疏依則古禮自鴻嘉後上稍隆於内寵倢伃進侍者李平平得幸立為倢伃上曰始衛皇后亦從微起廼賜平姓曰衛所謂衛倢伃也其後趙飛燕姊弟亦從自微賤興隃越禮制寖盛於前班倢伃及許皇后皆失寵稀復進見鴻嘉三年趙飛燕譖告許皇后班倢伃挟媚道祝詛後宫詈及主上許皇后坐廢考問班倢伃倢伃對曰妾聞死生有命富貴在天脩正尚未蒙福為邪欲以何望使鬼神有知不受不臣之愬如其無知愬之何益故不為也上善其對憐憫之賜黄金百斤趙氏姊弟驕妬倢伃恐久見危求共養太后長信宫上許焉倢伃退處東宫作賦自傷悼其辭曰承祖考之遺徳兮何性命之淑靈登薄軀於宫闕兮充下陳於後庭蒙聖皇之渥恵兮當日月之盛眀揚光烈之翕赫兮奉隆寵於増成既過幸於非位兮竊庻幾乎嘉時每寤寐而絫息兮申佩離以自思陳女圖以鏡監兮顧女史而問詩悲晨婦之作戒兮哀襃閻之為郵美皇英之女虞兮榮任姒之母周雖愚陋其靡及兮敢舍心而忘兹歴年歳而悼懼兮閔蕃華之不滋痛陽祿與柘館兮仍繦褓而離災豈妾人之殃咎兮將天命之不可求白日忽已移光兮遂晻莫而昧幽猶被覆載之厚徳兮不廢捐於罪郵奉共養于東宫兮託長信之末流共洒埽於帷幄兮永終死以為期願歸骨於山足兮依松柏之餘休重曰潛𤣥宫兮幽以清應門閉兮禁闥扄華殿塵兮玉階菭中庭萋兮綠草生廣室隂兮帷幄暗房櫳虚兮風泠泠感帷裳兮𤼵紅羅紛綷縩兮紈素聲神𦕈𦕈兮宻靚處君不御兮誰為榮俯視兮丹墀思君兮履綦仰視兮雲屋雙涕兮横流顧左右兮和顔酌羽觴兮銷憂惟人生兮一世忽一過兮若浮已獨享兮高明處生民兮極休勉虞精兮極樂與福祿兮無期綠衣兮白華自古兮有之至成帝崩倢伃充奉園陵薨因葬園中孝成趙皇后本長安宫人初生時父母不舉三日不死廼收養之及壮屬陽阿主家學歌舞號曰飛燕成帝嘗微行出過陽阿主作樂上見飛燕而説之召入宫大幸有女弟復召入俱為倢伃貴傾後宫許后之廢也上欲立趙偼伃皇太后嫌其所出㣲甚難之太后姊子淳于長為侍中數徃來𫝊語得太后指上立封趙婕伃父臨為成陽侯後月餘乃立倢伃為皇后追以長前白罷昌陵功封為定陵侯皇后旣立後寵少衰而弟絶幸為昭儀居昭陽舍其中庭彤朱而殿上髤􁇀切皆銅沓冒黄金塗白玉階壁帶往往為黄金釭函藍田璧眀珠翠羽飾之自後宫未嘗有焉姊弟顓寵十餘年卒皆無子末年定陶王來朝王祖母傅太后私賂遺趙皇后昭儀定陶王竟為太子明年春成帝崩帝素彊無疾病是時楚思王衍梁王立來朝明旦當辭去上宿供張白虎殿又欲拜左將軍孔光為丞相已刻侯印書贊昏夜平善郷晨傅絝韤欲起因失衣不能言晝漏上十刻而崩民間歸罪趙昭儀皇太后詔大司馬莽丞相大司空曰皇帝暴崩羣衆讙譁怪之掖庭令輔等在後庭左右侍燕廹近雜與御史丞相廷尉治問皇帝起居發病狀趙昭儀自殺哀帝既立尊趙皇后為皇太后封太后弟侍中駙馬都尉欽為新成侯趙氏侯者凡二人後數月司𨽻觧光奏言臣聞許美人及故中宫史曹宫皆御幸孝成皇帝産子子隱不見臣遣從事掾業史望騐問知狀者掖庭獄丞籍武故中黄門王舜吳恭靳嚴官婢曹曉道房張棄故趙昭儀御者于客子王偏臧兼等皆曰宫即曉子女前屬中宫為學事史通詩授皇后房與宫對食元延元年中宫語房曰陛下幸宫後數月曉入殿中見宫腹大問宫宫曰御幸有身其十月中宫乳掖庭牛官令舍有婢六人中黄門田客持詔記盛綠綈方底封御史中丞印予武曰取牛官令舍婦人新産兒婢六人盡置暴室獄母問兒男女誰兒也武迎置獄宫曰善臧我兒胞丞知是何等兒也後三日客持詔記與武問兒死未手書對牘背武即書對兒見在未死有頃客出曰上與昭儀大怒奈何不殺武叩頭啼曰不殺兒自知當死殺之亦死即因客奏封事曰陛下未有繼嗣子無貴賤惟留意奏入客復持詔記予武曰今夜漏上五刻持兒與舜㑹東交掖門武因問客陛下得武書意何如曰憆也武以兒付舜舜受詔内兒殿中為擇乳母告善養兒且有賞母令漏泄舜擇棄為乳母時兒生八九日後三日客復持詔記封如前予武中有封小綠篋記曰告武以篋中物書予獄中婦人武自臨飲之武發篋中有裹藥二枚赫蹏書曰告偉能努力飲此藥不可復入女自知之偉能卽宫宫讀書已曰果也欲姊弟擅天下我兒男也頟上有壯髪類孝元皇帝今兒安在危殺之矣奈何令長信得聞之宫飲藥死後宫婢六人召入出語武曰昭儀言女無過寜自殺邪若外家也我曹言願自殺即自繆死武皆表奏狀棄所養兒十一日宫長李南以詔書取兒去不知所置許美人前在上林涿沐館數召入飾室中若舍一歲再三召留數月或半歲御幸元延二年褱子其十一月乳詔使嚴持乳醫及五種和藥丸三送美人所後客子偏兼聞昭儀謂成帝曰常紿我言從中宫來即從中宫來許美人兒何從生中許氏竟當復立邪懟以手自擣以頭擊壁戸柱從牀上自投地啼泣不肯食曰今當安置我欲歸耳帝曰今故告之反怒為殊不可曉也帝亦不食昭儀曰陛下自知是不食謂何陛下常自言約不負女今美人有子竟負約謂何帝曰約以趙氏故不立許氏使天下無出趙氏上者毋憂也後詔使嚴持綠囊書予許美人告嚴曰美人當有以予女受來置飾室中簾南美人以葦篋一合盛所生兒緘封及綠囊報書予嚴嚴持篋書置飾室簾南去帝與昭儀坐使客子觧篋緘未巳帝使客子偏兼皆出自閉户獨與昭儀在須臾開戸嘑客子偏兼使緘封篋及綠綈方底推置屏風東恭受詔持篋方底予武皆封以御史中丞印曰告武篋中有死兒埋屏處勿令人知武穿獄樓垣下為坎埋其中故長定許貴人及故成都平阿侯家婢王業任孋公孫習前免為庻人詔召入屬昭儀為私婢成帝崩未幸梓宫食卒悲哀之時昭儀自知罪惡大知業等故許氏王氏婢恐事泄而以大婢羊子等賜與業等各且十人以慰其意屬無道我家過失元延二年五月故掖庭令吾丘遵謂武曰掖庭丞吏以下皆與昭儀合通無可與語者獨欲與武有所言我無子武有子是家輕族人得無不敢乎掖庭中御幸生子者輒死又飲藥傷墯者無數欲與武共言之大臣票騎將軍貪耆錢不足計事奈何令長信得聞之遵後病困謂武今我已死前所語事武不能獨為也慎語皆在今年四月丙辰赦令前臣謹案永光三年男子忠等發長陵傅夫人冢事更大赦孝元皇帝下詔曰比朕不當所得赦也窮治盡伏辜天下以為當魯嚴公夫人殺世子齊桓召而誅焉春秋予之趙昭儀傾亂聖朝親滅繼嗣家屬當伏天誅前平安剛侯夫人謁坐大逆同産當坐以蒙赦令歸故郡今昭儀所犯尤誖逆罪重於謁而同産親屬皆在尊貴之位廹近帷幄羣下寒心非所以懲惡崇誼示四方也請事窮竟丞相以下議正法哀帝於是免新成侯趙欽欽兄子成陽侯訢皆為庻人将家屬徙遼西郡時議郎耿育上疏言臣聞繼嗣失統廢適立庻聖人法禁古今至戒然太伯見歴知適逡循固譲委身吳粤權變所設不計常法致位王季以崇聖嗣卒有天下子孫承業七八百載功冠三王道徳最備是以尊號追及太王故世必有非常之變然後廼有非常之謀孝成皇帝自知繼嗣不以時立念雖末有皇子萬歳之後未能持國權柄之重制於女主女主驕盛則耆欲無極少主幼弱則大臣不使世無周公抱負之輔恐危社稷傾亂天下知陛下有賢聖通明之徳仁孝子愛之恩懐獨見之明内斷於身故廢後宫就館之漸絶㣲嗣禍亂之根乃欲致位陛下以安宗廟愚臣旣不能深援安危定金匱之計又不知推演聖徳述先帝之志廼反覆校省内暴露私燕誣汙先帝傾惑之過成結寵妾妬媚之誅甚失賢聖逺見之明逆負先帝憂國之意夫論大徳不拘俗立大功不合衆此廼孝成皇帝至思所以萬萬於衆臣陛下聖徳盛茂所以符合於皇天也豈當世庸庸斗筲之臣所能及哉且褒廣將順君父之美匡捄銷滅旣徃之過古今通義也事不當時固争防禍於未然各随指阿從以求容媚晏駕之後尊號已定萬事已訖廼探追不及之事訐揚幽昧之過此臣所深痛也願下有司議即如臣言宜宣布天下使咸曉知先帝聖意所起不然空使謗議上及山陵下流後世逺聞百蠻近布海内甚非先帝託後之意也蓋孝子善述父之志善成人之事唯陛下省察哀帝為太子亦頗得趙太后力遂不竟其事傅太后恩趙太后趙太后亦歸心故成帝母及王氏皆怨之哀帝崩王莽白太后詔有司曰前皇太后與昭儀俱侍帷幄姊弟専寵錮寢執賊亂之謀殘滅繼嗣以危宗廟誖天犯祖無為天下母之義貶皇太后為孝成皇后徙居北宫後月餘復下詔曰皇后自知罪惡深大朝請希闊失婦道無共養之禮而有狼虎之毒宗室所怨海内之讎也而尚在小君之位誠非皇天之心夫小不忍亂大謀恩之所不能已者義之所割也今廢皇后為庻人就其園是日自殺凡立十六年而誅先是有童謡曰燕燕尾涎涎張公子時相見木門倉琅根燕飛來啄皇孫皇孫死燕啄矢成帝每微行出常與張放俱而稱富平侯家故曰張公子倉琅根宫門銅鍰也孝元傅昭儀哀帝祖母也父河内温人蚤卒母更嫁為魏郡鄭翁妻生男惲昭儀少為上官太后才人自元帝為太子得進幸元帝即位立為倢伃甚有寵為人有材畧善事人下至宫人左右飲酒酹地皆祝延之産一男一女女為平都公主男為定陶恭王恭王有材藝尤愛於上元帝旣重傅倢伃及馮倢伃亦幸生中山孝王上欲殊之於後宫以二人皆有子為王上尚在未得稱太后乃更號曰昭儀賜以印綬在倢伃上昭其儀尊之也至成哀時趙昭儀董昭儀皆無子猶稱焉元帝崩傅昭儀隨王歸國稱定陶太后後十年恭王薨子代為王王母曰丁姬傅太后躬自養視旣壯大成帝無繼嗣時中山孝王在元延四年孝王及定陶王皆入朝傅太后多以珍寳賂遺趙昭儀及帝舅票騎將軍王根隂為王求漢嗣皆見上無子欲豫自結為久長計更稱譽定陶王上亦自器之明年遂徴定陶王立為太子語在哀紀月餘天子立楚孝王孫景為定陶王奉恭王後太子議欲謝少傅閻崇以為春秋不以父命廢王父命為人後之禮不得顧私親不當謝太傅趙𤣥以為當謝太子從之詔問所以謝狀尚書劾奏𤣥左遷少府以光祿勲師丹為太傅詔傅太后與太子母丁姬自居定陶國邸下有司議皇太子得與傅太后丁姬相見不有司奏議不得相見頃之成帝母王太后欲令傅太后丁姬十日一至太子家成帝曰太子承正統當共養陛下不得復顧私親王太后曰太子小而傅太后抱養之今至太子家以乳母恩耳不足有所妨於是令𫝊太后得至太子家丁姬以不小養太子獨不得成帝崩哀帝即位王太后詔令傅太后丁姬十日一至未央宫高昌侯董宏希指上書言宜立丁姬為帝太后師丹劾奏宏懐邪誤朝不道上初即位謙讓從師丹言止後廼白令王太后下詔尊定陶恭王為恭皇哀帝因是曰春秋母以子貴尊傅太后為恭皇太后丁姬為恭皇后各置左右詹事食邑如長信宫中宫追尊恭皇太后父為崇祖侯恭皇后父為襃徳侯後嵗餘遂下詔曰漢家之制推親親以顯尊尊定陶恭皇之號不宜復稱定陶其尊㳟皇太后為帝太太后丁后為帝太后後又更號帝太太后為皇太太后稱永信宫帝太后稱中安宫而成帝母太皇太后本稱長信宫成帝趙后為皇太后並四太后各置少府太僕秩皆中二千石為恭皇立寢廟於京師比宣帝父悼皇考制度序昭穆於前殿傅太后父同産弟四人曰子孟中叔子元幼君子孟子喜至大司馬封高武侯中叔子晏亦大司馬封孔鄉侯幼君子商封汝昌侯為太后父崇祖侯後更號崇祖曰汝昌哀侯太后同母弟鄭惲前死以惲子業為陽信侯追尊惲為陽信節侯鄭氏傅氏侯者凡六人大司馬二人九卿二千石六人侍中諸曹十餘人傅太后旣尊後尤驕與成帝母語至謂之嫗與中山孝王母馮太后並事元帝追怨之陷以祝詛罪令自殺元壽元年崩合葬渭陵稱孝元傅皇后云定陶丁姬哀帝母也易祖師丁將軍之𤣥孫家在山陽瑕丘父至廬江太守始定陶恭王先為山陽王而丁氏内其女為姬王后姓張氏其母鄭禮即傅大后同母弟也太后以親戚故欲其有子然終無有唯丁姬河平四年生哀帝丁姬為帝太后兩兄忠明明以帝舅封陽安侯忠蚤死封忠子滿為平周侯太后叔父憲望望為左將軍憲為太僕明為大司馬票騎將軍輔政丁氏侯者凡二人大司馬一人將軍九卿二千石六人侍中諸曹亦十餘人丁傅以一二年間暴興尤盛然哀帝不甚假以權埶權埶不如王氏在成帝世也建平二年丁太后崩上曰詩云穀則異室死則同穴昔季武子成寢杜氏之墓在西階下請合葬而許之附葬之禮自周興焉孝子事亡如事存帝太后宜起陵恭皇之園遣大司馬票騎將軍明東送葬于定陶貴震山東哀帝崩王莽秉政使有司舉奏丁傅罪惡莽以太皇太后詔皆免官爵丁氏徙歸故郡莽奏貶傅太后號為定陶共王母丁太后號曰丁姬元始五年莽復言共王母丁姬前不臣妾至葬渭陵冢高與元帝山齊懐帝太后皇太太后璽綬以葬不應禮禮有改葬請發共王母及丁姬冢取其璽綬消滅徙共王母及丁姬歸定陶葬共王冢次而葬丁姬復其故太后以為旣已之事不須復發莽固爭之太后詔曰因故棺為致椁作冢祠以太牢謁者護旣發傅太后冢崩壓殺數百人開丁姬椁户火出炎四五丈吏卒以水沃滅廼得入燒燔椁中器物莽復奏言前共王母生僭居桂宫皇天震怒災其正殿丁姬死葬踰制度今火焚其椁此天見變以告當改如媵妾也臣前奏請葬丁姬復故非是共王母及丁姬棺皆名梓宫珠玉之衣非藩妾服請更以木棺代去珠玉衣葬丁姬媵妾之次奏可旣開傅太后棺臭聞數里公卿在位皆阿莽指入錢帛遣子弟及諸生四夷凡十餘萬人操持作具助將作掘平共王母丁姬故冢二旬間皆平莽又周棘其處以為世戒云時有羣燕數千銜土投丁姬穿中丁傅旣敗孔鄉侯晏將家屬徙合浦宗族皆歸故郡唯高武侯喜得全自有𫝊孝哀傅皇后定陶太后從弟子也哀帝為定陶王時傅太后欲重親取以配王王入爲漢太子傅氏女爲妃哀帝即位成帝大行尚在前殿而傅太后封傅妃父晏爲孔鄉侯與帝舅陽安侯丁明同日俱封時師丹諫以爲天下自王者所有親戚何患不富貴而倉卒若是其不久長矣晏封後月餘傅妃立爲皇后傅氏旣盛晏最尊重哀帝崩王莽白太皇太后下詔曰定陶共王太后與孔鄉侯晏同心合謀背恩忘夲專恣不軌與至尊同稱號終沒至廼配食於左坐誖逆無道今令孝哀皇后退就桂宫後月餘復與孝成趙皇后俱廢為庻人就其園自殺孝元馮昭儀平帝祖母也元帝即位二年以選入後宫時父奉世爲執金吾昭儀始為長使數月至美人後五年就館生男拜為倢伃時父奉世爲右將軍光禄勳奉世長男野王爲左馮翊父子並居朝廷議者以為器能當其位非用女寵故也而馮倢伃内寵與傅昭儀等建昭中上幸虎圏鬬獸後宫皆坐熊佚出圏攀檻欲上殿左右貴人傅昭儀等皆驚走馮倢伃直前當熊而立左右格殺熊上問人情驚懼何故前當熊倢伃對曰猛獸得人而止妾恐熊至御坐故以身當之元帝嗟嘆以此倍敬重焉傅昭儀等皆慙眀年夏馮倢伃男立為信都王尊倢伃為昭儀元帝崩為信都太后與王俱居儲元宫河平中隨王之國後徙中山是為孝王後徴定陶王為太子封中山王舅參為宜鄉侯參馮太后少弟也是歲孝王薨有一男嗣為王時未滿歲有眚病太后自養視數禱祠解哀帝即位遣中郎謁者張由將醫治中山小王由素有狂易病病發怒去西歸長安尚書簿責擅去状由恐因誣言中山太后祝詛上及太后太后即傅昭儀也素常怨馮太后因是遣御史丁元案驗盡收御者官吏及馮氏昆弟在國者百餘人分繋雒陽魏郡鉅鹿數十日無所得更使中謁者令史立與丞相長史大鴻臚丞雜治立受傅太后指幾得封侯治馮太后女弟習及寡弟婦君之死者數十人巫劉吾服祝詛毉徐遂成言習君之曰武帝時毉脩氏刺治武帝得二千萬耳今愈上不得封侯不如殺上令中山王代可得封立等劾奏祝詛謀反大逆責問馮太后無服辭立曰熊之上殿何其勇今何怯也太后還謂左右此廼中語前世事吏何用知之是欲陷我效也廼飲藥自殺先未死有司請誅之上不忍致法廢為庻人徙雲陽宫既死有司復奏太后死在未廢前有詔以諸侯王太后儀葬之宜鄉侯參君之習夫及子當相坐者或自殺或伏法參女弁為孝王后有兩女有司奏免為庻人與馮氏宗族徙歸故郡張由以先告賜爵闗内侯史立遷中太僕哀帝崩大司徒孔光奏由前誣告骨肉立陷人入大辟為國家結怨於天下以取秩遷獲爵邑幸蒙赦令請免為庻人徙合浦云中山衛姬平帝母也父子豪中山盧奴人官至衛尉子豪女弟為宣帝倢伃生楚孝王長女又為元帝倢伃生平陽公主成帝時中山孝王無子上以衞氏吉祥以子豪少女配孝王元延四年生平帝平帝年三嵗孝王薨代為王哀帝崩無嗣太皇太后與新都侯莽迎中山王立為帝莽欲顓國權懲丁傅行事以帝為成帝後母衞姬及外家不當得至京師廼更立宗室桃鄉侯子成都為中山王奉孝王後遣少傅左將軍甄豐賜衞姬璽綬即拜為中山孝王后以苦陘縣為湯沐邑又賜帝舅衞寳寳弟𤣥爵關内侯賜帝三妹謁臣號脩義君哉皮為承禮君鬲子為尊徳君食邑各二千戸莽長子宇非莽隔絶衞氏恐久後受禍即私與衞寳通書記教衞后上書謝恩因陳丁傅舊惡幾得至京師莽白太皇太后詔有司曰中山孝王后深分明為人後之義條陳故定陶傅太后丁姬誖天逆理上僭位號徙定陶王於信都為共王立廟於京師如天子制不畏天命㑄聖人言壊亂法度居非其制稱非其號是以皇天震怒火燒其殿六年之間大命不遂禍殃仍重竟令孝哀帝受其餘災大失天心天命暴崩又令共王祭祀絶廢精魂無所依歸朕惟孝王后深説經義明鏡聖法懼古人之禍敗近事之咎殃畏天命奉聖言是廼久保一國長獲天祿而令孝王永享無疆之祀福祥之大者也朕甚嘉之夫襃義賞善聖王之制其以中山故安戸七千益中山后湯沐邑加賜及中山王黄金各百斤増傅相以下秩衞后日夜啼泣思見帝而但益戸邑宇復教令上書求至京師㑹事發覺莽殺宇盡誅衛氏支屬衞寳女為中山王后免后徙合浦惟衞后在王莽簒國廢為家人後歲餘卒葬孝王旁孝平王皇后安漢公太傅大司馬莽女也平帝即位年九歲成帝母太皇太后稱制而莽秉政莽欲依霍光故事以女配帝太后意不欲也莽設變詐令女必入因以自重事在莽傳太后不得已而許之遣長樂少府夏侯藩宗正劉宏少府宗伯鳯尚書令平晏納采太師光大司徒馬宫大司空甄豐左將軍孫建執金吾尹賞行太常事大中大夫劉歆及太卜太史令以下四十九人賜皮弁素績以禮雜卜筮太牢祠宗廟待吉月日明年春遣大司徒宫大司空豐左将軍建右将軍甄邯光禄大夫歆奉乘輿法駕迎皇后於安漢公第宫豐歆授皇后璽􁀍登車稱警蹕便時上林延壽門入未央宫前殿羣臣就位行禮大赦天下益封父安漢公地滿百里賜迎皇后及行禮者自三公以下至騶宰執事長樂未央宫安漢公第者皆增秩賜金帛各有差皇后立三月以禮見高廟尊父安漢公號曰宰衡位在諸侯王上賜公夫人號曰功顯君食邑封公子安為襃新侯臨為賞都侯后立歲餘平帝崩莽立孝宣帝𤣥孫嬰為孺子莽攝帝位尊皇后為皇太后三年莽即眞以嬰為定安公改皇太后號為定安公太后太后時年十八矣為人婉瘱有節操自劉氏廢常稱疾不朝會莽敬憚傷哀欲嫁之乃更號為黄皇室主令立國將軍成新公孫建世子襐飾将毉往問疾后大怒笞鞭其旁侍御因發病不肯起莽遂不復彊也及漢兵誅莽燔燒未央宫后曰何面目以見漢家自投火中而死贊曰易著吉凶而言謙盈之效天地鬼神至于人道靡不同之夫女寵之興繇至微而體至尊窮富貴而不以功此固道家所畏禍福之宗也序自漢興終於孝平外戚後庭色寵著聞二十有餘人然其保位全家者唯文景武帝太后及邛成后四人而已至如史良娣王悼后許恭哀后身皆夭折不辜而家依託舊恩不敢縱恣是以能全其餘大者夷滅小者放流烏嘑鑒兹行事變亦偹矣前漢書卷九十七下前漢書卷九十七下考證孝成許皇后傳其條刺使大長秋來白之○按其條刺三字一讀使大長秋來白之為一句監本作刺史非也從汲古閣本改正孝成班倢伃傳為倢伃居增成舍注應邵曰後宫有八區増成第三也○按黄圖武帝時後宫八區曰昭陽飛翔増成合歡蘭林披香鳯皇鴛鴦等殿鴛鴦西都西京賦俱作鴛鸞綠衣兮白華注師古曰綠衣詩鄁風○按鄁應作邶孝成趙皇后傳及壯屬陽阿主家○按五行志作河陽主家荀紀亦作河陽中黄門田客持詔記○胡三省曰詔記與詔書有别詔記後世謂之手記出於上手故曰詔記若詔書則下為之以璽為信耳孝元傅昭儀傳以惲子業為陽信侯○恩澤侯表作陽新侯定陶丁姬傳徙共王母及丁姬歸定陶葬共王塚次○顧炎武曰丁姬先已葬定陶此及丁姬三字衍前漢書卷九十七下考證"}
{"id": "KR2a0007_098", "series": "KR2a0007", "text": "唐正議大夫行祕書少監琅邪縣開國子顔師古注孝元皇后王莽之姑也莽自謂黄帝之後其自本曰黄帝姓姚氏八世生虞舜舜起媯汭以媯為姓至周武王封舜後媯滿於陳是為胡公十三世生完完字敬仲犇齊齊桓公以為卿姓田氏十一世田和有齊國三世稱王至王建為秦所滅項羽起封建孫安為濟北王至漢興安失國齊人謂之王家因以為氏文景間安孫遂字伯紀處東平陵生賀字翁孺為武帝繡衣御史逐捕魏郡羣盜堅盧等黨與及吏畏懦逗遛當坐者翁孺皆縱不誅它部御史暴勝之等奏殺二千石誅千石以下及通行飲食坐連及者大部至斬萬餘人語見酷吏𫝊翁孺以奉使不稱免嘆曰吾聞活千人有封子孫吾所活者萬餘人後世其興乎翁孺既免而與東平陵終氏為怨廼徙魏郡元城委粟里為三老魏郡人徳之元城建公曰昔春秋沙麓崩晉史卜之曰隂為陽雄土火相乗故有沙麓崩後六百四十五年宜有聖女興其齊田乎今王翁孺徙正直其地日月當之元城郭東有五鹿之虚即沙鹿地也後八十年當有貴女興天下云翁孺生禁字稚君少學法律長安為廷尉史本始三年生女政君即元后也禁有大志不修㢘隅好酒色多取傍妻凡有四女八男長女君俠次即元后政君次君力次君弟長男鳳孝卿次曼元卿譚子元崇少子商子夏立子叔根稚卿逢時季卿唯鳳崇與元后政君同母母適妻魏郡李氏女也後以妬去更嫁為河内茍賓妻初李親任政君在身夢月入其懐及壯大婉順得婦人道嘗許嫁未行所許者死後東平王聘政君為姬未入王薨禁獨怪之使卜數者相政君當大貴不可言禁心以為然廼教書學鼓琴五鳳中獻政君年十八矣入掖庭為家人子嵗餘㑹皇太子所愛幸司馬良娣病且死謂太子曰妾死非天命廼諸娣妾良人更祝詛殺我太子憐之且以為然及司馬良娣死太子悲恚發病忽忽不樂因以過怒諸娣妾莫得進見者久之宣帝聞太子恨過諸娣妾欲順適其意廼令皇后擇後宫家人子可以虞侍太子者政君與在其中及太子朝皇后廼見政君等五人㣲令旁長御問知太子所欲太子殊無意於五人者不得已於皇后彊應曰此中一人可是時政君坐近太子又獨衣絳縁諸于長御即以為是皇后使侍中杜輔掖庭令濁賢交送政君太子宫見丙殿得御幸有身先是者太子後宫娣妾以十數御幸久者七八年莫有子及王妃壹幸而有身甘露三年生成帝於甲館畫堂為世適皇孫宣帝愛之自名曰驁字太孫常置左右後三年宣帝崩太子即位是為孝元帝立太孫為太子以母王妃為倢伃封父禁為陽平侯後三日偼伃立為皇后禁位特進禁弟宏至長樂衛尉永光二年禁薨諡曰頃侯長子鳳嗣侯為衛尉侍中皇后自有子後希復進見太子壯大寛博恭慎語在成紀其後幸酒樂燕樂元帝不以為能而傅昭儀有寵於上生定陶共王王多材蓺上甚愛之坐則側席行則同輦常有意欲廢太子而立共王時鳳在位與皇后太子同心憂懼賴侍中史丹擁右太子語在丹傳上亦以皇后素謹慎而太子先帝所常留意故得不廢元帝崩太子立是為孝成帝尊皇后為皇太后以鳳為大司馬大將軍領尚書事益封五千戸王氏之興自鳳始又封太后同母弟崇為安成侯食邑萬户鳳庶弟譚等皆賜爵闗内侯食邑其夏黄霧四塞終日天子以問諫大夫楊興博士駟勝等對皆以為隂盛侵陽之氣也髙祖之約也非功臣不侯今太后諸弟皆以無功為侯非髙祖之約外戚未曽有也故天為見異言事者多以為然鳳於是懼上書辭謝曰陛下即位思慕諒闇故詔臣鳳典領尚書事上無以明聖徳下無以益政治今有茀星天地赤黄之異咎在臣鳳當伏顯戮以謝天下今諒闇已畢大義皆舉宜躬親萬機以承天心因乞骸骨辭職上報曰朕承先帝聖緒渉道未深不明事情是以隂陽錯繆日月無光赤黄之氣充塞天下咎在朕躬今大將軍廼引過自予欲上尚書事歸大將軍印綬罷大司馬官是明朕之不徳也朕委將軍以事誠欲庶㡬有成顯先祖之功徳將軍其專心固意輔朕之不逮毋有所疑後五年諸吏散騎安成侯崇薨諡曰共侯有遺腹子奉世嗣侯太后甚哀之明年河平二年上悉封舅譚為平阿侯商成都侯立紅陽侯根曲陽侯逢時髙平侯五人同日封故世謂之五侯太后同産唯曼蚤卒餘畢侯矣太后母李親茍氏妻生一男名參寡居頃侯禁在時太后令禁還李親太后憐參欲以田蚡為比而封之上曰封田氏非正也以參為侍中水衡都尉王氏子弟皆卿大夫侍中諸曹分㨿埶官滿朝廷大將軍鳳用事上遂謙讓無所顓左右常薦光祿大夫劉向少子歆通逹有異材上召見歆誦讀詩賦甚說之欲以為中常侍召取衣冠臨當拜左右皆曰未曉大將軍上曰此小事何須闗大將軍左右叩頭争之上於是語鳳鳳以為不可廼止其見憚如此上即位數年無繼嗣體常不平定陶共王來朝太后與上承先帝意遇共王甚厚賞賜十倍於它王不以往事為纎介共王之來朝也天子留不遣歸國上謂共王我未有子人命不諱一朝有它且不復相見爾長留侍我矣其後天子疾益有瘳共王因留國邸旦夕侍上上甚親重大将軍鳯心不便共王在京師㑹日蝕鳳因言日蝕隂盛之象為非常異定陶王雖親於禮當奉藩在國今留侍京師詭正非常故天見戒宜遣王之國上不得已於鳳而許之共王辭去上與相對涕泣而决京兆尹王章素剛直敢言以為鳳建遣共王之國非是廼奏封事言日蝕之咎矣天子召見章延問以事章對曰天道聰眀佑善而災惡以瑞異為符效今陛下以未有繼嗣引近定陶王所以承宗廟重社稷上順天心下安百姓此正義善事當有祥瑞何故致災異災異之發為大臣顓政者也今聞大將軍猥歸日蝕之咎於定陶王建遣之國茍欲使天子孤立於上顓擅朝事以便其私非忠臣也且日蝕陰侵陽臣顓君之咎今政事大小皆自鳳出天子曽不壹舉手鳳不内省責反歸咎善人推逺定陶王且鳳誣罔不忠非一事也前丞相樂昌侯商本以先帝外屬内行篤有威重位歴將相國家柱石臣也其人守正不肯詘節随鳳委曲卒用閨門之事為鳳所罷身以憂死衆庶愍之又鳳知其小婦弟張羙人已甞適人於禮不宜配御至尊託以為宜子内之後宫茍以私其妻弟聞張羙人未甞任身就館也且𦍑胡尚殺首子以盪腸正世况於天子而近已出之女也此三者皆大事陛下所自見足以知其餘及它所不見者鳳不可令久典事宜退使就第選忠賢以代之自鳳之白罷商後遣定陶王也上不能平及聞章言天子感寤納之謂章曰㣲京兆尹直言吾不聞社稷計且唯賢知賢君試為朕求可以自輔者於是章奏封事薦中山孝王舅琅邪太守馮野王先帝時歴二卿忠信質直知謀有餘野王以王舅出以賢復入明聖主樂進賢也上自為太子時數聞野王先帝名卿聲譽出鳳逺甚方倚欲以代鳳初章每召見上輙辟左右時太后從弟長樂衛尉𢎞子侍中音獨側聴具知章言以語鳳鳳聞之稱病出就第上疏乞骸骨謝上曰臣材駑愚戇得以外屬兄弟七人封為列侯宗族䝉恩賞賜無量輔政出入七年國家委任臣鳳所言輒聴薦士常用無一功善陰陽不調災異數見咎在臣鳳奉職無狀此臣一當退也五經𫝊記師所誦說咸以日蝕之咎在於大臣非其人易曰折其右肱此臣二當退也河平以來臣久病連年數出在外曠職素餐此臣三當退也陛下以皇太后故不忍誅廢臣猶自知當逺流放又重自念兄弟宗族所䝉不測當殺身靡骨死輦轂下不當以無益之故有離寑門之心誠嵗餘以來所苦加侵日月益甚不勝大願願乞骸骨歸自治養兾賴陛下神靈未埋髪齒朞月之間幸得瘳愈復望帷幄不然必寘溝壑臣以非材見私天下知臣受恩深也以病得全骸骨歸天下知臣被恩見哀重巍巍也進退於國為厚萬無纎介之議唯陛下哀憐其辭指甚哀太后聞之為垂涕不御食上少而親倚鳳弗忍廢廼報鳳曰朕秉事不眀政事多闕故天變婁臻咸在朕躬將軍廼深引過自予欲乞骸骨而退則朕將何嚮焉書不云乎公毋困我務専精神安心自持期於亟瘳稱朕意焉於是鳳起視事上使尚書劾奏章知野王前以王舅出補吏而私薦之欲令在朝阿附諸侯又知張美人體御至尊而妄稱引羌胡殺子蕩腸非所宜言遂下章吏廷尉致其大逆罪以為比上夷狄欲絶繼嗣之端背畔天子私為定陶王章死獄中妻子徙合浦自是公卿見鳳側目而視郡國守相刺史皆出其門又以侍中太僕音為御史大夫列於三公而五侯羣弟爭為奢侈賂遺珍寳四面而至後庭姬妾各數十人僮奴以千百數羅鐘磬舞鄭女作倡優狗馬馳逐大治第室起土山漸臺洞門髙廊閣道連屬彌望百姓歌之曰五侯初起曲陽最怒壊決髙都連竟外杜土山漸臺西白虎其奢侈如此然皆通敏人事好士養賢傾財施予以相髙尚鳳輔政凡十一嵗陽朔三年秋鳳病天子數自臨問親執其手涕泣曰將軍病如有不可言平阿侯譚次將軍矣鳳頓首泣曰譚等雖與臣至親行皆奢僭無以率導百姓不如御史大夫音謹敕臣敢以死保之及鳳且死上疏謝上復固薦音自代言譚等五人必不可用天子然之初譚倨不肯事鳳而音敬鳳卑恭如子故薦之鳳薨天子臨弔贈寵送以輕車介士軍陳自長安至渭陵諡曰敬成侯子襄嗣侯為衛尉御史大夫音竟代鳳為大司馬車騎將軍而平阿侯譚位特進領城門兵谷永說譚令讓不受城門職由是與音不平語在永𫝊音既以從舅越親用事小心親職嵗餘上下詔曰車騎將軍音宿衛忠正勤勞國家前為御史大夫以外親宜典兵馬入為將軍不獲宰相之封朕甚慊焉其封音為安陽侯食邑與五侯等俱三千户初成都侯商甞病欲避暑從上借眀光宫後又穿長安城引内灃水注第中大陂以行舩立羽葢張周帷輯濯越歌上幸商第見穿城引水意恨内銜之未言後㣲行出過曲陽侯第又見園中土山漸臺似類白虎殿於是上怒以讓車騎將軍音商根兄弟欲自黥劓謝太后上聞之大怒廼使尚書責問司隸校尉京兆尹知成都侯商擅穿帝城決引灃水曲陽侯根驕奢僭上赤墀青𤨏紅陽侯立父子臧匿姦猾亡命賔客為羣盜司隸京兆皆阿縱不舉奏正法二人頓首省户下又賜車騎將軍音䇿書曰外家何甘樂禍敗而欲自黥劓相戮辱於太后前傷慈母之心以危亂國外家宗族彊上一身寖弱日久今將一施之君其召諸侯令待府舎是日詔尚書奏文帝時誅將軍薄昭故事車騎將軍音籍槀請罪商立根皆負斧質謝上不忍誅然後得已久之平阿侯譚薨諡曰安侯子仁嗣侯太后憐弟曼蚤死獨不封曼寡婦渠供養東宫子莽幼孤不及等比常以為語平阿侯譚成都侯商及在位多稱莽者久之上復下詔追封曼為新都哀侯而子莽嗣爵為新都侯後又封太后姊子淳于長為定陵侯王氏親屬侯者凡十人上悔廢平阿侯譚不輔政而薨也廼復進成都侯商以特進領城門兵置幕府得舉吏如將軍杜鄴說車騎將軍音令親附商語在鄴𫝊王氏爵位日盛唯音為修整數諫正有忠節輔政八年薨弔贈如大將軍諡曰敬侯子舜嗣侯為太僕侍中特進成都侯商代音為大司馬衛將軍而紅陽侯立位特進領城門兵商輔政四嵗病乞骸骨天子閔之更以為大將軍益封二千户賜錢百萬商薨弔贈如大將軍故事諡曰景成侯子况嗣侯紅陽侯立次當輔政有罪過語在孫寳𫝊上廼廢立而用光祿勲曲陽侯根為大司馬票騎將軍嵗餘益封千七百戸髙平侯逢時無材能名稱是嵗薨諡曰戴侯子買之嗣侯綏和元年上即位二十餘年無繼嗣而定陶共王已薨子嗣立為王王祖母定陶傅太后重賂遺票騎將軍根為王求漢嗣根為言上亦欲立之遂徴定陶王為太子時根輔政五嵗矣乞骸骨上廼益封根五千户賜安車駟馬黄金五百斤罷就第先是定陵侯淳于長以外屬能謀議為衛尉侍中在輔政之次是嵗新都侯莽吿長伏罪與紅陽侯立相連長下獄死立就國語在長𫝊故曲陽侯根薦莽以自代上亦以為莽有忠節遂擢莽從侍中騎都尉光祿大夫為大司馬嵗餘成帝崩哀帝即位太后詔莽就第避帝外家哀帝初優莽不聽莽上書固乞骸骨而退上廼下詔曰曲陽侯根前在位建社稷䇿侍中太僕安陽侯舜往時護太子家導朕忠誠専壹有舊恩新都侯莽憂勞國家執義堅固庶㡬與為治太皇太后詔休就第朕甚閔焉其益封根二千户舜五百戸莽三百五十户以莽為特進朝朔望又還紅陽侯立京師哀帝少而聞知王氏驕盛心不能善以初立故優之後月餘司隸校尉解光奏曲陽侯根宗重身尊三世㩀權五將秉政天下輻湊自效根行貪邪臧累鉅萬縱横恣意大治室第第中起土山立兩市殿上赤墀戸青𤨏逰觀射獵使奴從者被甲持弓弩陳為歩兵止宿離宫水衡共張發民治道百姓苦其役内懐姦邪欲筦朝政推親近吏主簿張業以為尚書蔽上壅下内塞王路外交藩臣驕奢僭上壞亂制度案根骨肉至親社稷大臣先帝棄天下根不悲哀思慕山陵未成公聘取故掖庭女樂五官殷嚴王飛君等置酒歌舞捐忘先帝厚恩背臣子義及根兄子成都侯况幸得以外親繼父為列侯侍中不思報厚恩亦聘取故掖庭貴人以為妻皆無人臣禮大不敬不道於是天子曰先帝遇根况父子至厚也今廼背忘恩義以根甞建社稷之䇿遣就國免况為庶人歸故郡根及况父商所薦舉為官者皆罷後二嵗傅太后帝母丁姬皆稱尊號有司奏新都侯莽前為大司馬貶抑尊號之議虧損孝道及平阿侯仁臧匿趙昭儀親屬皆就國天下多冤王氏諫大夫楊宣上封事言孝成皇帝深惟宗廟之重稱述陛下至徳以承天序聖䇿深逺恩徳至厚惟念先帝之意豈不欲以陛下自代奉承東宫㢤太皇太后春秋七十數更憂傷敕令親屬引領以避丁傅行道之人為之隕涕况於陛下時登髙逺望獨不慙於延陵乎哀帝深感其言復封商中子邑為成都侯元夀元年日蝕賢良對䇿多訟新都侯莽者上於是徴莽及平阿侯仁還京師侍太后曲陽侯根薨國除眀年哀帝崩無子太皇太后以莽為大司馬與共徴立中山王奉哀帝後是為平帝帝九嵗常年被疾太后臨朝委政於莽莽顓威福紅陽侯立莽諸父平阿侯仁素剛直莽内憚之令大臣以罪過奏遣立仁就國莽日誑燿太后言輔政致太平羣臣奏請尊莽為安漢公後遂遣使者廹守立仁令自殺賜立諡曰荒侯子柱嗣仁諡曰刺侯子術嗣是嵗元始三年也眀年莽風羣臣奏立莽女為皇后又奏尊莽為宰衡莽母及兩子皆封為列侯語在莽𫝊莽既外壹羣臣令稱已功徳又内媚事旁側長御以下賂遺以千萬數白尊太后姊妹君俠為廣恩君君力為廣恵君君弟為廣施君皆食湯沐邑日夜共譽莽莽又知太后婦人厭居深宫中莽欲虞樂以市其權廼令太后四時車駕廵狩四郊存見孤寡貞婦春幸繭館率皇后列侯夫人桑遵覇水而祓除夏遊篽宿鄠杜之間秋歴東館望昆眀集黄山宫冬饗飲飛羽校獵上蘭登長平館臨涇水而覽焉太后所至屬縣輙施恩恵賜民錢帛牛酒嵗以為常太后從容言曰我始入太子家時見於丙殿至今五六十嵗尚頗識之莽因曰太子宫幸近可壹往逰觀不足以為勞於是太后幸太子宫甚說太后旁弄兒病在外舎莽自親候之其欲得太后意如此平帝崩無子莽徴宣帝元孫選最少者廣戚侯子劉嬰年二嵗託以卜相為最吉廼風公卿奏請立嬰為孺子令宰衡安漢公莽踐阼居攝如周公傅成王故事太后不以為可力不能禁於是莽遂為攝皇帝改元稱制焉俄而宗室安衆侯劉崇及東郡太守翟義等惡之更舉兵欲誅莽太后聞之曰人心不相逺也我雖婦人亦知莽必以是自危不可其後莽遂以符命自立為真皇帝先奉諸符瑞以白太后太后大驚初漢髙祖入咸陽至覇上秦王子嬰降於軹道奉上始皇璽及髙祖誅項籍即天子位因御服其璽世世𫝊受號曰漢𫝊國璽以孺子未立璽臧長樂宫及莽即位請璽太后不肯授莽莽使安陽侯舜諭指舜素謹敕太后雅愛信之舜既見太后知其為莽求璽怒罵之曰而屬父子宗族䝉漢家力富貴累世既無以報受人孤寄乗便利時奪取其國不復顧恩義人如此者狗豬不食其餘天下豈有而兄弟邪且若自以金匱符命為新皇帝變更正朔服制亦當自更作璽𫝊之萬世何用此亡國不祥璽為而欲求之我漢家老寡婦旦暮且死欲與此璽俱葬終不可得太后因涕泣而言旁側長御以下皆垂涕舜亦悲不能自止良久廼仰謂太后臣等已無可言者莽必欲得𫝊國璽太后寧能終不與邪太后聞舜語切恐莽欲脅之廼出漢𫝊國璽投之地以授舜曰我老已死知而兄弟今滅族也舜既得𫝊國璽奏之莽大說廼為太后置酒未央宫漸臺大縱衆樂莽又欲改太后漢家舊號易其璽綬恐不見聴而莽疎屬王諫欲諂莽上書言皇天廢去漢而命立新室太皇太后不宜稱尊號當随漢廢以奉天命莽廼車駕至東宫親以其書白太后太后曰此言是也莽因曰此誖徳之臣也罪當誅於是冠軍張永獻符命銅璧文言太皇太后當為新室文母太皇太后莽廼下詔曰予視羣公咸曰休哉其文字非刻非畫厥性自然予伏念皇天命予為子更命太皇太后為新室文母太皇太后協于新室故交代之際信于漢氏哀帝之代世傳行詔籌為西王母共具之祥當為歴代為母昭然著明予祗畏天命敢不欽承謹以令月吉日親率羣公諸侯卿士奉上皇太后璽􁀍以當順天心光于四海焉太后聴許莽於是鴆殺王諫而封張永為貢符子初莽為安漢公時又諂太后奏尊元帝廟為髙宗太后晏駕後當以禮配食云及莽改號太后為新室文母絶之於漢不令得體元帝堕壊孝元廟更為文母太后起廟獨置孝元廟故殿以為文母篹食堂既成名曰長夀宫以太后在故未謂之廟莽以太后好出遊觀廼車駕置酒長夀宫請太后既至見孝元廟廢徹塗地太后驚泣曰此漢家宗廟皆有神靈與何治而壊之且使鬼神無知又何用廟為如令有知我廼人之妃妾豈宜辱帝之堂以陳饋食哉私謂左右曰此人嫚神多矣能久得祐乎飲酒不樂而罷自莽簒位後知太后怨恨求所以媚太后無不為然愈不說莽更漢家黒貂著黄貂又改漢正朔伏臘日太后令其官屬黒貂至漢家正臘日獨與其左右相對飲酒食太后年八十四建國五年二月癸丑崩三月乙酉合葬渭陵莽詔大夫楊雄作誄曰太隂之精沙麓之靈作合於漢配元生成著其協於元城沙麓太陰精者謂夢月也太后崩後十年漢兵誅莽初紅陽侯立就國南陽與諸劉結恩立少子丹為中山太守世祖初起丹降為將軍戰死上閔之封丹子泓為武桓侯至今司徒掾班彪曰三代以來春秋所記王公國君與其失世稀不以女寵漢興后妃之家吕霍上官㡬危國者數矣及王莽之興由孝元后歴漢四世為天下母饗國六十餘載羣弟世權更持國柄五將十侯卒成新都位號已移於天下而元后卷卷猶握一璽不欲以授莽婦人之仁悲夫前漢書卷九十八考證孝元皇后𫝊生成帝於甲館畫堂○甲館成帝紀作甲觀二人頓首省户下○顧炎武曰省户即禁門也蔡邕獨斷曰禁中者門户有禁非侍御者不得入故曰禁中孝元皇后父陽平侯名禁當時避之故曰省中前漢書卷九十八考證"}
{"id": "KR2a0007_099", "series": "KR2a0007", "text": "前漢書卷九十九上唐正議大夫行秘書少監琅邪縣開國子顔師古注王莽𫝊第六十九上王莽字巨君孝元皇后之弟子也元后父及兄弟皆以元成世封侯居位輔政家凡九侯五大司馬語在元后傳唯莽父曼蚤死不侯莽羣兄弟皆將軍五侯子乗時侈靡以輿馬聲色佚遊相髙莽獨孤貧因折節為恭儉受禮經師事沛郡陳參勤身博學被服如儒生事母及寡嫂養孤兄子行甚敕備又外交英俊内事諸父曲有禮意陽朔中世父大將軍鳳病莽侍疾親甞藥亂首垢面不解衣帶連月鳳且死以託太后及帝拜為黄門郎遷射聲校尉久之叔父成都侯商上書願分户邑以封莽及長樂少府戴崇侍中金渉胡騎校尉箕閎上谷都尉陽並中郎陳湯皆當世名士咸為莽言上由是賢莽永始元年封莽為新都侯國南陽新野之都鄉千五百户遷騎都尉光祿大夫侍中宿衛謹敕爵位益尊節操愈謙𣪚輿馬衣裘振施賓客家無所餘收贍名士交結將相卿大夫甚衆故在位更推薦之游者為之談說虚譽隆洽傾其諸父矣敢為激發之行處之不慙恧莽兄永為諸曺蚤死有子光莽使學博士門下莽休沐出振車騎奉羊酒勞遺其師恩施下竟同學諸生縱觀長老歎息光年小於莽子宇莽使同日内婦賔客滿堂須臾一人言太夫人苦某痛當飲某藥比客罷者數起焉嘗私買侍婢昆弟或頗聞知莽因曰後將軍朱子元無子莽聞此兒種宜子為買之即日以婢奉子元其匿情求名如此是時太后姊子淳于長以材能為九卿先進在莽右莽隂求其罪過因大司馬曲陽侯根白之長伏誅莽以獲忠直語在長𫝊根因乞骸骨薦莽自代上遂擢為大司馬是嵗綏和元年也年三十八矣莽既㧞出同列繼四父而輔政欲令名譽過前人遂克已不倦聘諸賢良以為掾史賞賜邑錢悉以享士愈為儉約母病公卿列侯遣夫人問疾莽妻迎之衣不曵地布蔽膝見之者以為僮使問知其夫人皆驚輔政嵗餘成帝崩哀帝即位尊皇太后為太皇太后太后詔莽就第避帝外家莽上疏乞骸骨哀帝遣尚書令詔莽曰先帝委政於君而棄羣臣朕得奉宗廟誠嘉與君同心合意今君移病求退以著朕之不能奉順先帝之意朕甚悲傷焉已詔尚書待君奏事又遣丞相孔光大司空何武左將軍師丹衛尉𫝊喜白太后曰皇帝聞太后詔甚悲大司馬即不起皇帝即不敢聽政太后復令莽視事時哀帝祖母定陶傅太后母丁姬在髙昌侯董宏上書言春秋之義母以子貴丁姬宜上尊號莽與師丹共劾宏誤朝不道語在丹傳後日未央宫置酒内者令為傅太后張幄坐於太皇太后坐旁莽案行責内者令曰定陶太后藩妾何以得與至尊並徹去更設坐傅太后聞之大怒不肯㑹重怨恚莽莽復乞骸骨哀帝賜莽黄金五百斤安車駟馬罷就第公卿大夫多稱之者上乃加㤙寵置使家中黄門十日一賜餐下詔曰新都侯莽憂勞國家執義堅固朕庶㡬與為治太皇太后詔莽就第朕甚閔焉其以黄郵聚户三百五十益封莽位特進給事中朝朔望見禮如三公車駕乗綠車從後二嵗傅太后丁姬皆稱尊號丞相朱博奏莽前不廣尊尊之義抑貶尊號虧損孝道當伏顯戮幸䝉赦令不宜有爵土請免為庶人上曰以莽與太皇太后有屬勿免遣就國莽杜門自守其中子獲殺奴莽切責獲令自殺在國三嵗吏上書冤訟莽者以百數元夀元年日食賢良周護宋崇等對䇿深訟莽功徳上於是徴莽始莽就國南陽太守以莽貴重選門下掾宛孔休守新都相休謁見莽莽盡禮自納休亦聞其名與相答後莽疾休候之莽縁恩意進其玉具寳劍欲以為好休不肯受莽因曰誠見君面有瘢羙玉可以滅瘢欲獻其瑑耳即解其瑑休復辭讓莽曰君嫌其賈邪遂椎碎之自裹以進休休乃受及莽徴去欲見休休稱疾不見莽還京師嵗餘哀帝崩無子而傅太后丁太后皆先薨太皇太后即日駕之未央宫收取璽綬遣使者馳召莽詔尚書諸發兵符節百官奏事中黄門期門兵皆屬莽莽白大司馬髙安侯董賢年少不合衆心收印綬賢即日自殺太后詔公卿舉可大司馬者大司徒孔光大司空彭宣舉莽前將軍何武後將軍公孫祿互相舉太后拜莽為大司馬與議立嗣安陽侯王舜莽之從弟其人脩飭太后所信愛也莽白以舜為車騎將軍使迎中山王奉成帝後是為孝平皇帝帝年九嵗太后臨朝稱制委政於莽莽白趙氏前害皇子傅氏驕僭遂廢孝成趙皇后孝哀傅皇后皆令自殺語在外戚𫝊莽以大司徒孔光名儒相三主太后所敬天下信之於是盛尊事光引光女壻甄邯為侍中奉車都尉諸哀帝外戚及大臣居位素所不說者莽皆傅致其罪為請奏令邯持與光光素畏慎不敢不上之莽白太后輙可其奏於是前將軍何武後將軍公孫禄坐互相舉免丁傅及董賢親屬皆免官爵徙逺方紅陽侯立太后親弟雖不居位莽以諸父内敬憚之畏立從容言太后令已不得肆意乃復令光奏立舊惡前知定陵侯淳于長犯大逆罪多受其賂為言誤朝後白以官婢楊寄私子為皇子衆言曰吕氏少帝復出紛紛為天下所疑難以示來世成襁褓之功請遣立就國太后不聽莽曰今漢家衰比世無嗣太后獨代幼主統政誠可畏懼力用公正先天下尚恐不從今以私恩逆大臣議如此羣下傾邪亂從此起宜可且遣就國安後復徴召之太后不得已遣立就國莽之所以脅持上下皆此類也於是附順者㧞擢忤恨者誅滅王舜王邑為腹心甄豐甄邯主撃斷平晏領機事劉歆典文章孫建為爪牙豐子尋歆子棻涿郡崔發南陽陳崇皆以材能幸於莽莽色厲而言之欲有所為微見風采黨與承其指意而顯奏之莽稽首涕泣固推讓焉上以惑太后下用示信於衆庶始風益州令塞外蠻夷獻白雉元始元年正月莽白太后下詔以白雉薦宗廟羣臣因奏言太后委任大司馬莽定䇿安宗廟故大司馬霍光有安宗廟之功益封三萬户疇其爵邑比蕭相國莽宜如光故事太后問公卿曰誠以大司馬有大功當著之邪將以骨肉故欲異之也於是羣臣乃盛陳莽功徳致周成白雉之瑞千載同符聖王之法臣有大功則生有美號故周公及身在而託號於周莽有定國安漢家之大功宜賜號曰安漢公益户疇爵邑上應古制下準行事以順天心太后詔尚書具其事莽上書言臣與孔光王舜甄豐甄邯共定䇿今願獨條光等功賞寢置臣莽勿随輩列甄邯白太后下詔曰無偏無黨王道蕩蕩屬有親者義不得阿君有安宗廟之功不可以骨肉故蔽隱不揚君其勿辭莽復上書讓太后詔謁者引莽待殿東廂莽稱疾不肯入太后使尚書令恂詔之曰君以選故而辭以疾君任重不可闕以時亟起莽遂固辭太后復使長信太僕閎承制召莽莽固稱疾左右白太后宜勿奪莽意但條孔光等莽乃肯起太后下詔曰太傅博山侯光宿衛四世世為傅相忠孝仁篤行義顯著建議定䇿益封萬户以光為太師與四輔之政車騎將軍安陽侯舜積累仁孝使迎中山王折衝萬里功徳茂著益封萬户以舜為太保左將軍光禄勲豐宿衛三世忠信仁篤使迎中山王輔導共養以安宗廟封豐為廣陽侯食邑五千户以豐為少傅皆授四輔之職疇其爵邑各賜第一區侍中奉車都尉邯宿衛勤勞建議定䇿封邯為承陽侯食邑二千四百户四人既受賞莽尚未起羣臣復上言莽雖克讓朝所宜章以時加賞眀重元功無使百僚元元失望太后乃下詔曰大司馬新都侯莽三世為三公典周公之職建萬世䇿功徳為忠臣宗化流海内逺人慕義越裳氏重譯獻白雉其以召陵新息二縣户二萬八千益封莽復其後嗣疇其爵邑封功如蕭相國以莽為太傅幹四輔之事號曰安漢公以故蕭相國甲第為安漢公第定著於令𫝊之無窮於是莽為惶恐不得已而起受䇿䇿曰漢危無嗣而公定之四輔之職三公之任而公幹之羣僚衆位而公宰之功徳茂著宗廟以安蓋白雉之瑞周成象焉故賜嘉號曰安漢公輔翼于帝期於致平毋違朕意莽受太傅安漢公號讓還益封疇爵邑事云願須百姓家給然後加賞羣公復爭太后詔曰公自期百姓家給是以聽之其令公奉舎人賞賜皆倍故百姓家給人足大司徒大司空以聞莽復讓不受而建言宜立諸侯王後及髙祖以来功臣子孫大者封侯或賜爵闗内侯食邑然後及諸在位各有第序上尊宗廟増加禮樂下恵士民鰥寡恩澤之政無所不施語在平紀莽既說衆意又欲專斷知太后猒政乃風公卿奏言往者吏以功次遷至二千石及州部所舉茂材異等吏率多不稱宜皆見安漢公又太后不宜親省小事令太后下詔曰皇帝幼年朕且統政比加元服今衆事煩碎朕春秋髙精氣不堪殆非所以安躬體而育養皇帝者也故選忠賢立四輔羣下勸職永以康寧孔子曰巍巍乎舜禹之有天下而不與焉自今以来惟封爵乃以聞他事安漢公四輔平决州牧二千石及茂材吏初除奏事者輙引入至近署對安漢公考故官問新職以知其稱否於是莽人人延問致宻恩意厚加贈送其不合指顯奏免之權與人主侔矣莽欲以虚名說太后白言親承前孝哀丁傅奢侈之後百姓未贍者多太后宜且衣繒練頗損膳以視天下莽因上書願出錢百萬獻田三十頃付大司農助給貧民於是公卿皆慕效焉莽帥羣臣奏言陛下春秋尊久衣重練減御膳誠非所以輔精氣育皇帝安宗廟也臣莽數叩頭省戸下白爭未見許今幸賴陛下徳澤間者風雨時甘露降神芝生蓂莢朱草嘉禾休徴同時並至臣莽等不勝大願願陛下愛精休神闊略思慮遵帝王之常服復大官之法膳使臣子各得盡驩心備其養惟哀省察莽又令太后下詔曰蓋聞母后之義思不出乎門閾國不䝉佑皇帝年在襁褓未任親政戰戰兢兢懼於宗廟之不安國家之大綱微朕孰當統之是以孔子見南子周公居攝盖權時也勤身極思憂勞未綏故國奢則視之以儉矯枉者過其正而朕不身帥將謂天下何夙夜夢想五榖豐孰百姓家給比皇帝加元服委政而授焉今誠未皇于輕靡而備味庶㡬與百僚有成其勗之㢤每有水旱莽輙素食左右以白太后遣使者詔莽曰聞公菜食憂民深矣今秋幸孰公勤於職以時食肉愛身為國莽念中國已平惟四夷未有異乃遣使者齎黄金幣帛重賂匈奴單于使上書言聞中國譏二名故名囊知牙斯今更名知慕從聖制又遣王昭君女須卜居次入侍所以誑耀媚事太后下至旁側長御方故萬端莽既尊重欲以女配帝為皇后以固其權奏言皇帝即位三年長秋宮未建液廷媵未充乃者國家之難本從亡嗣配取不正請考論五經定取禮正十二女之義以廣繼嗣博采二王後及周公孔子世列侯在長安者適子女事下有司上衆女名王氏女多在選中者莽恐其與己女爭即上言身亡徳子材下不宜與衆女並采太后以為至誠乃下詔曰王氏女朕之外家其勿采庶民諸生郎吏以上守闕上書者日千餘人公卿大夫或詣廷中或伏省戸下咸言明詔聖徳巍巍如彼安漢公盛勲堂堂若此今當立后獨奈何廢公女天下安所歸命願得公女為天下母莽遣長史以下分部曉止公卿及諸生而上書者愈甚太后不得已聴公卿采莽女莽復自白宜博選衆女公卿爭曰不宜采諸女以貳正統莽白願見女太后遣長樂少府宗正尚書令納采見女還奏言公女漸漬徳化有窈窕之容宜承天序奉祭祀有詔遣大司徒大司空䇿告宗廟雜加卜筮皆曰兆遇金水王相卦遇父母得位所謂康強之占逢吉之符也信鄉侯佟上言春秋天子將娶於紀則襃紀子稱侯安漢公國未稱古制事下有司皆曰古者天子封后父百里尊而不臣以重宗廟孝之至也佟言應禮可許請以新野田二萬五千六百頃益封莽滿百里莽謝曰臣莽子女誠不足以配至尊復聴衆議益封臣莽伏自惟念得託肺腑獲爵土如使子女誠能奉稱聖徳臣莽國邑足以共朝貢不須復加益地之寵願歸所益太后許之有司奏故事聘皇后黄金二萬斤為錢二萬萬莽深辭讓受四千萬而以其三千三百萬予十一媵家羣臣復言今皇后受聘踰羣妾亡㡬有詔復益二千三百萬合為三千萬莽復以其千萬分予九族貧者陳崇時為大司徒司直與張敞孫竦相善竦者博通士為崇草奏稱莽功徳崇奏之曰竊見安漢公自初束脩值世俗隆奢麗之時䝉兩宫厚骨肉之寵被諸父赫赫之光財饒埶足亡所牾意然而折節行仁克心履禮拂世矯俗確然特立惡衣惡食陋車駑馬妃匹無二閨門之内孝友之徳衆莫不聞清靜樂道温良下士恵于故舊篤于師友孔子曰未若貧而樂富而好禮公之謂矣及為侍中故定陵侯淳于長有大逆罪公不敢私建白誅討周公誅管蔡季子鴆叔牙公之謂矣是以孝成皇帝命公大司馬委以國統孝哀即位髙昌侯董宏希指求美造作二統公手劾之以定大綱建白定陶太后不宜在乗輿幄坐以眀國體詩曰柔亦不茹剛亦不吐不侮鰥寡不畏彊圉公之謂矣深執謙退推誠讓位定陶太后欲立僭號憚彼面刺幄坐之義佞惑之雄朱博之疇懲此長宏手劾之事上下一心䜛賊交亂詭辟制度遂成簒號斥逐仁賢誅殘戚屬而公被胥原之訴逺去就國朝政崩壊綱紀廢弛危亡之禍不隧如髪詩云人之云亡邦國殄顇公之謂矣當此之時宫亡儲主董賢據重加以傅氏有女之援皆自知得罪天下結讐中山則必同憂斷金相翼藉假遺詔頻用賞誅先除所憚急引所附遂誣往冤更徴逺屬事埶張見其不難矣賴公立入即時退賢及其黨親當此之時公運獨見之明奮亡前之威盱衡厲色振揚武怒乗其未堅厭其未發震起機動敵人摧折雖有賁育不及持刺雖有樗里不及回知雖有鬼谷不及造次是故董賢喪其魂魄遂自絞殺人不還踵日不移晷霍然四除更為寧朝非陛下莫引立公非公莫克此禍詩云惟師尚父時惟鷹揚亮彼武王孔子曰敏則有功公之謂矣於是公乃白内故泗水相豐斄令邯與大司徒光車騎將軍舜建定社稷奉節東迎皆以功徳受封益土為國名臣書曰知人則哲公之謂也公卿咸歎公徳同盛公勲皆以周公為比宜賜號安漢公益封二縣公皆不受𫝊曰申包胥不受存楚之報晏平仲不受輔齊之封孔子曰能以禮讓為國乎何有公之謂也將為皇帝定立妃后有司上名公女為首公深辭讓廹不得已然後受詔父子之親天性自然欲其榮貴甚於為身皇后之尊侔於天子當時之㑹千載希有然而公惟國家之統揖大福之恩事事謙退動而固辭書曰舜讓于徳不嗣公之謂矣自公受䇿以至于今斖斖翼翼日新其徳増脩雅素以命下國□儉隆約以矯世俗割財損家以帥羣下彌躬執平以逮公卿教子尊學以隆國化僮奴衣布馬不秣榖食飲之用不過凡庶詩云溫溫恭人如集于木孔子曰食無求飽居無求安公之謂矣克身自約糴食逮給物物卬市日闋亡儲又上書歸孝哀皇帝所益封邑入金錢獻田殫盡舊業為衆倡始於是小大鄉和承風從化外則王公列侯内則帷幄侍御翕然同時各竭所有或入金錢或獻田畝以振貧窮收贍不足者昔令尹子文朝不及夕魯公儀子不茹園葵公之謂矣開門延士下及白屋婁省朝政綜管衆治親見牧守以下考迹雅素審知白黒詩云夙夜匪解以事一人易曰終日乾乾夕惕若厲公之謂矣比三世為三公再奉送大行秉冢宰職填安國家四海輻湊靡不得所書曰納于大麓烈風雷雨不迷公之謂矣此皆上世之所鮮禹稷之所難而公包其終始一以貫之可謂備矣是以三年之間化行如神嘉瑞疉累豈非陛下知人之效得賢之致哉故非獨君之受命也臣之生亦不虚矣是以伯禹錫元圭周公受郊祀蓋以達天之使不敢擅天之功也揆公徳行為天下紀觀公功勲為萬世基基成而賞不配紀立而襃不副誠非所以厚國家順天心也髙皇帝襃賞元功相國蕭何邑户既倍又䝉殊禮奏事不名入殿不趨封其親屬十有餘人樂善無厭班賞亡遴茍有一䇿即必爵之是故公孫戎位在充郎選繇旄頭壹眀樊噲封二千户孝文皇帝襃賞絳侯益封萬户賜黄金五千斤孝武皇帝䘏録軍功裂三萬户以封衛青青子三人或在襁褓皆為通侯孝宣皇帝顯著霍光増戸命疇封者三人延及兄孫夫絳侯即因漢藩之固杖朱虚之鯁依諸將之遞據相扶之埶其事雖醜要不能遂霍光即席常任之重乗大媵之威未嘗遭時不行陷假離朝朝之執事無非同類割斷歴久統政曠世雖曰有功所因亦易然猶有計䇿不審過徴之累及至青戎摽末之功一言之勞然猶皆䝉邱山之賞課功絳霍造之與因也比於青戎地之與天也而公又有宰治之效乃當上與伯禹周公等盛齊隆兼其襃賞豈特與若云者同日而論哉然曽不得䝉青等之厚臣誠惑之臣聞功亡原者賞不限徳亡首者襃不檢是故成王之於周公也度百里之限越九錫之檢開七百里之宇兼商奄之民賜以附庸殷民六族大路大旂封父之繁弱夏后之璜祝宗卜史備物典䇿官司彞器白牡之牲郊望之禮王曰叔父建爾元子子父俱延拜而受之可謂不檢亡原者矣非特止此六子皆封詩曰亡言不讐亡徳不報報當如之不如非報也近觀行事髙祖之約非劉氏不王然而番君得王長沙下詔稱忠定著於令眀有大信不拘於制也春秋晉悼公用魏絳之䇿諸夏服從鄭伯獻樂悼公於是以半賜之絳深辭讓晉侯曰微子寡人不能濟河夫賞國之典不可廢也子其受之魏絳於是有金石之樂春秋善之取其臣竭忠以辭功君知臣以遂賞也今陛下既知公有周公功徳不行成王之襃賞遂聴公之固辭不顧春秋之眀義則民臣何稱萬世何述誠非所以為國也臣愚以為宜恢公國令如周公建立公子令如伯禽所賜之品亦皆如之諸子之封皆如六子即羣下較然輸忠黎庶昭然感徳臣誠輸忠民誠感徳則於王事何有唯陛下深惟祖宗之重敬畏上天之戒儀刑虞周之盛敕盡伯禽之賜無遴周公之報令天法有設後世有祖天下幸甚太后以視羣公羣公方議其事㑹吕寛事起初莽欲擅權白太后前哀帝立背恩義自貴外家丁傅撓亂國家幾危社稷今帝以幼年復奉大宗為成帝後宜眀一統之義以戒前事為後代法於是遣甄豐奉璽綬即拜帝母衛姬為中山孝王后賜帝舅衛寳寳弟𤣥爵闗内侯皆留中山不得至京師莽子宇非莽隔絶衛氏恐帝長大後見怨宇即私遣人與寳等通書教令帝母上書求入語在衛后𫝊莽不聴宇與師吳章及婦兄吕寛議其故章以為莽不可諫而好鬼神可為變怪以驚懼之章因推類説令歸政於衛氏宇即使寛夜持血灑莽第門吏發覺之莽執宇送獄飲藥死宇妻焉懐子繫獄須産子已殺之莽奏言宇為吕寛等所詿誤流言惑衆惡與管蔡同罪臣不敢隱其誅甄邯等白太后下詔曰夫唐堯有丹朱周文王有管蔡此皆上聖亡奈下愚子何以其性不可移也公居周公之位輔成王之主而行管蔡之誅不以親親害尊尊朕甚嘉之昔周公誅四國之後大化乃成至於刑錯公其専意翼國期於致平莽因是誅滅衛氏窮治吕寛之獄連引郡國豪桀素非議己者内及敬武公主梁王立紅陽侯立平阿侯仁使者廹守皆自殺死者以百數海内震焉大司馬護軍襃奏言安漢公邅子宇陷於管蔡之辜子愛至深為帝室故不敢顧私惟宇遭辠喟然憤發作書八篇以戒子孫宜班郡國令學官以教授事下羣公請令天下吏能誦公戒者以著官簿比孝經四年春郊祀髙祖以配天宗祀孝文皇帝以配上帝四月丁未莽女立為皇后大赦天下遣大司徒司直陳崇等八人分行天下覽觀風俗太保舜等奏言春秋列功徳之義太上有立徳其次有立功其次有立言唯至徳大賢然後能之其在人臣則生有大賞終為宗臣殷之伊尹周之周公是也及民上書者八千餘人咸曰伊尹為阿衡周公為太宰周公享七子之封有過上公之賞宜如陳崇言章下有司有司請還前所益二縣及黄郵聚新野田采伊尹周公稱號加公為宰衡位上公據史秩六百石三公言事稱敢言之羣吏毋得與公同名出從期門二十人羽林三十人前後大車十乗賜公太夫人號曰功顯君食邑二千户黄金印赤韍封公子男二人安為襃新侯臨為賞都侯加后聘三千七百萬合為一萬萬以明大禮太后臨前殿親封拜安漢公拜前二子拜後如周公故事莽稽首辭讓出奏封事願獨受母號還安臨印韍及號位户邑事下太師光等皆曰賞未足以直功謙約退讓公之常節終不可聴莽求見固讓太后下詔曰公每見叩頭流涕固辭今移病固當聴其讓令眡事邪將當遂行其賞遣歸就第也光等曰安臨親受印韍䇿號通天其義昭昭黄郵召陵新野之田為入尤多皆止於公公欲自損以成國化宜可聴許治平之化當以時成宰衡之官不可世及納徴錢乃以尊皇后非為公也功顯君戸止身不𫝊襃新賞都兩國合三千户甚少矣忠臣之節亦宜自屈而信主上之義宜遣大司徒大司空持節承制詔公亟入眡事詔尚書勿復受公之讓奏奏可莽乃起眡事上書言臣以元夀二年六月戊午倉卒之夜以新都侯引入未央宫庚申拜為大司馬充三公位元始元年正月丙辰拜為太傅賜號安漢公備四輔官今年四月甲子復拜為宰衡位上公臣莽伏自惟爵為新都侯號為安漢公官為宰衡太傅大司馬爵貴號尊官重一身䝉大寵者五誠非鄙臣所能堪據元始三年天下嵗已復官屬宜皆置榖梁𫝊曰天子之宰通于四海臣愚以為宰衡官以正百僚平海内為職而無印信名實不副臣莽無兼官之材今聖朝既過誤而用之臣請御史刻宰衡印章曰宰衡太傅大司馬印成授臣莽上太傅與大司馬之印太后詔曰可韍如相國朕親臨授焉莽乃復以所益納徴錢千萬遺與長樂長御奉共養者太保舜奏言天下聞公不受千乗之土辭萬金之幣散財施予千萬數莫不鄉化蜀郡男子路建等輟訟慙怍而退雖文王卻虞芮何以加宜報吿天下奏可宰衡出從大車前後各十乗直事尚書郎侍御史謁者中黄門期門羽林宰衡常持節所止謁者代持之宰衡掾史秩六百石三公稱敢言之是嵗莽奏起明堂辟雍靈臺為學者築舎萬區作市常滿倉制度甚盛立樂經益博士員經各五人徴天下通一蓺教授十一人以上及有逸禮古書毛詩周官爾雅天文圗讖鍾律月令兵法史篇文字通知其意者皆詣公車網羅天下異能之士至者前後千數皆令記說廷中將令正乖繆壹異說云羣臣奏言昔周公奉繼體之嗣據上公之尊然猶七年制度乃定夫明堂辟雍堕廢千載莫能興今安漢公起於第家輔翼陛下四年于兹功徳爛然公以八月載生魄庚子奉使朝用書臨賦營築越若翊辛丑諸生庶民大和㑹十萬衆並集平作二旬大功畢成唐虞發舉成周造業誠亡以加宰衡位宜在諸侯王上賜以束帛加璧大國乗車安車各一驪馬二駟詔曰可其議九錫之法冬大風吹長安城東門屋瓦且盡五年正月祫祭眀堂諸侯王二十八人列侯百二十人宗室子九百餘人徴助祭禮畢封孝宣曽孫信等三十六人為列侯餘皆益户賜爵金帛之賞各有數是時吏民以莽不受新野田而上書者前後四十八萬七千五百七十二人及諸侯王公列侯宗室見者皆叩頭言宜亟加賞於安漢公於是莽上書曰臣以外屬越次備位未能奉稱伏念聖徳純茂承天當古制禮以治民作樂以移風四海奔走百蠻並轃辭去之日莫不隕涕非有欵誠豈可虚致自諸侯王以下至于吏民咸知臣莽上與陛下有葭莩之故又得典職每歸功列徳者輙以臣莽為餘言臣見諸侯面言事於前者未甞不流汗而慙愧也雖性愚鄙至誠自知徳薄位尊力少任大夙夜悼栗常恐汚辱聖朝今天下治平風俗齊同百蠻率服皆陛下聖徳所自躬親太師光太保舜等輔政佐治羣卿大夫莫不忠良故能以五年之間至致此焉臣莽實無竒䇿異謀奉承太后聖詔宣之于下不能得什一受羣賢之籌畫而上以聞不能得什伍當被無益之辜所以敢且保首領須㬰者誠上休陛下餘光而下依羣公之故也陛下不忍衆言輙下其章於議者臣莽前欲立奏止恐其遂不肯止今大禮己行助祭者畢辭不勝至願願諸章下議者皆寢勿上使臣莽得盡力畢制禮作樂事事成以𫝊示天下與海内平之即有所間非則臣莽當被詿上誤朝之罪如無他譴得全命賜骸骨歸家避賢者路是臣之私願也惟陛下哀憐財幸甄邯等白太后詔曰可惟公功徳光于天下是以諸侯王公列侯宗室諸生吏民翕然同辭連守闕庭故下其章諸侯宗室辭去之日復見前重陳雖曉喻罷遣猶不肯去告以孟夏將行厥賞莫不驩悅稱萬嵗而退今公毎見輙流涕叩頭言願不受賞賞即加不敢當位方制作未定事須公而決故且聴公制作畢成羣公以聞究于前議其九錫禮儀亟奏於是公卿大夫博士議郎列侯富平侯張純等九百二人皆曰聖帝明王招賢勸能徳盛者位髙功大者賞厚故宗臣有九命上公之尊則有九錫登等之寵今九族親睦百姓既章萬國和協黎民時雍聖瑞畢溱太平已洽帝者之盛莫隆於唐虞而陛下任之忠臣茂功莫著於伊周而宰衡配之所謂異時而興如合符者也謹以六蓺通義經文所見周官禮記宜於今者為九命之錫臣請命錫奏可䇿曰惟元始五年五月庚寅太皇太后臨于前殿延登親詔之曰公進虚聴朕言前公宿衛孝成皇帝十有六年納䇿盡忠白誅故定陵侯淳于長以彌亂發姦登大司馬職在内輔孝哀皇帝即位驕妾窺欲姦臣萌動公手劾髙昌侯董宏改正故定陶共王母之僭坐自是之後朝臣論議靡不據經以病辭位歸于第家為賊臣所陷就國之後孝哀皇帝覺寤復還公長安臨病加劇猶不忘公復特進位是夜倉卒國無儲主姦臣充朝危殆甚矣朕惟定國之計莫宜於公引納于朝即日罷退髙安侯董賢轉漏之間忠䇿輙建綱紀咸張綏和元夀再邅大行萬事畢舉禍亂不作輔朕五年人倫之本正天地之位定欽承神祇經緯四時復千載之廢矯百世之失天下和㑹大衆方輯詩之靈臺書之作雒鎬京之制商邑之度於今復興昭章先帝之元功眀著祖宗之令徳推顯嚴父配天之義修立郊禘宗祀之禮以光大孝是以四海雍雍萬國慕義蠻夷殊俗不召自至漸化端冕奉珍助祭尋舊本道遵術重古動而有成事得厥中至徳要道通於神明祖考嘉享光耀顯章天符仍臻元氣大同麟鳳龜龍衆祥之瑞七百有餘遂制禮作樂有綏靖宗廟社稷之大勲普天之下惟公是賴官在宰衡位為上公今加九命之錫其以助祭共文武之職乃遂及厥祖於戲豈不休哉於是莽稽首再拜受緑韍衮冕衣裳瑒琫瑒珌句履鸞路乗馬龍旂九旒皮弁素積戎路乗馬彤弓矢盧弓矢左建朱鉞右建金戚甲胄一具秬鬯二卣圭瓚二九命青玉珪二朱户納陛署宗官祝官卜官史官虎賁三百人家令丞各一人宗祝卜史官皆置嗇夫佐安漢公在中府外第虎賁為門衛當出入者傅籍自四輔三公有事府第皆用𫝊以楚王邸為安漢公第大繕治通周衛祖禰廟及寢皆為朱户納陛陳崇又奏安漢公祠祖禰出城門城門校尉宜將騎士從入有門衛出有騎士所以重國也奏可其秋莽以皇后有子孫瑞通子午道子午道從杜陵直絶南山徑漢中風俗使者八人還言天下風俗齊同詐為郡國造歌謡頌功徳凡三萬言莽奏定著令又奏為市無二賈官無獄訟邑無盜賊野無饑民道不拾遺男女異路之制犯者象刑劉歆陳崇等十二人皆以治明堂宣教化封為列侯莽既致太平北化匈奴東致海外南懐黄支唯西方未有加廼遣中郎將平憲等多持金幣誘塞外𦍑使獻地願内屬憲等奏言𦍑豪良願等種人口可萬二千人願為内臣獻鮮水海允谷鹽池平地美草皆予漢民自居險阻處為藩蔽問良願降意對曰太皇太后聖明安漢公至仁天下太平五榖成熟或禾長丈餘或一粟三米或不種自生或蠒不𧖟自成甘露從天下醴泉自地出鳳皇來儀神爵降集從四嵗以来𦍑人無所疾苦故思樂内屬宜以時處業置屬國領護事下莽莽復奏曰太后秉統數年恩澤洋溢和氣四塞絶域殊俗靡不慕義越裳氏重譯獻白雉黄支自三萬里貢生犀東夷王度大海奉國珍匈奴單于順制作去二名今西域良願等復舉地為臣妾昔唐堯横被四表亦亡以加之今謹案已有東海南海北海郡未有西海郡請受良願等所獻地為西海郡臣又聞聖王序天文定地理因山川民俗以制州界漢家地廣二帝三王凡十二州州名及界多不應經堯典十有二州後定為九州漢家廓地遼逺州牧行部逺者三萬餘里不可為九謹以經義正十二州名分界以應正始奏可又増法五十條犯者徙之西海徙者以千萬數民始怨矣泉陵侯劉慶上書言周成王幼少稱孺子周公居攝今帝富於春秋宜令安漢公行天子事如周公羣臣皆曰宜如慶言冬熒惑入月中平帝疾莽作䇿請命於泰畤戴璧秉圭願以身代蔵䇿金縢置于前殿敕諸公勿敢言十二月平帝崩大赦天下莽徴明禮者宗伯鳳等與定天下吏六百石以上皆服䘮三年奏尊孝成廟曰統宗孝平廟曰元宗時元帝世絶而宣帝曽孫有見王五人列侯廣戚侯顯等四十八人莽惡其長大曰兄弟不得相為後廼選𤣥孫中最幼廣戚侯子嬰年二嵗託以為卜相最吉是月前煇光謝囂奏武功長孟通浚井得白石上圓下方有丹書著石文曰告安漢公莽為皇帝符命之起自此始矣莽使羣公以白太后太后曰此誣㒺天下不可施行太保舜謂太后事已如此無可奈何沮之力不能止又莽非敢有它但欲居攝以重其權填服天下耳太后聴許舜等即共令太后下詔曰蓋聞天生衆民不能相治為之立君以統理之君年幼稚必有寄託而居攝焉然後能奉天施而成地化羣生茂育書不云乎天工人其代之朕以孝平皇帝幼年且統國政㡬加元服委政而屬之今短命而崩嗚呼哀哉已使有司徴孝宣皇帝元孫二十三人差度宜者以嗣孝平皇帝之後𤣥孫年在繈褓不得至徳君子孰能安之安漢公莽輔政三世比邅際㑹安光漢室遂同殊風至于制作與周公異世同符今前煇光囂武功長通上言丹石之符朕深思厥意云為皇帝者乃攝行皇帝之事也夫有法成易非聖人者亡法其令安漢公居攝踐阼如周公故事以武功縣為安漢公采地名曰漢光邑具禮儀奏於是羣臣奏言太后聖徳昭然深見天意詔令安漢公居攝臣聞周成王幼少周道未成成王不能共事天地修文武之烈周公權而居攝則周道成王室安不居攝則恐周隊失天命書曰我嗣事子孫大不克共上下遏失前人光在家不知命不易天應棐諶乃亡隊命説曰周公服天子之冕南面而朝羣臣發號施令常稱王命召公賢人不知聖人之意故不説也禮明堂記曰周公朝諸侯於明堂天子負斧依南面而立謂周公踐天子位六年朝諸侯制禮作樂而天下大服也召公不說時武王崩縗麤未除由是言之周公始攝則居天子之位非乃六年而踐阼也書逸嘉禾篇曰周公奉鬯立于阼階延登贊曰假王莅政勤和天下此周公攝政贊者所稱成王加元服周公則致政書曰朕復子明辟周公常稱王命専行不報故言我復子明君也臣請安漢公居攝踐阼服天子韍冕背斧依于户牖之間南面朝羣臣聴政事車服出入警蹕民臣稱臣妾皆如天子之制郊祀天地宗祀明堂共祀宗廟享祭羣神贊曰假皇帝民臣謂之攝皇帝自稱曰予平決朝事常以皇帝之詔稱制以奉順皇天之心輔翼漢室保安孝平皇帝之幼嗣遂寄託之義隆治平之化其朝見太皇太后帝皇后皆復臣節自施政教於其宫家國采如諸侯禮儀故事臣昧死請太后詔曰可明年改元曰居攝居攝元年正月莽祀上帝於南郊迎春於東郊行大射禮于明堂養三老五更成禮而去置柱下五史秩如御史聴政事侍旁記疏言行三月己丑立宣帝元孫嬰為皇太子號曰孺子以王舜為太傅左輔甄豐為太阿右拂甄邯為太保後丞又置四少秩皆二千石四月安衆侯劉崇與相張紹謀曰安漢公莽専制朝政必危劉氏天下非之者乃莫敢先舉此宗室恥也吾帥宗族為先海内必和紹等從者百餘人遂進攻宛不得入而敗紹者張竦之從兄也竦與崇族父劉嘉詣闕自歸莽赦弗罪竦因為嘉作奏曰建平元夀之間大統幾絶宗室幾棄賴䝉陛下聖徳扶服振救遮扞匡衛國命復延宗室明目臨朝統政發號施令動以宗室為始登用九族為先並録支親建立王侯南面之孤計以百數收復絶屬存亡續廢得比肩首復為人者嬪然成行所以藩漢國輔漢宗也建辟雍立明堂班天法流聖化朝羣后昭文徳宗室諸侯咸益土地天下喁喁引領而歎頌聲洋洋滿耳而入國家所以服此美膺此名饗此福受此榮者豈非太皇太后日吳之思陛下夕惕之念哉何謂亂則統其理危則致其安禍則引其福絶則繼其統幼則代其任晨夜屑屑寒暑勤勤無時休息孳孳不已者凡以為天下厚劉氏也臣無愚智民無男女皆諭至意而安衆侯崇乃獨懐悖惑之心操畔逆之憲興兵動衆欲危宗廟惡不忍聞罪不容誅誠臣子之仇宗室之讎國家之賊天下之害也是故親屬震落而吿其罪民人潰畔而棄其兵進不跬步退伏其殃百嵗之母孩提之子同時斷斬懸頭竿杪珠珥在耳首飾猶存為計若此豈不誖哉臣聞古者畔逆之國既以誅討則豬其宫室以為汙池納垢濁焉名曰凶虚雖生菜茹而人不食四牆其社覆上棧下示不得通辨社諸侯出門見之著以為戒方今天下聞崇之反也咸欲褰衣手劍而叱之其先至者則拂其頸衝其匈刃其軀切其肌後至者欲撥其門仆其牆夷其屋焚其器應聲滌地則時成創而宗室尤甚言必切齒焉何則以其背畔恩義而不知重徳之所在也宗室所居或逺嘉幸得先聞不勝憤憤之願願為宗室倡始父子兄弟負籠倚鍤馳之南陽豬崇宫室令如古制及崇社宜如亳社以賜諸侯用永監戒願下四輔公卿大夫議以明好惡視四方於是莽大說公卿曰皆宜如嘉言莽白太后下詔曰惟嘉父子兄弟雖與崇有屬不敢阿私或見萌芽相率吿之及其禍成同共讎之應合古制忠孝著焉其以杜衍户千封嘉為師禮侯嘉子七人皆賜爵闗内侯後又封竦為淑徳侯長安為之語曰欲求封過張伯松力戰鬭不如巧為奏莽又封南陽吏民有功者百餘人汙池劉崇室宅後謀反者皆汙池云羣臣復白劉崇等謀逆者以莽權輕也宜尊重以填海内五月甲辰太后詔莽朝見太后稱假皇帝冬十月丙辰朔日有食之十二月羣臣奏請益安漢公宫及家吏置率更令廟廐廚長丞中庶子虎賁以下百餘人又置衛士三百人安漢公廬為攝省府為攝殿第為攝宫奏可莽白太后下詔曰故太師光雖前薨功效已列太保舜大司空豐輕車將軍邯歩兵將軍建皆為誘進單于籌䇿又典靈臺明堂辟雍四郊定制度開子午道與宰衡同心説徳合意并力功徳茂著封舜子匡為同心侯林為說徳侯光孫夀為合意侯豐孫匡為并力侯益邯建各三千户是嵗西羌龐恬傅幡等怨莽奪其地作西海郡反攻西海太守程永永奔走莽誅永遣護羌校尉竇况擊之二年春竇况等擊破西羌五月更造貨錯刀一直五千契刀一直五百大錢一直五十與五銖錢並行民多盜鑄者禁列侯以下不得挾黄金輸御府受直然卒不與直九月東郡太守翟義都試勒車騎因發犇命立嚴鄉侯劉信為天子移檄郡國言莽毒殺平帝攝天子位欲絶漢室今共行天罰誅莽郡國疑惑衆十餘萬莽惶懼不能食晝夜抱孺子吿禱郊廟放大誥作䇿遣諫大夫桓譚等班於天下諭以攝位當反政孺子之意遣王邑孫建等八將軍撃義分屯諸闗守阸塞槐里男子趙明霍鴻等起兵以和翟義相與謀曰諸將精兵悉東京師空可攻長安衆稍多至且十萬人莽恐遣將軍王竒王級將兵拒之以太保甄邯為大將軍受鉞髙廟領天下兵左杖節右把鉞屯城外王舜甄豐晝夜循行殿中十二月王邑等破翟義於圉司威陳崇使監軍上書言陛下奉天洪範心合寳龜膺受元命豫知成敗咸應兆占是謂配天配天之主慮則移氣言則動物施則成化臣崇伏讀詔書下日竊計其時聖思始發而反虜仍破詔文始書反虜大敗制書始下反虜畢斬衆將未及齊其鋒芒臣崇未及盡其愚慮而事已決矣莽大説三年春地震大赦天下王邑等還京師西與王級等合擊明鴻皆破滅語在翟義𫝊莽大置酒未央宫白虎殿勞賜將帥詔陳崇治校軍功第其髙下莽乃上奏曰明聖之世國多賢人故唐虞之時可比屋而封至功成事就則加賞焉至于夏后塗山之㑹執玉帛者萬國諸侯執玉附庸執帛周武王孟津之上尚有八百諸侯周公居攝郊祀后稷以配天宗祀文王於明堂以配上帝是以四海之内各以其職来祭蓋諸侯千八百矣禮記王制千七百餘國是以孔子著孝經曰不敢遺小國之臣而况於公侯伯子男乎故得萬國之歡心以事先王此天子之孝也秦為亡道殘滅諸侯以為郡縣欲擅天下之利故二世而亡髙皇帝受命除殘考功施賞建國數百後稍衰㣲其餘僅存太皇太后躬統大綱廣封功徳以勸善興滅繼絶以永世是以大化流通旦暮且成邅𦍑冦害西海郡反虜流言東郡逆賊惑衆西土忠臣孝子莫不奮怒所征殄滅盡備厥辜天下咸寧今制禮作樂實考周爵五等地四等有明文殷爵三等有其說無其文孔子曰周監於二代郁郁乎文哉吾從周臣請諸將帥當受爵邑者爵五等地四等奏可於是封者髙為侯伯次為子男當賜爵闗内侯者更名曰附城凡數百人擊西海者以羌為號槐里以武為號翟義以虜為號羣臣復奏言太后脩功録徳逺者千載近者當世或以文封或以武爵深淺大小靡不畢舉今攝皇帝背依踐阼宜異於宰國之時制作雖未畢己宜進二子爵皆為公春秋善善及子孫賢者之後宜有土地成王廣封周公庶子六人皆有茅土及漢家名相大將蕭霍之屬咸及支庶兄子光可先封為列侯諸孫制度畢已大司徒大司空上名如前詔書太后詔曰進攝皇帝子襃新侯安為新舉公賞都侯臨為襃新公封光為衍功侯是時莽還歸新都國羣臣復白以封莽孫宗為新都侯莽既滅翟義自謂威徳日盛獲天人助遂謀即真之事矣九月莽母功顯君死意不在哀令太后詔議其服少阿羲和劉歆與博士諸儒七十八人皆曰居攝之義所以統立天功興崇帝道成就法度安輯海内也昔殷成湯既没而太子蚤夭其子太甲幼少不明伊尹放諸桐宫而居攝以興殷道周武王既沒周道未成成王幼少周公屏成王而居攝以成周道是以殷有翼翼之化周有刑錯之功今太皇太后比遭家之不造委任安漢公宰尹羣僚衡平天下邅孺子幼少未能共上下皇天降瑞出丹石之符是以太皇太后則天明命詔安漢公居攝踐阼將以成聖漢之業與唐虞三代比隆也攝皇帝遂開秘府㑹羣儒制禮作樂卒定庶官茂成天功聖心周悉卓爾獨見發得周禮以明因監則天稽古而損益焉猶仲尼之聞韶日月之不可階非聖哲之至孰能若兹綱紀咸張成在一匱此其所以保佑聖漢安靖元元之效也今功顯君薨禮庶子為後為其母緦𫝊曰與尊者為體不敢服其私親也攝皇帝以聖徳承皇天之命受太后之詔居攝踐阼奉漢大宗之後上有天地社稷之重下有元元萬機之憂不得顧其私親故太皇太后建厥元孫俾侯新都為哀侯後明攝皇帝與尊者為體承宗廟之祭奉共養太皇太后不得服其私親也周禮曰王為諸侯緦縗弁而加環絰同姓則麻異姓則葛攝皇帝當為功顯君緦縗弁而加麻環經如天子弔諸侯服以應聖制莽遂行焉凡壹弔再㑹而令新都侯宗為主服喪三年云司威陳崇奏衍功侯光私報執金吾竇況令殺人況為收繫致其法莽大怒切責光光母曰女自眡孰與長孫中孫遂母子自殺及況皆死初莽以事母養嫂撫兄子為名及後悖虐復以示公義焉令光子嘉嗣爵為侯莽下書曰遏宻之義訖于季冬正月郊祀八音當奏王公卿士樂凡㡬等五聲八音條各云何其與所部儒生各盡精思悉陳其義是嵗廣饒侯劉京車騎將軍千人扈雲大保屬臧鴻奏符命京言齊郡新井雲言巴郡石牛鴻言扶風雍石莽皆迎受十一月甲子莽上奏太后曰陛下至聖邅家不造遇漢十二世三七之阸承天威命詔臣莽居攝受孺子之託任天下之寄臣莽兢兢業業懼於不稱宗室廣饒侯劉京上書言七月中齊郡臨淄縣昌興亭長辛當一暮數夢曰吾天公使也天公使我吿亭長曰攝皇帝當為真即不信我此亭中當有新井亭長晨起視亭中誠有新井入地且百尺十一月壬子直建冬至巴郡石牛戊午雍石文皆到于未央宫之前殿臣與太保安陽侯舜等視天風起塵㝠風止得銅符帛圖於石前文曰天吿帝符獻者封侯承天命用神令騎都尉崔𤼵等眡說及前孝哀皇帝建平二年六月甲子下詔書更為太初元將元年案其本事甘忠可夏賀良䜟書臧蘭臺臣莽以為元將元年者大將居攝改元之文也於今信矣尚書康誥王若曰孟侯朕其弟小子封此周公居攝稱王之文也春秋𨼆公不言即位攝也此二經周公孔子所定蓋為後法孔子曰畏天命畏大人畏聖人之言臣莽敢不承用臣請共事神祇宗廟奏言太皇太后孝平皇后皆稱假皇帝其號令天下天下奏言事毋言攝以居攝三年為初始元年漏刻以百二十為度用應天命臣莽夙夜養育隆就孺子令與周之成王比徳宣明太皇太后威徳於萬方期於富而教之孺子加元服復子明辟如周公故事奏可衆庶知其奉符命指意羣臣博議別奏以視即真之漸矣期門郎張充等六人謀共劫莽立楚王發覺誅死梓潼人哀章學問長安素無行好為大言見莽居攝即作銅匱為兩檢署其一曰天帝行璽金匱圖其一署曰赤帝行璽某𫝊予黄帝金䇿書某者髙皇帝名也書言王莽為真天子皇太后如天命圖書皆書莽大臣八人又取令名王興王盛章因自竄姓名凡為十一人皆署官爵為輔佐章聞齊井石牛事下即日昏時衣黄衣持匱至髙廟以付僕射僕射以聞戊辰莽至髙廟拜受金匱神嬗御王冠謁太后還坐未央宫前殿下書曰予以不徳託于皇初祖考黄帝之後皇始祖考虞帝之苗裔而太皇太后之末屬皇天上帝隆顯大佑成命統序符契圗文金匱䇿書神明詔吿屬予以天下兆民赤帝漢氏髙皇帝之靈承天命𫝊國金䇿之書予甚祗畏敢不欽受以戊辰直定御王冠即真天子位定有天下之號曰新其改正朔易服色變犧牲殊徽幟異器制以十二月朔癸酉為建國元年正月之朔以鷄鳴為時服色配徳上黄犧牲應正用白使節之旄旛皆純黄其署曰新使五威節以承皇天上帝威命也前漢書卷九十九上前漢書卷九十九上考證王莽𫝊上家凡九侯五大司馬注師古曰外戚𫝊言十侯此云九侯以鳳本嗣禁為侯○按外戚及元后𫝊言十侯自元后親屬計之并數定陵侯淳于長也此専言王氏故云九侯安後復徴召之○胡三省曰安定也安後猶言事定後也故事聘皇后黄金二萬斤○胡三省曰据杜佑通典聘后黄金二萬斤吕后為恵帝聘魯元公主女故事也遣大司徒司直陳崇等八人分行天下覽觀風俗○恩澤侯表王惲閻遷李翕郝黨陳崇謝殷逯並陳鳳是八人也劉歆陳崇等十二人皆以治明堂宣教化封為列侯○按陳崇等八人以宣教化封劉歆平晏孔永孫遷以治明堂封時元帝世絶而宣帝曽孫有見王五人列侯廣戚侯顯等四十八人○胡三省曰見在之王五人謂淮陽王縯中山王成都楚王紆信都王景東平王開明也列侯四十八人謂廣戚侯顯陽興侯寄陵陽侯嘉髙樂侯修平邑侯閔平纂侯況合昌侯輔伊鄉侯開就鄉侯不害膠鄉侯武宜鄉侯恢昌城侯豐樂安侯禹陶鄉侯恢釐鄉侯褒昌鄉侯且新鄉侯鯉郚鄉侯光新城侯武宜陵侯封堂鄉侯護成陵侯由成陽侯衆復昌侯休安陸侯平梧安侯譽朝鄉侯充扶鄉侯普方城侯宣當陽侯益廣城侯疌春城侯允吕鄉侯尚李鄉侯殷宛鄉侯隆夀泉侯承杏山侯遵嚴鄉侯信武平侯璜陵鄉侯曽武安侯㥅富陽侯萌西陽侯偃桃鄉侯立栗鄉侯元成金鄉侯不害平通侯且西安侯漢湖鄉侯開重鄉侯少柏凡五十人而廣戚侯顯孺子之父栗鄉侯元成先已免侯止四十八人耳當賜爵闗内侯者更名曰附城○項安世曰漢人葢以城字解庸也古人庸即墉字後人加土以别之不成國者謂之附城猶今言支郡為屬城也以居攝三年為初始元年○通鑑考異曰莽𫝊作初始荀紀及韋莊美嘉號録宋庠紀元通譜皆作始初前漢書卷九十九上考證前漢書卷九十九中唐正議大夫行秘書少監琅邪縣開國子顔師古注王莽傳第六十九中始建國元年正月朔莽帥公侯卿士奉皇太后璽韍上太皇太后順符命去漢號焉𥘉莽妻宜春侯玉氏女立為皇后本生四男宇獲安臨二子前誅死安頗荒忽廼以臨為皇太子安為新嘉辟封宇子六人千為功隆公壽為功明公吉為功成公宗為功崇公世為功昭公利為功著公大赦天下莽乃䇿命孺子曰咨爾嬰昔皇天右乃太祖歴世十二享國二百一十載歴數在于予躬詩不云乎侯服于周天命靡常封爾為定安公永為新室賔於戲敬天之休往踐乃位毋廢予命又曰其以平原安德漯隂鬲重丘凡戸萬地方百里為定安公國立漢祖宗之廟於其國與周後並行其正朔服色世世以事其祖宗永以命德茂功享歴代之祀焉以孝平皇后為定安太后讀䇿畢莽親執孺子手流涕歔欷曰昔周公攝位終得復子明辟今予獨迫皇天威命不得如意哀嘆良乆中傅将孺子下殿北面而稱臣百僚陪位莫不感動又按金匱輔臣皆封拜以太傅左輔驃騎将軍安陽侯王舜為太師封安新公大司徒就德侯平晏為太傅就新公少阿羲和京兆尹紅休侯劉歆為國師嘉新公廣漢梓潼哀章為國将美新公是為四輔位上公太保後丞承陽侯甄邯為大司馬承新公丕進侯王尋為大司徒章新公歩兵将軍成都侯王邑為大司空隆新公是為三公大阿右拂大司空衛将軍廣陽侯甄豐為更始将軍廣新公京兆王興為衛将軍奉新公輕車将軍成武侯孫建為立國将軍成新公京兆王盛為前将軍崇新公是為四将凡十一公王興者故城門令史王盛者賣餅莽案符命求得此姓名十餘人兩人容貎應卜相徑從布衣登用以視神焉餘皆拜為郎是日封拜卿大夫侍中尚書官凡數百人諸劉為郡守皆徙為諫大夫改明光宫為定安館定安太后居之以故大鴻臚府為定安公第皆置門衛使者監領敕阿乳母不得與語常在四壁中至於長大不能名六畜後莽以女孫宇子妻之莽策羣司曰嵗星司肅東嶽太師典致時雨青煒登平考景以晷熒惑司悊南嶽太傅典致時奥赤煒頌平考聲以律太白司艾西嶽國師典致時陽白煒象平考量以銓辰星司謀北嶽國将典致時寒𤣥煒和平考星以漏月刑元股左司馬典致武應考方法矩主司天文欽若昊天敬授民時力来農事以豐年榖日德元厷右司徒典致文瑞考圜合規主司人道五教是輔帥民承上宣美風俗五品乃訓斗平元心中司空典致物圗考度以繩主司地里平治水土掌名山川衆殖鳥獸蕃茂草木各䇿命以其職如典誥之文置大司馬司允大司徒司直大司空司若位皆孤卿更名大司農曰羲和後更為納言大理曰作士太常曰秩宗大鴻臚曰典樂少府曰共工水衡都尉曰予虞與三公司卿凡九卿分屬三公每一卿置大夫三人一大夫置元士三人凡二十七大夫八十一元士分主中都官諸職更名光祿勳曰司中太僕曰太御衛尉曰太衛執金吾曰奮武中尉曰軍正又置大贅官主乘輿服御物後又典兵秩位皆上卿號曰六監改郡太守曰大尹都尉曰太尉縣令長曰宰御史曰執法公車司馬曰王路四門長樂宫曰常樂室未央宮曰壽成室前殿曰王路堂長安曰常安更名秩百石曰庻士三百石曰下士四百石曰中士五百石曰命士六百石曰元士千石曰下大夫比二千石曰中大夫二千石曰上大夫中二千石曰卿車服黻冕各有差品又置司恭司徒司明司聰司中大夫及誦詩工徹膳宰以司過䇿曰予聞上聖欲昭厥德罔不愼脩厥身用綏于逺是用建爾司于五事毋隐尤毋将虚好惡不愆立于厥中於戲朂哉令王路設進善之旌非謗之木欲諫之鼓諫大夫四人常坐王路門受言事者封王氏齊縗之屬為侯大功為伯小功為子緦麻為男其女皆為任男以睦女以隆為號焉皆授印韍令諸侯立大夫人夫人世子亦受印韍又曰天無二日土無二王百王不易之道也漢氏諸侯或稱王至于四夷亦如之違於古典繆於一統其定諸侯王之號皆稱公及四夷僣號稱王者皆更為侯又曰帝王之道相因而通盛德之祚百世享祀予惟黄帝帝少昊帝顓頊帝嚳帝堯帝舜帝夏禹臯陶伊尹咸有聖德假于皇天功烈巍巍光施于遠予甚嘉之營求其後将祚厥祀惟王氏虞帝之後也出自帝嚳劉氏堯之後也出自顓頊於是封姚恂為初睦侯奉黄帝後梁護為脩逺伯奉少昊後皇孫功隆公千奉帝嚳後劉歆為祁烈伯奉顓頊後國師劉歆子疊為伊休侯奉堯後嬀昌為始睦侯奉虞帝後山遵為襃謀子奉臯陶後伊𤣥為襃衡子奉伊尹後漢後定安公劉嬰位為賔周後衛公姬黨更封為章平公亦為賔殷後宋公孔𢎞運轉次移更封為章昭侯位為恪夏後遼西姒豐封為章功侯亦為恪四代古宗宗祀于明堂以配皇始祖考虞帝周公後襃魯子姬就宣尼公後襃成子孔鈞已前定焉莽又曰予前在攝時建郊宮定祧廟立社稷神祇報況或光自上復于下流為烏或黄氣熏烝昭燿章明以著黄虞之烈焉自黄帝至于濟南伯王而祖世氏姓有五矣黄帝二十五子分賜厥姓十有二氏虞帝之先受姓曰姚其在陶唐曰嬀在周曰陳在齊曰田在濟南曰王予伏念皇初祖考黄帝皇始祖考虞帝以宗祀于明堂宜序於祖宗之親廟其立祖廟五親廟四后夫人皆配食郊祀黄帝以配天黄后以配地以新都侯東第為大禖歳時以祀家之所尚種祀天下姚媯陳田王氏凡五姓者皆黄虞苖裔予之同族也書不云乎惇序九族其令天下上此五姓名籍于秩宗皆以為宗室世世復無有所與其元城王氏勿令相嫁娶以别族理親焉封陳崇為統睦侯奉胡王後田豐為世睦侯奉敬王後天下牧守皆以前有翟義趙明等領州郡懐忠孝封牧為男守為附城又封舊恩戴崇金涉箕閎陽並等子皆為男遣騎都尉囂等分治黄帝園位於上都橋畤虞帝於零陵九疑胡王於淮陽陳敬王於齊臨淄愍王於城陽莒伯王於濟南東平陵孺王於魏郡元城使者四時致祠其廟當作者以天下初定且祫祭於明堂太廟以漢高廟為文祖廟莽曰予之皇始祖考虞帝受嬗于唐漢氏初祖唐帝世有傳國之象予復親受金策於漢高皇帝之靈惟思襃厚前代何有忘時漢氏宗祖有七以禮立廟于定安國其園寝廟在京師者勿罷祠薦如故予以秋九月親入漢氏高元成平之廟諸劉更屬籍京兆大尹勿解其復各終厥身州牧數存問勿令有侵冤又曰予前在大麓至于攝假深惟漢氏三七之阸赤德氣盡思索廣求所以輔劉延期之術靡所不用以故作金刀之利㡬以濟之然自孔子作春秋以為後王法至于哀之十四而一代畢協之於今亦哀之十四也赤世計盡終不可强濟皇天明威黄德當興隆顯大命屬予以天下今百姓咸言皇天革漢而立新廢劉而興王夫劉之為字卯金刀也正月剛卯金刀之利皆不得行博謀卿士僉曰天人同應昭然著明其去剛卯莫以為佩除刀錢勿以為利承順天心快百姓意乃更作小錢徑六分重一銖文曰小錢直一與前大錢五十者為二品並行欲防民盗鑄乃禁不得挟銅炭是嵗四月徐鄉侯劉快結黨數千人起兵於其國快兄殷故漢膠東王時改為扶崇公快舉兵攻即墨殷閉城門自繋獄吏民距快快敗走至長廣死莽曰昔予之祖濟南愍王困於燕寇自齊臨淄出保于莒宗人田單廣設竒謀獲殺燕将復定齊國今即墨士大夫復同心殄滅反虜予甚嘉其忠者憐其無辜其赦殷等非快之妻子它親屬當坐者皆勿治弔問死傷賜亡者葬錢人五萬殷知大命深疾惡快以故輙伏厥辜其滿殷國戸萬地方百里又封符命臣十餘人莽曰古者設廬井八家一夫一婦田百𤱔什一而税則國給民富而頌聲作此唐虞之道三代所遵行也秦為無道厚賦税以自供奉罷民力以極欲壞聖制廢井田是以兼并起貪鄙生强者規田以千數弱者曾無立錐之居又置奴婢之市與牛馬同蘭制於民臣顓斷其命姦虐之人因縁為利至略賣人妻子逆天心誖人倫繆於天地之性人為貴之義書曰予則奴戮女唯不用命者然後被此辠矣漢氏減輕田租三十而稅一常有更賦罷癃咸出而豪民侵陵分田刼假厥名三十税一實什税五也父子夫婦終年耕芸所得不足以自存故富者犬馬餘菽粟驕而為邪貧者不厭糟糠窮而為姦俱䧟于辜刑用不錯予前在大麓始令天下公田口井時則有嘉禾之祥遭反虜逆賊且止今更名天下田曰王田奴婢曰私屬皆不得賣買其男口不盈八而田過一井者分餘田予九族鄰里鄉黨故無田今當受田者如制度敢有非井田聖制無法惑衆者投諸四裔以禦魑魅如皇始祖考虞帝故事是時百姓便安漢五銖錢以莽錢大小兩行難知又數變改不信皆私以五銖錢市買訛言大錢當罷莫肯挟莽患之復下書諸挟五銖錢言大錢當罷者比非井田制投四裔於是農商失業食貨俱廢民人至涕泣於市道及坐賣買田宅奴婢鑄錢自諸侯卿大夫至于庻民抵罪者不可勝數秋遣五威将王竒等十二人班符命四十二篇於天下德祥五事符命二十五福應十二凡四十二篇其德祥言文宣之世黄龍見于成紀新都髙祖考王伯墓門梓柱生枝葉之屬符命言井石金匱之屬福應言雌雞化為雄之屬其文爾雅依託皆為作説大歸言莽當代漢有天下云總而説之曰帝王受命必有德祥之符瑞協成五命申以福應然後能立巍巍之功傳于子孫永享無窮之祚故新室之興也德祥發於漢三七九世之後肇命於新都受瑞於黄支開王於武功定命於子同成命於巴宕申福於十二應天所以保佑新室者深矣固矣武功丹石出於漢氏平帝末年火德銷盡土德當代皇天眷然去漢與新以丹石始命於皇帝皇帝謙讓以攝居之未當天意故其秋七月天重以三能文馬皇帝復謙譲未即位故三以鐵契四以石龜五以虞符六以文圭七以𤣥印八以茂陵石書九以𤣥龍石十以神井十一以大神石十二以銅符帛圖申命之瑞寖以顯著至于十二以昭告新皇帝皇帝深惟上天之威不可不畏故去攝號猶尚稱假改元為初始欲以承塞天命克厭上帝之心然非皇天所以鄭重降符命之意故是日天復決其所以勉書又侍郎王盱見人衣白布單衣赤繢方領冠小冠立于王路殿前謂盱曰今日天同色以天下人民屬皇帝盱恠之行十餘歩人忽不見至丙寅暮漢氏髙廟有金匱圗䇿高帝承天命以國傳新皇帝明旦宗伯忠孝侯劉宏以聞乃召公卿議未決而大神石人談曰趣新皇帝之高廟受命毋留於是新皇帝立登車之漢氏高廟受命受命之日丁卯也丁火漢氏之德也卯劉姓所以為字也明漢劉火德盡而傳於新室也皇帝謙謙既備固譲十二符應廹著命不可辭懼然祗畏葦然閔漢氏之終不可濟斖斖在左右之不得從意為之三夜不御寢三日不御食延問公侯卿大夫僉曰宜奉如上天威命於是乃改元定號海内更始新室既定神祇懽喜申以福應吉瑞累仍詩曰宜民宜人受禄于天保右命之自天申之此之謂也五威將奉符命齎印綬王侯以下及吏官名更者外及匈奴西域徼外蠻夷皆即授新室印綬因收故漢印綬賜吏爵人二級民爵人一級女子百戸羊酒蠻夷幣帛各有差大赦天下五威將乘乾文車駕坤六馬背負鷩鳥之毛服飾甚偉每一將各置左右前後中帥凡五帥衣冠車服駕馬各如其方面色數將持節稱太一之使帥持幢稱五帝之使莽䇿命曰普天之下迄于四表靡所不至其東出者至𤣥菟樂浪髙句驪夫餘南出者隃徼外歴益州貶句町王為侯西出者至西域盡改其王為侯北出者至匈奴庭授單于印改漢印文去璽曰章單于欲求故印陳饒椎破之語在匈奴傳單于大怒而句町西域後卒以此皆畔饒還拜為大将軍封威德子冬靁桐華置五威司命中城四關将軍司命司上公以下中城主十二城門策命統睦侯陳崇曰咨爾崇夫不用命者亂之原也大姦猾者賊之本也鑄偽金錢者妨寳貨之道也驕奢踰制者兇害之端也漏泄省中及尚書事者機事不密則害成也拜爵王庭謝恩私門者禄去公室政從亡矣凡此六條國之綱紀是用建爾作司命柔亦不茹剛亦不吐不侮鰥寡不畏强圉帝命帥繇統睦于朝命説符侯崔發曰重門撃􁁰以待暴客女作五威中城将軍中德既成天下說符命明威侯王級曰繞霤之固南當荆楚女作五威前關将軍振武奮衛明威于前命尉睦侯王嘉曰羊頭之阸北當燕趙女作五威後關將軍壺口捶㧖尉睦于後命堂威侯王竒曰肴黽之險東當鄭衛女作五威左關將軍函谷批難掌威于左命懐羌子王福曰􁚖隴之阻西當戎狄女作五威右闗將軍成固據守懷羌于右又遣諫大夫五十人分鑄錢於郡國是嵗長安狂女子碧呼道中曰高皇帝大怒趣歸我國不者九月必殺汝莽收捕殺之治者掌寇大夫陳成自免去官眞定劉都等謀舉兵發覺皆誅眞定常山大雨雹二年二月赦天下五威将帥七十二人還奏事漢諸侯王為公者悉上璽綬為民無違命者封将為子帥為男初設六筦之令命縣官酤酒賣鹽鐵器鑄錢諸采取名山大澤衆物者税之又令市官收賤賣貴賖貸予民收息百月三羲和置酒士郡一人乗傳督酒利禁民不得挟弩鎧徙西海匈奴單于求故璽莽不與遂寇邊郡殺略吏民十一月立國將軍建奏西域將欽上言九月辛巳戊巳校尉史陳良終帯共賊殺校尉刁䕶劫略吏士自稱廢漢大將軍亡入匈奴又今月癸酉不知何一男子遮臣建車前自稱漢氏劉子輿成帝下妻子也劉氏當復趣空宫收繋男子即常安姓武字仲皆逆天違命大逆無道請論仲及陳良等親屬當坐者奏可漢氏髙皇帝比著戒云罷吏卒為賔食誠欲承天心全子孫也其宗廟不當在常安城中及諸劉為諸侯者當與漢俱廢陛下至仁乆未定前故安衆侯劉崇徐鄉侯劉快陵鄉侯劉曾扶恩侯劉貴等更聚衆謀反今狂狡之虜或妄自稱亡漢將軍或稱成帝子子輿至犯夷滅連未止者此聖恩不蚤絶其萌牙故也臣愚以為漢高皇帝為新室賔享食明堂成帝異姓之兄弟平帝壻也皆不宜復入其廟元帝與皇太后為體聖恩所隆禮亦宜之臣請漢氏諸廟在京師者皆罷諸劉為諸侯者以戸多少就五等之差其為吏者皆罷待除於家上當天心稱髙皇帝神靈塞狂狡之萌莽曰可嘉新公國師以符命為予四輔明德侯劉龔率禮侯劉嘉等凡三十二人皆知天命或獻天符或貢昌言或捕告反虜厥功茂焉諸劉與三十二人同宗共祖者勿罷賜姓曰王唯國師以女配莽子故不賜姓改定安太后號曰黄皇室主絶之於漢也冬十二月雷更名匈奴單于曰降奴服于莽曰降奴服于知威侮五行背畔四條侵犯西域延及邉垂為元元害辠當夷滅命遣立國將軍孫建等凡十二將十道並出共行皇天之威罰于知之身惟知先祖故呼韓邪單于稽侯㹪累世忠孝保塞守徼不忍以一知之罪滅稽侯㹪之世今分匈奴國土人民以為十五立稽侯㹪子孫十五人為單于遣中郎將藺苞戴級馳之塞下召拜當為單于者諸匈奴人當坐虜知之法者皆赦除之遣五威將軍苖訢虎賁将軍王况出五原厭難將軍陳欽震狄將軍王廵出雲中振武将軍王嘉平狄將軍王萌出代郡相威將軍李棽鎭逺將軍李翁出西河誅貉將軍陽俊討穢将軍嚴尤出漁陽奮武將軍王駿定胡將軍王晏出張掖及偏禆以下百八十人募天下囚徒丁男甲卒三十萬人轉衆郡委輸五大夫衣裘兵器糧食長吏送自貞海江淮至北邊使者馳傳督趣以軍興法從事天下騷動先至者屯邊郡湏畢具乃同時出莽以錢幣訖不行復下書曰民以食為命以貨為資是以八政以食為首寳貨皆重則小用不給皆輕則僦載煩費輕重大小各有差品則用便而民樂於是造寳貨五品語在食貨志百姓不從但行小大錢二品而已盗鑄錢者不可禁廼重其法一家鑄錢五家坐之没入為奴婢吏民出入持布錢以副符傳不持者厨傳勿舎關津苛留公卿皆持以入宫殿門欲以重而行之是時争為符命封侯其不為者相戲曰獨無天帝除書乎司命陳崇白莽曰此開姦臣作福之路而亂天命宜絶其原莽亦厭之遂使尚書大夫趙並驗治非五威將率所班皆下獄初甄豐劉歆王舜為莽腹心倡導在位襃揚功德安漢宰衡之號及封莽母兩子兄子皆豐等所共謀而豐舜歆亦受其賜並富貴矣非復欲令莽居攝也居攝之萌出於泉陵侯劉慶前煇光謝囂長安令田終術莽羽翼已成意欲稱攝豐等承順其意莽輙復封舜歆兩子及豐孫豐等爵位已盛心意既滿又實畏漢宗室天下豪桀而疏遠欲進者並作符命莽遂據以即眞舜歆内懼而已豐素剛强莽覺其不説故徙大阿右拂大司空豐託符命文為更始將軍與賣餅兒王盛同列豐父子黙默時子尋為侍中京兆大尹茂德侯即作符命言新室當分陜立二伯以豐為右伯太傅平晏為左伯如周召故事莽即從之拜豐為右伯當述職西出未行尋復作符命言故漢氏平帝后黄皇室主為尋之妻莽以詐立心疑大臣怨謗欲震威以懼下因是發怒曰黄皇室主天下母此何謂也收捕尋尋亡豐自殺尋隨方士入華山嵗餘捕得辭連國師公歆子侍中東通靈将五司大夫隆威侯棻棻弟右曹長水校尉伐虜侯泳大司空邑弟左闗將軍堂威侯竒及歆門人侍中騎都尉丁隆等牽引公卿黨親列侯以下死者數百人尋手理有天子字莽觧其臂入視之曰此一天子也或曰一六子也六者戮也明尋父子當戮死也廼流棻于幽州放尋于三危殛隆于羽山皆驛車載其屍傳致云莽為人侈口蹷顄露眼赤精大聲而嘶長七尺五寸好厚履髙冠以氂裝衣反膺髙視瞰臨左右是時有用方技待詔黄門者或問以莽形貎待詔曰莽所謂鴟目虎吻豺狼之聲者也故能食人亦當為人所食問者告之莽誅滅待詔而封告者後常翳雲母屏面非親近莫得見也是嵗以初睦侯姚恂為寜始將軍三年莽曰百官改更職事分移律令儀法未及悉定且因漢律令儀法以從事令公卿大夫諸侯二千石舉吏民有德行通政事能言語明文學者各一人詣王路四門遣尚書大夫趙並使勞北邊還言五原北假膏壤殖榖異時常置田官乃以並為田禾将軍𤼵戍卒屯田北假以助軍糧是時諸將在邉湏大衆集吏士放縱而内郡愁於徴發民棄城郭流亡為盜賊并州平州尤甚莽令七公六卿號皆兼稱將軍遣著武將軍逯並等塡名都中郎将繡衣執法各五十五人分塡緣邉大郡督大姦猾擅弄兵者皆便為姦於外撓亂州郡貨賂為市侵漁百姓莽下書曰虜知罪當夷滅故遣猛將分十二部將同時出一舉而决絶之矣内置司命軍正外設軍監十有二人誠欲以司不奉命令軍人咸正也今則不然各為權埶恐猲良民妄封人頸得錢者去毒蠚竝作農民離散司監若此可謂稱不自今以來敢犯此者輙捕繋以名聞然猶放縱自若而藺苞戴級到塞下招誘單于弟咸咸子登入塞脅拜咸為孝單于賜黄金千斤錦繡甚多遣去將登至長安拜為順單于留邸太師王舜自莽簒位後病悸寖劇死莽曰昔齊太公以淑德累世為周氏太師蓋予之所監也其以舜子延襲父爵為安新公延弟襃新侯匡為太師將軍永為新室輔為太子置師友各四人秩以大夫以故大司徒馬宮為師疑故少府宗伯鳳為傅丞博士袁聖為阿輔京兆尹王嘉為保拂是為四師故尚書令唐林為胥附博士李充為犇走諫大夫趙襄為先後中郎将亷丹為禦侮是為四友又置師友祭酒及侍中諫議六經祭酒各一人凡九祭酒秩上卿琅邪左咸為講春秋潁川滿昌為講詩長安國由為講易平陽唐昌為講書沛郡陳咸為講禮崔發為講樂祭酒遣謁者持安車印綬即拜楚國龔勝為太子師友祭酒勝不應徴不食而死寕始将軍姚恂免侍中崇禄侯孔永為寕始將軍是嵗池陽縣有小人景長尺餘或乘車馬或步行操持萬物小大各相稱三日止瀕河郡蝗生河决魏郡泛清河以東數郡先是莽恐河决為元城冢墓害及決東去元城不憂水故遂不堤塞四年二月赦天下夏赤氣出東南竟天厭難將軍陳歆言捕虜生口虜犯邊者皆孝單于咸子角所為莽怒斬其子登于長安以視諸蠻夷大司馬甄邯死寕始将軍孔永為大司馬侍中大贅侯輔為寕始將軍莽每當出輒先􁆱索城中名曰横􁆱是月横􁆱五日莽至明堂授諸侯茅土下書曰予以不德襲于聖祖為萬國主思安黎元在于建侯分州正域以美風俗追監前代爰綱爰紀惟在堯典十有二州衛有五服詩國十五抪徧九州殷頌有奄有九有之言禹貢之九州無并幽周禮司馬則無徐梁帝王相改各有云為或昭其事或大其本厥義著明其務一矣昔周二后受命故有東都西都之居予之受命蓋亦如之其以洛陽為新室東都常安為新室西都邦畿連體各有采任州從禹貢為九爵從周氏有五諸侯之員千有八百附城之數亦如之以俟有功諸公一同有衆萬戸土方百里侯伯一國衆戸五千土方七十里子男一則衆戸二千有五百土方五十里附城大者食邑九成衆戸九百土方三十里自九以下降殺以両至於一成五差備具合當一則今已受茅土者公十四人侯九十三人伯二十一人子百七十一人男四百九十七人凡七百九十六人附城千五百一十一人九族之女為任者八十三人及漢氏女孫中山承禮君遵德君脩義君更以為任十有一公九卿十二大夫二十四元士定諸國邑采之處使侍中講理大夫孔秉等與州部衆郡曉知地理圗籍者共校治于壽成朱鳥堂予數與羣公祭酒上卿親聴視咸已通矣夫襃德賞功所以顯仁賢也九族和睦所以襃親親也予永惟匪解思稽前人將章黜陟以明好惡安元元焉以圗簿未定未授國邑且令受奉都内月錢數千諸侯皆困乏至有庸作者中郎區愽諫莽曰井田雖聖王法其廢乆矣周道既衰而民不從秦知順民之心可以獲大利也故滅廬井而置阡陌遂王諸夏訖今海内未厭其敝今欲違民心追復千載絶迹雖堯舜復起而無百年之漸弗能行也天下初定萬民新附誠未可施行莽知民怨廼下書曰諸名食王田皆得賣之勿拘以法犯私買賣庶人者且一切勿治初五威将帥出改句町王以為侯王邯怨怒不附莽諷牂柯大尹周歆詐殺邯邯弟承起兵攻殺歆先是莽發髙句驪兵當伐胡不欲行郡强廹之皆亡出塞因犯法為寇遼西大尹田譚追撃之為所殺州郡歸咎於髙句驪侯騶嚴尤奏言貉人犯法不從騶起正有它心宜令州郡且尉安之今猥被以大罪恐其遂畔夫餘之屬必有和者匈奴未克夫餘濊貉復起此大憂也莽不尉安濊貉遂反詔尤撃之尤誘髙句驪侯騶至而斬焉傳首長安莽大説下書曰廼者命遣猛將共行天罰誅滅虜知分為十二部或斷其右臂或斬其左腋或潰其胷腹或紬其兩脅今年刑在東方誅貉之部先縱焉捕斬虜騶平定東域虜知殄滅在于漏刻此乃天地羣神社稷宗廟佑助之福公卿大夫士民同心將率虓虎之力也予甚嘉之其更名髙句驪為下句驪布告天下令咸知焉於是貉人愈犯邉東北與西南夷皆亂云莽志方盛以為四夷不足吞滅專念稽古之事復下書曰伏念予之皇始祖考虞帝受終文祖在璿璣玉衡以齊七政遂類于上帝禋于六宗望秩于山川徧于羣神廵狩五嶽羣后四朝敷奏以言明試以功予之受命即眞到于建國五年已五載矣陽九之阸旣度百六之㑹已過嵗在夀星塡在明堂倉龍癸酉德在中宮觀晉掌嵗龜策告從其以此年二月建寅之節東巡狩具禮儀調度羣公奏請募吏民人馬布綿又請内郡國十二買馬發帛四十五萬匹輸常安前後毋相須至者過半莽下書曰文母太后體不安其且止待後是嵗改十一公號以新為心後又改心為信五年二月文母皇太后崩葬渭陵與元帝合而溝絶之立廟於長安新室世世獻祭元帝配食坐於牀下莽為太后服喪三年大司馬孔永乞骸骨賜安車駟馬以特進就朝位同風侯逯並為大司馬是時長安民聞莽欲都雒陽不肯繕治室宅或頗徹之莽曰𤣥龍石文曰定帝德國雒陽符命著明敢不欽奉以始建國八年嵗纒星紀在雒陽之都其謹繕脩常安之都勿令壞敗敢有犯者輒以名聞請其罪是嵗烏孫大小昆彌遣使貢獻大昆彌者中國外孫也其胡婦子為小昆彌而烏孫歸附之莽見匈奴諸邊並侵意欲得烏孫心廼遣使者引小昆彌使置大昆彌使上保成師友祭酒滿昌劾奏使者曰夷狄以中國有禮誼故詘而服從大昆彌君也今序臣使於君使之上非所以有夷狄也奉使大不敬莽怒免昌官西域諸國以莽積失恩信焉耆先畔殺都護但欽十一月彗星出二十餘日不見是嵗以犯挟銅炭者多除其法明年改元曰天鳯天鳯元年正月赦天下莽曰予以二月建寅之節行廵狩之禮大官齎糒乾肉内者行張坐臥所過毋得有所給予之東廵必躬載耒每縣則耕以勸東作予之南廵必躬載耨每縣則薅以勸南偽予之西廵必躬載銍每縣則穫以勸西成予之北廵必躬載拂每縣則粟以勸盖臧畢北廵狩之禮即于土中居雒陽之都焉敢有趨讙犯法輒以軍法從事羣公奏言皇帝至孝往年文母聖體不豫躬親供養衣冠稀解因遭弃羣臣悲哀顔色未復飲食損少今一嵗四廵道路萬里春秋尊非糒乾肉之所能堪且無廵狩須闋大服以安聖體臣等盡力養牧兆民奉稱明詔莽曰羣公羣牧羣司諸侯庻尹願盡力相帥養牧兆民欲以稱予繇此敬德其朂之哉毋食言焉更以天鳯七年嵗在大梁倉龍庚辰行廵狩之禮厥明年歳在實沈倉龍辛巳即土之中雒陽之都廼遣太傅平晏大司空王邑之雒陽營相宅兆圗起宗廟社稷郊兆云三月壬申晦日有食之大赦天下策大司馬逯並曰日食無光干戈不戢其上大司馬印韍就侯氏朝位太傅平晏勿領尚書事省侍中諸曹兼官者以利苖男訢為大司馬莽即眞尤備大臣抑奪下權朝臣有言其過失者輒拔擢孔仁趙博費興等以敢撃大臣故見信任擇名官而居之公卿入宫吏有常數太傅平晏從吏過例掖門僕射苛問不遜戊曹士收繋僕射莽大怒使執法發車騎數百圍太傅府捕士即時死大司空士夜過奉常亭亭長苛之告以官名亭長醉曰寕有符傳耶士以馬箠撃亭長亭長斬士亡郡縣逐之家上書莽曰亭長奉公勿逐大司空邑斥士以謝國将哀章頗不清莽為選置和叔敕曰非但保國將閨門當保親屬在西州者諸公皆輕賤而章尤甚四月隕霜殺屮木海瀕尤甚六月黄霧四塞七月大風拔樹飛北闕直城門屋瓦雨雹殺牛羊莽以周官王制之文置卒正連率大尹職如太守屬令屬長職如都尉置州牧部監二十五人見禮如三公監位上大夫各主五郡公氏作牧侯氏卒正伯氏連率子氏屬令男氏屬長皆世其官其無爵者為尹分長安城旁六鄉置帥各一人分三輔為六尉郡河東河内𢎞農河南潁川南陽為六隊郡置大夫職如太守屬正職如都尉更名河南大尹曰保忠信卿益河南屬縣滿三十置六郊州長各一人人主五縣及它官名悉改大郡至分為五郡縣以亭為名者三百六十以應符命文也縁邊又置竟尉以男為之諸侯國閒田為黜陟増減云莽下書曰常安西都曰六鄉衆縣曰六尉義陽東都曰六州衆縣曰六隊粟米之内曰内郡其外曰近郡有鄣徼者曰邊郡合百二十有五郡九州之内縣二千二百有三公作甸侯是為惟城諸在侯服是為惟寕在采任諸侯是為惟翰在賔服是為惟屏在揆文教奮武衛是為惟垣在九州之外是為惟藩各以其方為稱總為萬國焉其後嵗復變更一郡至五易名而還復其故吏民不能紀每下詔書輒繋其故名曰制詔陳留大尹太尉其以益嵗以南付新平新平故淮陽以雍丘以東付陳定陳定故梁郡以封丘以東付治亭治亭故東郡以陳留以西付祈隧祈隧故滎陽陳留已無復有郡矣大尹太尉皆詣行在所其號令變易皆此類也令天下小學戊子代甲子為六旬首冠以戊子為元日昏以戊寅之旬為忌日百姓多不從者匈奴單于知死弟咸立為單于求和親莽遣使者厚賂之詐許還其侍子登因購求陳良終𢃄等單于即執良等付使者檻車詣長安莽燔燒良等於城北令吏民㑹觀之緣邊大饑人相食諫大夫如普行邊兵還言軍士乆屯塞苦邊郡無以相贍今單于新和宜因是罷兵校尉韓威進曰以新室之威而吞胡虜無異口中蚤蝨臣願得勇敢之士五千人不齎斗糧饑食虜肉渴飲其血可以横行莽壮其言以威為將軍然采普言徴還諸將在邊者免陳欽等十八人又罷四關塡都尉諸屯兵㑹匈奴使還單于知侍子登前誅死發兵寇邊莽復發軍屯於是邊民流入内郡為人奴婢廼禁吏民敢挟邊民者弃市益州蠻夷殺大尹程隆三邊盡反遣平蠻將軍馮茂將兵撃之寜始將軍侯輔免講易祭酒戴参為寕始將軍二年二月置酒王路堂公卿大夫皆佐酒大赦天下是時日中見星大司馬苖訢左遷司命以延德侯陳茂為大司馬訛言黄龍墮死黄山宫中百姓犇走往觀者有萬數莽惡之捕繋問語所從起不能得單于咸既和親求其子登屍莽欲遣使送致恐咸怨恨害使者廼牧前言當誅侍子者故將軍陳欽以他辠繋獄欽曰是欲以我為説於匈奴也遂自殺莽選儒生能顓對者濟南王咸為大使五威將琅邪伏黯等為帥使送登屍敕令掘單于知墓棘鞭其屍又令匈奴却塞於漠北責單于馬萬匹牛三萬頭羊十萬頭及稍所略邉民生口在者皆還之莽好為大言如此咸到單于庭陳莽威德責單于背畔之辠應敵從横單于不能詘遂致命而還之入塞咸病死封其子為伯伏黯等皆為子莽意以為制定則天下自平故鋭思於地里制禮作樂講合六經之説公卿旦入暮出議論連年不決不暇省獄訟寃結民之急務縣宰缺者數年守兼一切貪殘日甚中郎將繡衣執法在郡國者並乘權埶傅相舉奏又十一公士分布勸農桑班時令案諸章冠盖相望交錯道路召㑹吏民逮捕證左郡縣賦歛遞相賕賂白黒紛然守闕告訴者多莽自見前顓權以得漢政故務自㩜衆事有司受成茍免諸寳物名帑藏錢榖官皆宦者領之吏民上封事書宦官左右開發尚書不得知其畏備臣下如此又好變改制度政令煩多當奉行者輒質問乃以從事前後相乘憒眊不渫莽常御燈火至明猶不能勝尚書因是為姦寢事上書待報者連年不得去拘繋郡縣者逢赦而後出衛卒不交代三嵗矣穀常貴邊兵二十餘萬人仰衣食縣官愁苦五原代郡尤被其毒起為盜賊數千人為輩轉入旁郡莽遣捕盜將軍孔仁將兵與郡縣合撃嵗餘迺定邉郡亦略將盡邯鄲以北大雨霧水出深者數丈流殺數千人立國將軍孫建死司命趙閎為立國將軍寜始將軍戴参歸故官南城將軍㢘丹為寕始將軍三年二月乙酉地震大雨雪關東尤甚深者一丈竹栢或枯大司空王邑上書言視事八年功業不效司空之職尤獨廢頓至廼有地震之變願乞骸骨莽曰夫地有動有震震者有害動者不害春秋記地震易繋坤動動靜辟脅萬物生焉災異之變各有云為天地動威以戒予躬公何辜焉而乞骸骨非所以助予者也使諸吏㪚騎司禄大衛脩寜男遵諭予意焉五月莽下吏禄制度曰予遭陽九之阸百六之㑹國用不足民人騷動自公卿以下一月之祿十緵布二匹或帛一匹予每念之未嘗不戚焉今阸㑹已度府帑雖未能充略頗稍給其以六月朔庚寅始賦吏禄皆如制度四輔公卿大夫士下至輿僚凡十五等僚禄一嵗六十六斛稍以差増上至四輔而為萬斛云莽又曰普天之下莫非王土率土之濵莫非王臣蓋以天下養焉周禮膳羞百有二十品令諸侯各食其同國則辟任附城食其邑公卿大夫元士食其采多少之差咸有條品嵗豐穰則充其禮有災害則有所損與百姓同憂喜也其用上計時通計天下幸無災害者太官膳羞備其品矣即有災害以什率多少而損膳焉東嶽太師立國將軍保東方三州一部二十五郡南嶽太傅前將軍保南方二州一部二十五郡西嶽國師寕始將軍保西方一州二部二十五郡北嶽國將衛將軍保北方二州一部二十五郡大司馬保納卿言卿仕卿作卿京尉扶尉兆隊右隊中部左洎前七部大司徒保樂卿典卿宗卿秩卿翼尉光尉左隊前隊中部右部有五郡大司空保予卿虞卿共卿工卿師尉列尉祈隊後隊中部洎後十郡及六司六卿皆随所屬之公保其災害亦以十率多少而損其祿郎從官中都官吏食祿都内之委者以大官膳羞備損而為節諸侯辟任附城羣吏亦各保其災害幾上下同心勸進農業安元元焉莽之制度煩碎如此課計不可理吏終不得禄各因官職為姦受取賕賂以自共給是月戊辰長平館西岸崩邕涇水不流毁而北行遣大司空王邑行視還奏狀羣臣上壽以為河圖所謂以土塡水匈奴滅亡之祥也乃遣并州牧宋𢎞遊撃都尉任萌等将兵撃匈奴至邊止屯七月辛酉霸城門災民間所謂青門也戊子晦日有食之大赦天下復令公卿大夫諸侯二千石舉四行各一人大司馬陳茂以日食免武建伯嚴尤為大司馬十月戊辰王路朱鳥門鳴晝夜不絶崔發等曰虞帝闢四門通四聰門鳴者明當脩先聖之禮招四方之士也於是令羣臣皆賀所舉四行從朱鳥門入而對䇿焉平蠻將軍馮茂撃句町士卒疾疫死者什六七賦歛民財什取五益州虚耗而不克徴還下獄死更遣寕始將軍㢘丹與庸部牧史熊撃句町頗斬首有勝莽徴丹熊丹熊願益調度必克乃還復大賦歛就都大尹馮英不肯給上言自越巂遂乆仇牛同亭邪豆之屬反畔以來積且十年郡縣距撃不已續用馮茂茍施一切之政僰道以南山險髙深茂多敺衆遠居費以億計吏士離毒氣死者什七今丹熊懼於自詭期㑹調發諸郡兵穀復訾民取其十四空破梁州功終不遂宜罷兵屯田明設購賞莽怒免英官後頗覺寤曰英亦未可厚非復以英為長沙連率翟義黨王孫慶捕得莽使太醫尚方與巧屠共刳剝之量度五臧以竹筳導其脉知所終始云可以治病是嵗遣大使五威將王駿西域都護李崇将戊巳校尉出西域諸國皆郊迎貢獻焉諸國前殺都護但欽駿欲襲之命佐帥何封戊巳校尉郭欽别將焉耆詐降伏兵撃駿等皆死欽封後到襲撃老弱從車師還入塞莽拜欽為塡外將軍封劋胡子何封為集胡男西域自此絶前漢書卷九十九中前漢書卷九十九中考證王莽傳中始建國元年○顧炎武曰荀悦漢紀記莽事自始建國元年以後則云其二年其三年以至其十五年以别於正統而盡沒其天鳯地皇之號中傅將孺子下殿○後書注引前書音義中傅宦者也又置司恭司徒○按此司徒當作司從與聰明恭一例舊本别本俱誤耳惟王氏虞帝之後也出自帝嚳劉氏堯之後也出自顓頊○按謂舜出于嚳堯出于頊莽于是直誣古帝矣遣五威將王竒等十二人班符命云云○按五威將十二人其將一人各有帥五人故下文云五威將帥七十二人還奏事也并州平州尤甚○胡三省曰此時未有平州漢末公孫度自稱平州牧魏始分幽州置平州平字誤也前漢書卷九十九中考證前漢書卷九十九下唐正議大夫行秘書少監琅邪縣開國子顔師古注王莽傳第六十九下四年五月莽曰保成師友祭酒唐林故諫議祭酒琅邪紀逡孝弟忠恕敬上愛下博通舊聞徳行醇備至於黄髮靡有愆失其封林為建徳侯逡為封徳侯位皆特進見禮如三公賜第一區錢三百萬授几杖焉六月更授諸侯茅土於明堂曰予制作地理建封五等考之經蓺合之傳記通於義理論之思之至於再三自始建國之元以來九年于兹廼今定矣予親設文石之平陳菁茅四色之土欽吿于岱宗泰社后土先祖先妣以班授之各就厥國養牧民人用成功業其在緣邊若江南非詔所召遣侍于帝城者納言掌貨大夫且調都内故錢予其祿公歳八十萬侯伯四十萬子男二十萬然復不能盡得莽好空言慕古法多封爵人性實遴嗇託以地理未定故且先賦茅土用慰喜封者是歳復明六筦之令每一筦下為設科條防禁犯者罪至死吏民抵罪者寖衆又一切調上公以下諸有奴婢者率一口出錢三千六百天下愈愁盜賊起納言馮常以六筦諫莽大怒免常官置執法左右刺姦選用能吏侯霸等分督六尉六隊如漢刺史與三公士郡一人從事臨淮瓜田儀等為盜賊依阻㑹稽長州琅邪女子吕母亦起初吕母子為縣吏為宰所冤殺母散家財以酤酒買兵弩隂厚貧窮少年得百餘人遂攻海曲縣殺其宰以祭子墓引兵入海其衆浸多後皆萬數莽遣使者即赦盜賊還言盜賊解輙復合問其故皆曰愁法禁煩苛不得舉手力作所得不足以給貢稅閉門自守又坐鄰伍鑄錢挾銅姦吏因以愁民民窮悉起為盜賊莽大怒免之其或順指言民驕黠當誅及言時運適然且滅不久莽說輙遷之是歳八月莽親之南郊鑄作威斗威斗者以五石銅為之若北斗長二尺五寸欲以厭勝衆兵既成令司命負之莽出在前入在御旁鑄斗日大寒百官人馬有凍死者五年正月朔北軍南門災以大司馬司允費興為荆州牧見問到部方略興對曰荆揚之民率依阻山澤以漁采為業間者國張六筦稅山澤妨奪民之利連年久旱百姓饑窮故為盜賊興到部欲令明曉吿盜賊歸田里假貸犂牛種食闊其租賦幾可以解釋安集莽怒免興官天下吏以不得奉祿並為姦利郡尹縣宰家累千金莽下詔曰詳考始建國二年胡虜猾夏以來諸軍吏及緣邊吏大夫以上為姦利增產致富者收其家所有財產五分之四以助邊急公府士馳傳天下考覆貪饕開吏告其將奴婢吿其主幾以禁姦姦愈甚皇孫功崇公宗坐自畫容貌被服天子衣冠刻印三一曰維祉冠存己夏處南山臧薄冰二曰肅聖寳繼三曰徳封昌圖又宗舅呂寛家前徙合浦私與宗通發覺按驗宗自殺莽曰宗屬為皇孫爵為上公知寛等叛逆族類而與交通刻銅印三文意甚害不知厭足窺欲非望春秋之義君親毋將將而誅焉迷惑失道自取此辜嗚呼哀哉宗本名會宗以制作去二名今復名會宗貶厥爵改厥號賜諡為功崇繆伯以諸侯之禮葬于故同穀城郡宗姊妨為衞將軍王興夫人祝詛姑殺婢以絶口事發覺莽使中常侍䠠惲責問妨并以責興皆自殺事連及司命孔仁妻亦自殺仁見莽免冠謝莽使尚書劾仁乘乾車駕坤馬左蒼龍右白虎前朱鳥後𤣥武右杖威節左負威斗號曰赤星非以驕仁廼以尊新室之威命也仁擅免天文冠大不敬有詔勿劾更易新冠其好怪如此以直道侯王渉為衞將軍渉者曲陽侯根子也根成帝世為大司馬薦莽自代莽恩之以為曲陽非令稱乃追諡根曰直道讓公渉嗣其爵是嵗赤眉力子都樊崇等以饑饉相聚起於琅邪轉鈔掠衆皆萬數遣使者發郡國兵擊之不能克六年春莽見盜賊多乃令太史推三萬六千歳歴紀六歳一改元布天下下書曰紫閣圖曰太一黄帝皆僊上天張樂崑崙䖍山之上後世聖主得瑞者當張樂秦終南山之上予之不敏奉行未明乃今諭矣復以寧始將軍為更始將軍以順符命易不云乎日新之謂盛徳生生之謂易予其饗哉欲以誑燿百姓銷解盜賊衆皆笑之初獻新樂於明堂太廟羣臣始冠麟韋之弁或聞其樂聲曰清厲而哀非興國之聲也是時關東饑旱數年力子都等黨衆􁋚多更始將軍廉丹擊益州不能克徵還更遣復位後大司馬護軍郭興庸部牧李曅擊蠻夷若豆等太傅羲叔士孫喜清潔江湖之盜賊而匈奴寇邊甚莽乃大募天下丁男及死罪囚吏民奴名曰豬突豨勇以為銳卒一切稅天下吏民訾三十取一縑帛皆輸長安令公卿以下至郡縣黄綬皆保養軍馬多少各以秩為差又博募有奇技術可以攻匈奴者將待以不次之位言便宜者以萬數或言能度水不用舟楫連馬接騎濟百萬師或言不持斗糧服食藥物三軍不饑或言能飛一日千里可窺匈奴莽輙試之取大鳥翮為兩翼頭與身皆著毛通引環紐飛數百歩墮莽知其不可用茍欲獲其名皆拜為理軍賜以車馬待發初匈奴右骨都侯須卜當其妻王昭君女也嘗内附莽遣昭君兄子和親侯王歙誘呼當至塞下脅將詣長安强立以為須卜善于後安公始欲誘迎當大司馬嚴尤諫曰當在匈奴右部兵不侵邊單于動静輙語中國此方面之大助也于今迎當置長安槀街一胡人耳不如在匈奴有益莽不聽既得當欲遣尤與廉丹擊匈奴皆賜姓徵氏號二徵將軍當誅單于輿而立當代之出車城西横廐未發尤素有智略非莽攻伐四夷數諌不從著古名將樂毅白起不用之意及言邊事凡三篇奏以風諫莽及當出廷議尤固言匈奴可且以為後先憂山東盜賊莽大怒乃策尤曰視事四年蠻夷猾夏不能遏絶㓂賊姦宄不能殄滅不畏天威不用詔命皃佷自臧持必不移懷執異心非沮軍議未忍致于理其上大司馬武建伯印韍歸故郡以降符伯董忠為大司馬翼平連率田況奏郡縣訾民不實莽復三十稅一以況忠言憂國進爵為伯賜錢二百萬衆庶皆詈之青徐民多弃鄉里流亡老弱死道路壯者入賊中夙夜連率韓博上言有奇士長丈大十圍來至臣府曰欲奮擊胡虜自謂巨毋霸出於蓬萊東南五城西北昭如海瀕軺車不能載三馬不能勝即日以大車四馬建虎旗載霸詣闕霸臥則枕鼔以鐵著食此皇天所以輔新室也願陛下作大甲髙車賁育之衣遣大將一人與虎賁百人迎之於道京師門戸不容者開髙大之以視百蠻鎮安天下博意欲以風莽莽聞惡之留霸在所新豐更其姓曰巨母氏謂因文母太后而霸王符也徵博下獄以非所宜言弃市明年改元曰地皇從三萬六千歳歴號也地皇元年正月乙未赦天下下書曰方出軍行師敢有趨讙犯法者輙論斬毋須時盡歳止於是春夏斬人都市百姓震懼道路以目二月壬申日正黑莽惡之下書曰廼者日中見昧隂薄陽黑氣為變百姓莫不驚怪兆域大將軍王匡遣吏考問上變事者欲蔽上之明是以適見于天以正于理塞大異焉莽見四方盜賊多復欲厭之又下書曰予之皇初祖考黄帝定天下將兵為上將軍建華蓋立斗獻内設大將外置大司馬五人大將軍二十五人偏將軍百二十五人裨將軍千二百五十人校尉萬二千五百人司馬三萬七千五百人侯十一萬二千五百人當百二十二萬五千人士吏四十五萬人士千三百五十萬人應協於易弧矢之利以威天下予受符命之文稽前人將條備焉於是置前後左右中大司馬之位賜諸州牧號為大將軍郡卒正連帥大尹為偏將軍屬令長裨將軍縣宰為校尉乘傳使者經歴郡國日且十輩倉無見穀以給傳車馬不能足賦取道中車馬取辦於民七月大風毁王路堂復下書曰乃壬午晡時有烈風雷雨發屋折木之變予甚弁焉予甚栗焉予甚恐焉伏念一旬迷廼解矣昔符命文立安為新遷王臨國雒陽為統義陽王是時予在攝假謙不敢當而以為公其後金匱文至議者皆曰臨國雒陽為統謂據土中為新室統也宜為皇太子自此後臨久病雖瘳不平朝見㧬茵輿行見王路堂者張於西廂及後閣更衣中又以皇后被疾臨且去本就舍妃妾在東永巷壬午烈風毁王路西廂及後閣更衣中室昭寧堂池東南榆樹大十圍東僵擊東閣閣即東永巷之西垣也皆破折瓦壞發屋㧞木予甚驚焉又候官奏月犯心前星厥有占予甚憂之伏念紫閣圖文太一黃帝皆得瑞以僊後世襃主當登終南山所謂新遷王者乃太一新遷之後也統義陽王乃用五統以禮義登陽上遷之後也臨有兄而稱太子名不正宣尼公曰名不正則言不順至於刑罰不中民無錯手足惟即位以來隂陽未和風雨不時數遇枯旱蝗螟為災穀稼鮮耗百姓苦饑蠻夷猾夏寇賊姦宄人民正營無所措手足深惟厥咎在名不正焉其立安為新遷王臨為統義陽王幾以保全二子子孫千億外攘四夷内安中國焉是月杜陵便殿乘輿虎文衣廢臧在室匣中者出自樹立外堂上良久乃委地吏卒見者以聞莽惡之下書曰寶黄厮赤其令郎從官皆衣絳望氣為數者多言有土功象莽又見四方盜賊多欲視為自安能建萬世之基者乃下書曰予受命遭陽九之戹百六之㑹府帑空虛百姓匱乏宗廟未修且祫祭於明堂太廟夙夜永念非敢寧息深惟吉昌莫良於今年予乃卜波水之北郎池之南惟玉食予又卜金水之南明堂之西亦惟玉食予將親築焉於是遂營長安城南提封百頃九月甲申莽立載行視親舉築三下司徒王尋大司空王邑持節及侍中常侍執法杜林等數十人將作崔發張邯說莽曰徳盛者文縟宜崇其制度宣視海内且令萬世之後無以復加也莽乃博徵天下工匠諸圖畫以望法度算及吏民以義入錢穀助作者駱驛道路壞徹城西苑中建章承光包陽大臺儲元宫及平樂當路陽祿館凡十餘所取其材瓦以起九廟是月大雨六十餘日令民入米六百斛為郎其郎吏增秩賜爵至附城九廟一曰黄帝太初祖廟二曰帝虞始祖昭廟三曰陳胡王統祖穆廟四曰齊敬王世祖昭廟五曰濟北愍王王祖穆廟凡五廟不墮云六曰濟南伯王尊禰昭廟七曰元城孺王尊禰穆廟八曰陽平頃王戚禰昭廟九曰新都顯王戚禰穆廟殿皆重屋太初祖廟東西南北各四十丈髙十七丈餘廟半之為銅薄櫨飾以金銀琱文窮極百工之巧帶高增下功費數百鉅萬卒徒死者萬數鉅鹿男子馬適求等謀舉燕趙兵以誅莽大司空士王丹發覺以聞莽遣三公大夫逮治黨與連及郡國豪傑數千人皆誅死封丹為輔國侯自莽為不順時令百姓怨恨莽猶安之又下書曰惟設此壹切之法以來常安六鄉巨邑之都枹鼔稀鳴盜賊衰少百姓安土嵗以有年此乃立權之力也今胡虜未滅誅蠻僰未絶焚江湖海澤麻沸盜賊未盡破殄又興奉宗廟社稷之大作民衆動搖今復壹切行此令盡二年止之以全元元救愚姦是嵗罷大小錢更行貨布長二寸五分廣一寸直貨錢二十五貨錢徑一寸重五銖枚直一兩品竝行敢盜鑄錢及偏行布貨伍人知不發舉皆没入為官奴婢太傅平晏死以予虞唐尊為太傅尊曰國虛民貧咎在奢泰乃身短衣小褏乘牝馬柴車藉槀瓦器又以歴遺公卿出見男女不異路者尊自下車以象刑赭幡汙染其衣莽聞而說之下詔申敕公卿思與厥齊封尊為平化侯是時南郡張霸江夏羊牧王匡等起雲杜綠林號曰下江兵衆皆萬餘人武功中水鄉民三舎墊為池二年正月以州牧位三公刺舉怠解更置牧監副秩元士冠法冠行事如漢刺史是月莽妻死諡曰孝睦皇后葬渭陵長夀園西令永侍文母名陵曰億年初莽妻以莽數殺其子涕泣失明莽令太子臨居中養焉莽妻旁侍者原碧莽幸之後臨亦通焉恐事泄謀共殺莽臨妻愔國師公女能為星語臨宫中且有白衣㑹臨喜以為所謀且成後貶為統義陽王出在外第愈憂恐㑹莽妻病困臨予書曰上於子孫至嚴前長孫中孫年俱三十而死今臣臨復適三十誠恐一旦不保中室則不知死命所在莽候妻疾見其書大怒疑臨有惡意不令得會䘮既葬收原碧等考問具服姦謀殺狀莽欲秘之使殺案事使者司命從事埋獄中家不知所在賜臨藥臨不肯飲自刺死使侍中票騎將軍同說侯林賜魂衣璽韍策書曰符命文立臨為統義陽王此言新室即位三萬六千嵗後為臨之後者乃當龍陽而起前過聽議者以臨為太子有烈風之變輙順符命立為統義陽王在此之前自此之後不作信順弗䝉厥佑夭年隕命嗚呼哀哉迹行賜諡諡曰繆王又詔國師公臨本不知星事從愔起愔亦自殺是月新遷王安病死初莽為侯就國時幸侍者增秩懷能開明懷能生男興増秩生男匡女曅開明生女㨗皆留新都國以其不明故也及安疾甚莽自病無子為安作奏使上言興等母雖微賤屬猶皇子不可以棄章視羣公皆曰安友于兄弟宜及春夏加封爵於是以王車遣使者迎興等封興為功修公匡為功建公曅為睦修任㨗為睦逮任孫公明公夀病死旬月四䘮焉莽壞漢孝武孝昭廟分葬子孫其中魏成大尹李焉與卜者王況謀況謂焉曰新室即位以來民田奴婢不得賣買數改錢貨徴發煩數軍旅騷動四夷竝侵百姓怨恨盜賊竝起漢家當復興君姓李李音徴徴火也當為漢輔因為焉作䜟書言文帝發忿居地下趣軍北告匈奴南告越人江中劉信執敵報怨復續古先四年當發軍江湖有盜自稱樊王姓為劉氏萬人成行不受赦令欲動秦雒陽十一年當相攻太白揚光嵗星入東井其號當行又言莽大臣吉凶各有日期㑹合十餘萬言焉令吏寫其書吏亡告之莽遣使者即捕焉獄治皆死三輔盜賊麻起乃置捕盜都尉官令執法謁者追擊長安中建鳴鼔攻賊幡而使者隨其後遣太師羲仲景尚更始將軍護軍王黨將兵擊青徐國師和仲曹放助郭興撃句町轉天下穀幣詣西河五原朔方漁陽每一郡以百萬數欲以撃匈奴秋隕霜殺菽闗東大饑蝗民犯鑄錢伍人相坐沒入為官奴婢其男子檻車兒女子歩以鐵鎻琅當其頸𫝊詣鍾官以十萬數到者易其夫婦愁苦死者什六七孫熹景尚曹放等撃賊不能克軍師放縱百姓重困莽以王況䜟言荆楚當興李氏為輔欲厭之廼拜侍中掌牧大夫李棽為大將軍揚州牧賜名聖使將兵奮撃上谷儲夏自請願說瓜田儀莽以為中郎使出儀儀文降未出而死莽求其尸葬之為起冢祠室諡曰瓜寧殤男㡬以招來其餘然無肯降者閏月丙辰大赦天下天下大服民私服在詔書前亦釋除郎陽成脩獻符命言繼立民母又曰黄帝以百二十女致神僊莽於是遣中散大夫謁者各四十五人分行天下博采鄉里所髙有淑女者上名莽夢長樂宫銅人五枚起立莽惡之念銅人銘有皇帝初兼天下之文即使尚方工鐫滅所夢銅人膺文又感漢髙廟神靈遣虎賁武士入髙廟㧞劍四面提撃斧壞户牖桃湯赭鞭鞭灑屋壁令輕車校尉居其中又令中軍北壘居髙寢或言黄帝時建華蓋以登僊莽乃造華蓋九重髙八丈一尺金瑵羽葆載以祕機四輪車駕六馬力士三百人黄衣幘車上人撃鼔輓者皆呼登仙莽出令在前百官竊言此似輀車非僊物也是嵗南郡秦豐衆且萬人平原女子遲昭平能說經博以八投亦聚數千人在河阻中莽召問羣臣禽賊方略皆曰此天囚行尸命在漏刻故左將軍公孫祿徴來與議祿曰太史令宗宣典星歴候氣變以凶為吉亂天文誤朝廷太傅平化侯飾虛偽以媮名位賊夫人之子國師嘉信公顛倒五經毁師法令學士疑惑明學男張邯地理侯孫陽造井田使民棄土業羲和魯匡設六筦以窮工商說符侯崔發阿䛕取容令下情不上通宜誅此數子以慰天下又言匈奴不可攻當與和親臣恐新室憂不在匈奴而在封域之中也莽怒使虎賁扶祿出然頗采其言左遷魯匡為五原卒正以百姓怨非故六筦非匡所獨造莽厭衆意而出之初四方皆以饑寒窮愁起為盜賊稍稍羣聚常思嵗孰得歸鄉里衆雖萬數亶稱巨人從事三老祭酒不敢略有城邑轉掠求食日闋而已諸長吏牧守皆自亂鬭中兵而死賊非敢欲殺之也而莽終不諭其故是嵗大司馬士按章豫州為賊所獲賊送付縣士還上書具言狀莽大怒下獄以為誣罔因下書責七公曰夫吏者理也宣徳明恩以牧養民仁之道也抑强督姦捕誅盜賊義之節也今則不然盜發不輙得至成羣黨遮略乘𫝊宰士士得脫者又妄自言我責數賊何故為是賊曰以貧窮故耳賊護出我今俗人議者率多若此惟貧困饑寒犯法為非大者羣盜小者偷穴不過二科今乃結謀連黨以千百數是逆亂之大者豈饑寒之謂邪七公其嚴敕卿大夫卒正連率庶尹謹牧養善民急捕殄盜賊有不同心并力疾惡黜賊而妄曰饑寒所為輒捕繋請其罪於是羣下愈恐莫敢言賊情者亦不得擅發兵賊由是遂不制唯翼平連率田況素果敢發民年十八以上四萬餘人授以庫兵與刻石為約赤糜聞之不敢入界況自劾奏莽讓況未賜虎符而擅發兵此弄兵也厥辠乏興以況自詭必禽滅賊故且勿治後況自請出界撃賊所嚮皆破莽以璽書令況領青徐二州牧事況上言盜賊始發其原甚微非部吏伍人所能禽也咎在長吏不為意縣欺其郡郡欺朝廷實百言十實千言百朝廷忽略不輒督責遂至延曼連州乃遣將率多發使者𫝊相監趣郡縣力事上官應塞詰對共酒食具資用以救斷斬不給復憂盜賊治官事將率又不能躬率吏士戰則為賊所破吏氣寖傷徒費百姓前幸蒙赦令賊欲解散或反遮撃恐入山谷轉相告語故郡縣降賊皆更驚駭恐見詐滅因饑饉易動旬日之閒更十餘萬人此盜賊所以多之故也今雒陽以東米石二千竊見詔書欲遣太師更始將軍二人爪牙重臣多從人衆道上空竭少則亡以威視逺方宜急選牧尹以下明其賞罰收合離鄉小國無城郭者徙其老弱置大城中積臧榖食并力固守賊来攻城則不能下所過無食埶不得羣聚如此招之必降撃之則滅今空復多出將率郡縣苦之反甚於賊宜盡徴還乘𫝊諸使者以休息郡縣委任臣況以二州盜賊必平定之莽畏惡況隂為發代遣使者賜況璽書使者至見況因令代監其兵況隨使者西到拜為師尉大夫況去齊地遂敗三年正月九廟蓋構成納神主莽謁見大駕乘六馬以五采毛為龍文衣著角長三尺華蓋車元戎十乘在前因賜治廟者司徒大司空錢各千萬侍中中常侍以下皆封封都匠仇延為邯淡里附城二月霸橋災數千人以水沃救不滅莽惡之下書曰夫三皇象春五帝象夏三王象秋五伯象冬皇王徳運也伯者繼空續乏以成歴數故其道駁惟常安御道多以所近為名廼二月癸巳之夜甲午之辰火燒霸橋從東方西行至甲午夕橋盡火滅大司空行視考問或云寒民舍居橋下疑以火自燎為此災也其明旦即乙未立春之日也予以神明聖祖黄虞遺統受命至于地皇四年為十五年正以三年終冬絶滅霸駁之橋欲以興成新室統壹長存之道也又戒此橋空東方之道今東方嵗荒民饑道路不通東岳太師亟科條開東方諸倉賑貸窮乏以施仁道其更名霸館為長存館霸橋為長存橋是月赤眉殺太師羲仲景尚闗東人相食四月遣太師王匡更始將軍㢘丹東祖都門外天大雨霑衣上長老歎曰是謂泣軍莽曰惟陽九之阸與害氣㑹究于去年枯旱霜蝗饑饉薦臻百姓困乏流離道路於春尤甚予甚悼之今使東岳太師特進襃新侯開東方諸倉賑貸窮乏太師公所不過道分遣大夫謁者並開諸倉以全元元太師公因與㢘丹大使五威司命位右大司馬更始將軍平均侯之兖州填撫所掌及青徐故不軌盜賊未盡解散後復屯聚者皆清潔之期於安兆黎矣太師更始合將銳士十餘萬人所過放縱東方為之語曰寧逢赤眉不逢太師太師尚可更始殺我卒如田況之言莽又多遣大夫謁者分敎民煑草木為酪酪不可食重為煩費莽下書曰惟民困乏雖溥開諸倉以賑贍之猶恐未足其且開天下山澤之防諸能采取山澤之物而順月令者其恣聽之勿令出稅至地皇三十年如故是王光上戊之六年也如令豪吏猾民辜而攉之小民弗䝉非予意也易不云乎損上益下民說旡疆書云言之不從是謂不艾咨虖羣公可不憂哉是時下江兵盛新市朱鮪平林陳牧等皆復聚衆攻撃鄉聚莽遣司命大將軍孔仁部豫州納言大將軍嚴尤秩宗大將軍陳茂撃荆州各從吏士百餘人乘舡從渭入河至華隂廼出乘𫝊到部募士尤謂茂曰遣將不與兵符必先請而後動是猶紲韓盧而責之獲也夏蝗從東方来蜚蔽天至長安入未央宫緣殿閣莽發吏民設購賞捕撃莽以天下榖貴欲厭之為大倉置衛交㦸名曰政始掖門流民入闗者數十萬人廼置養贍官稟食之使者監領與小吏共盜其禀饑死者十七八先是莽使中黄門王業領長安市買賤取於民民甚患之業以省費為功賜爵附城莽聞城中饑饉以問業業曰皆流民也乃市所賣粱飰肉羮持入視莽曰居民食咸如此莽信之冬無鹽索盧恢等舉兵反城㢘丹王匡攻㧞之斬首萬餘級莽遣中郎將奉璽書勞丹匡進爵為公封吏士有功者十餘人赤眉别校董憲等衆數萬人在梁郡王匡欲進撃之㢘丹以為新㧞城罷勞當且休士養威匡不聽引兵獨進丹隨之合戰成昌兵敗匡走丹使吏持其印韍符節付匡曰小兒可走吾不可遂止戰死校尉汝雲王隆等二十餘人别鬭聞之皆曰㢘公己死吾誰為生馳犇賊皆戰死莽傷之下書曰惟公多擁選士精兵衆郡駿馬倉榖帑藏皆得自調忽於詔策離其威節騎馬呵譟為狂刅所害烏呼哀哉賜諡曰果公國將哀章謂莽曰皇祖考黄帝之時中黄直為將破殺蚩尤今臣居中黄直之位願平山東莽遣章馳東與太師匡并力又遣大將軍陽浚守敖倉司徒王尋將十餘萬屯雒陽填南宫大司馬董忠養士習射中軍北壘大司空王邑兼三公之職司徒尋初發長安宿霸昌廐亡其黄鉞尋士房揚素狂直廼哭曰此經所謂䘮其齊斧者也自劾去莽撃殺揚四方盜賊徃徃數萬人攻城邑殺二千石以下太師王匡等戰數不利莽知天下潰畔事窮計迫廼議遣風俗大夫司國憲等分行天下除井田奴婢山澤六筦之禁即位以来詔令不便於民者皆收還之待見未發會世祖與兄齊武王伯升宛人李通等帥舂陵子弟數千人招致新市平林朱鮪陳牧等合攻㧞棘陽是時嚴尤陳茂破下江兵成丹王常等數千人别走入南陽界十一月有星孛于張東南行五日不見莽數召問太史令宗宣諸術數家皆繆對言天文安善羣賊且滅莽差以自安四年正月漢兵得下江王常等以為助兵撃前隊大夫甄阜屬正梁丘賜皆斬之殺其衆數萬人初京師聞青徐賊衆數十萬人訖無文號旌旗表識咸怪異之好事者竊言此豈如古三皇無文書號諡邪莽亦心怪以問羣臣羣臣莫對唯嚴尤曰此不足怪也自黄帝湯武行師必待部曲旌旗號令今此無有者直饑寒羣盜犬羊相聚不知為之耳莽大說羣臣盡服及後漢兵劉伯升起皆稱將軍攻城略地既殺甄阜移書稱說莽聞之憂懼漢兵乘勝遂圍宛城初世祖族兄聖公先在平林兵中三月辛巳朔平林新市下江兵將王常朱鮪等共立聖公為帝改年為更始元年拜置百官莽聞之愈恐欲外視自安廼染其須髮進所徴天下淑女杜陵史氏女為皇后聘黄金三萬斤車馬奴婢雜帛珍寳以巨萬計莽親迎於前殿兩階閒成同牢之禮于上西堂備和嬪美御和人三位視公嬪人九視卿美人二十七視大夫御人八十一視元士凡百二十人皆佩印韍執弓韣封皇后父諶為和平侯拜為寧始將軍諶子二人皆侍中是日大風發屋折木羣臣上夀曰廼庚子雨水灑道辛丑清靚無塵其夕榖風迅疾從東北来辛丑巽之宫日也巽為風為順后誼明母道得溫和慈恵之化也易曰受兹介福于其王母禮曰承天之慶萬福無疆諸欲依廢漢火劉皆沃灌雪除殄滅無餘雜矣百榖豐茂庶草蕃殖元元驩喜兆民賴福天下幸甚莽日與方士涿郡昭君等於後宫考驗方術縱滛樂焉大赦天下然猶曰故漢氏舂陵侯羣子劉伯升與其族人婚姻黨與妄流言惑衆悖畔天命乃手害更始將軍㢘丹前隊大夫甄阜屬正梁丘賜及北狄胡虜逆輿洎南僰虜若豆孟遷不用此書有能捕得此人者皆封為上公食邑萬戸賜寳貨五千萬又詔太師王匡國將哀章司命孔仁兖州牧夀良卒正王閎揚州牧李聖亟進所部州郡兵凡三十萬衆迫措青徐盜賊納言將軍嚴尤秩宗將軍陳茂車騎將軍王巡左隊大夫王吳亟進所部州郡兵凡十萬衆迫措前隊醜虜明告以生活丹青之信復迷惑不解散皆并力合撃殄滅之矣大司空隆新公宗室戚屬前以虎牙將軍東指則反虜破壞西撃則逆賊靡碎此廼新室威寳之臣也如黠賊不解散將遣大司空將百萬之師征伐劋絶之矣遣七公幹士隗囂等七十二人分下赦令曉諭云囂等既出因逃亡矣四月世祖與王常等别攻潁川下昆陽郾定陵莽聞之愈恐遣大司空王邑馳𫝊之雒陽與司徒王尋發衆郡兵百萬號曰虎牙五威兵平定山東得顓封爵政决於邑除用徴諸明兵法六十三家術者各持圗書受器械備軍吏傾府庫以遣邑多齎珍寳猛獸欲視饒富用怖山東邑至雒陽州郡各選精兵牧守自將定會者四十二萬人餘在道不絶車甲士馬之盛自古出師未嘗有也六月邑與司徒尋發雒陽欲至宛道出潁川過昆陽昆陽時已降漢漢兵守之嚴尤陳茂與二公會二公縱兵圍昆陽嚴尤曰稱尊號者在宛下宜亟進彼破諸城自定矣邑曰百萬之師所過當滅今屠此城喋血而進前歌後舞顧不快邪遂圍城數十重城中請降不許嚴尤又曰歸師勿遏圍城為之闕可如兵法使得逸出以怖宛下邑又不聽會世祖悉發郾定陵兵數千人来救昆陽尋邑易之自將萬餘人行陳敕諸營皆按部毋得動獨迎與漢兵戰不利大軍不敢擅相救漢兵乘勝殺尋昆陽中兵出竝戰邑走軍亂大風蜚瓦雨如注水大衆崩壞號謼虎豹股栗士卒犇走各還歸其郡邑獨與所將長安勇敢數千人還雒陽闗中聞之震恐盜賊竝起又聞漢兵言莽鴆殺孝平帝莽廼會公卿以下於王路堂開所為平帝請命金縢之策泣以視羣臣命明學男張邯稱說其徳及符命事因曰易言伏戎于莽升其髙陵三嵗不興莽皇帝之名升謂劉伯升髙陵謂髙陵侯子翟義也言劉升翟義為伏戎之兵於新皇帝世猶殄滅不興也羣臣皆稱萬嵗又令東方檻車𫝊送數人言劉伯升等皆行大戮民知其詐也先是衛將軍王渉素養道士西門君恵君恵好天文讖記為渉言星孛掃宫室劉氏當復興國師公姓名是也渉信其言以語大司馬董忠數俱至國師殿中廬道語星宿國師不應後渉特徃對歆涕泣言誠欲與公共安宗族柰何不信渉也歆因為言天文人事東方必成渉曰新都哀侯小被病功顯君素耆酒疑帝本非我家子也董公主中軍精兵渉領宫衛伊休侯主殿中如同心合謀共劫持帝東降南陽天子可以全宗族不者俱夷滅矣伊休侯者歆長子也為侍中五官中郎將莽素愛之歆怨莽殺其三子又畏大禍至遂與渉忠謀欲發歆曰當待太白星出廼可忠以司中大贅起武侯孫伋亦主兵復與伋謀伋歸家顔色變不能食妻怪問之語其狀妻以告弟雲陽陳邯邯欲告之七月伋與邯俱告莽遣使者分召忠等時忠方講兵都肄護軍王咸謂忠謀久不發恐漏泄不如遂斬使者勒兵入忠不聽遂與歆渉會省戸下莽令䠠惲責問皆服中黄門各㧞刃將忠等送廬忠㧞劔欲自刎侍中王望𫝊言大司馬反黄門持劔共格殺之省中相驚𫝊勒兵至郎署皆㧞刄張弓更始將軍史諶行諸署告郎吏曰大司馬有狂病發已誅皆令㢮兵莽欲以厭凶使虎賁以斬馬劔挫忠盛以竹器𫝊曰反虜出下書赦大司馬官屬吏士為忠所詿誤謀反未發覺者收忠宗族以醇醯毒藥尺白刄叢棘并一坎而埋之劉歆王渉皆自殺莽以二人骨肉舊臣惡其内潰故隐其誅伊休侯疊又以素謹歆訖不告但免侍中中郎將更為中散大夫後日殿中鉤盾土山僊人掌旁有白頭公青衣郎吏見者私謂之國師公衍功侯喜素善卦莽使筮之曰憂兵火莽曰小兒安得此左道是廼予之皇祖叔父子僑欲来迎我也莽軍師外破大臣内畔左右亡所信不能復逺念郡國欲謼邑與計議崔發曰邑素小心今失大衆而徴恐其執節引決宜有以大慰其意於是莽遣發馳𫝊諭邑我年老無適子欲𫝊邑以天下敕亡得謝見勿復道邑到以為大司馬大長秋張邯為大司徒崔發為大司空司中夀容苖訢為國師同說侯林為衛將軍莽憂懣不能食亶飲酒㗖鰒魚讀軍書倦因馮几寐不復就枕矣性好時日小數及事迫急亶為厭勝遣使壞渭陵延陵園門罘罳曰毋使民復思也又以墨洿色其周垣號將至曰嵗宿申水為助將軍右庚刻木校尉前丙燿金都尉又曰執大斧伐枯木流大水滅發火如此屬不可勝記秋太白星流入太微燭地如月光成紀隗崔兄弟共刼大尹李育以兄子隗囂為大將軍攻殺雍州牧陳慶安定卒正王旬并其衆移書郡縣數莽罪惡萬於桀紂是月析人鄧曄于匡起兵南鄉百餘人時析宰將兵數千屯鄡亭備武闗曄匡謂宰曰劉帝已立君何不知命也宰請降盡得其衆曄自稱輔漢左將軍匡右將軍㧞析丹水攻武闗都尉朱萌降進攻右隊大夫宋綱殺之西㧞湖莽愈憂不知所出崔發言周禮及春秋左氏國有大災則哭以厭之故易稱先號咷而後笑宜呼嗟告天以求救莽自知敗廼率羣臣至南郊陳其符命本末仰天曰皇天既命授臣莽何不殄滅衆賊即令臣莽非是願下雷霆誅臣莽因摶心大哭氣盡伏而叩頭又作告天䇿自陳功勞千餘言諸生小民會旦夕哭為設飱粥甚悲哀及能誦策文者除以為郎至五千餘人䠠惲將領之莽拜將軍九人皆以虎為號號曰九虎將北軍精兵數萬人東内其妻子宫中以為質時省中黄金萬斤者為一匱尚有六十匱黄門鉤盾臧府中尚方處處各有數匱長樂御府中御府及都内平凖帑臧錢帛珠玉財物甚衆莽愈愛之賜九虎士人四千錢衆重怨無鬭意九虎至華隂回谿距隘北從河南至山于匡持數千弩乘堆挑戰鄧曄將二萬餘人從閿鄉南山棗街作姑破其一部北出九虎後撃之六虎敗走史熊王況詣闕歸死莽使使責死者安在皆自殺其四虎亡三虎郭欽陳翬成重收散卒保京師倉鄧曄開武闗迎漢丞相司直李松將二千餘人至湖與曄等共攻京師倉未下曄以𢎞農掾王憲為校尉將數百人北度渭入左馮翊界降城略地李松遣偏將軍韓臣等徑西至新豐與莽波水將軍戰波水走韓臣等追奔遂至長門宫王憲北至頻陽所過迎降大姓櫟陽申碭下邽王大皆率衆隨憲屬縣斄嚴春茂陵董喜藍田王孟槐里汝臣盩厔王扶陽陵嚴本杜陵屠門少之屬衆皆數千人假號稱漢將時李松鄧曄以為京師小小倉尚未可下何況長安城當須更始帝大兵到即引軍至華隂治攻具而長安旁兵四會城下聞天水隗氏兵方到皆争欲先入城貪立大功鹵掠之利莽遣使者分赦城中諸獄囚徒皆授兵殺豨飲其血與誓曰有不為新室者社鬼記之更始將軍史諶將度渭橋皆散走諶空還衆兵發掘莽妻子父祖冢燒其棺椁及九廟明堂辟雍火照城中或謂莽曰城門卒東方人不可信莽更發越騎士為衛門置六百人各一校尉十月戊申朔兵從宣平城門入民間所謂都門也張邯行城門逢兵見殺王邑王林王廵䠠惲等分將兵距撃北闕下漢兵貪莽封力戰者七百餘人㑹日暮官府邸第盡犇亡二日己酉城中少年朱弟張魚等恐見鹵掠趨讙並和燒作室門斧敬法闥謼曰反虜王莽何不出降火及掖庭承明黄皇室主所居也莽避火宣室前殿火輙隨之宫人婦女謕謼曰當奈何時莽紺袀服帶璽韍持虞帝七首天文郎按栻於前日時加某莽旋席隨斗柄而坐曰天生徳於予漢兵其如予何莽時不食少氣困矣三日庚戍晨旦明羣臣扶掖莽自前殿南下椒除西出白虎門和新公王揖奉車待門外莽就車之漸臺欲阻池水猶抱持符命威斗公卿大夫侍中黄門郎從官尚千餘人隨之王邑晝夜戰罷極士死傷略盡馳入宫間闗至漸臺見其子侍中睦解衣冠欲逃邑叱之令還父子共守莽軍人入殿中謼曰反虜王莽安在有美人出房曰在漸臺衆兵追之圍數百重臺上亦弓弩與相射稍稍落去矢盡無以復射短兵接王邑父子䠠惲王廵戰死莽入室下晡時衆兵上臺王揖趙博苖訢唐尊王盛中常侍王參等皆死臺上商人杜吳殺莽取其綬校尉東海公賔就故大行治禮見呉問綬主所在曰室中西北陬閒就識斬莽首軍人分裂莽身支節肌骨臠分争相殺者數十人公賔就持莽首詣王憲憲自稱漢大將軍城中兵數十萬皆屬焉舎東宫妻莽後宫乘其車服六日癸丑李松鄧曄入長安將軍趙萌申屠建亦至以王憲得璽綬不輙上多挾宫女建天子鼔旗收斬之𫝊莽首詣更始縣宛市百姓共提撃之或切食其舌莽揚州牧李聖司命孔仁兵敗山東聖格死仁將其衆降已而歎曰吾聞食人食者死其事㧞劍自刺死及曹部監杜普陳定大尹沈意九江連率賈萌皆守郡不降為漢兵所誅賞都大尹王欽及郭欽守京師倉聞莽死乃降更始義之皆封為侯太師王匡國將哀章降雒陽𫝊詣宛斬之嚴尤陳茂敗昆陽下走至沛郡譙自稱漢將召會吏民尤為稱說王莽簒位天時所亡聖漢復興狀茂伏而涕泣聞故漢鍾武侯劉聖聚衆汝南稱尊號尤茂降之以尤為大司馬茂為丞相十餘日敗尤茂并死郡縣皆舉城降天下悉歸漢初申屠建嘗事崔發為詩建至發降之後復稱說建令丞相劉賜斬發以徇史諶王延王林王呉趙閎亦降復見殺初諸假號兵人人望封侯申屠建既斬王憲又揚言三輔黠共殺其主吏民惶恐屬縣屯聚建等不能下馳白更始二年二月更始到長安下詔大赦非王莽子他皆除其罪故王氏宗族得全三輔悉平更始都長安居長樂宫府臧完具獨未央宫燒攻莽三日死則案堵復故更始至嵗餘政教不行明年夏赤眉樊崇等衆數十萬人入闗立劉盆子稱尊號攻更始更始降之赤眉遂燒長安宫室市里害更始民饑餓相食死者數十萬長安為虚城中無人行宗廟園陵皆發掘惟霸陵杜陵完六月世祖即位然後宗廟社稷復立天下艾安贊曰王莽始起外戚折節力行以要名譽宗族稱孝師友歸仁及其居位輔政成哀之際勤勞國家直道而行動見稱述豈所謂在家必聞在國必聞色取仁而行違者邪莽既不仁而有佞邪之材又乘四父歴世之權遭漢中微國統三絶而太后夀考為之宗主故得肆其姦慝以成簒盗之禍推是言之亦天時非人力之致矣及其竊位南面處非所據顛覆之埶險於桀紂而莽晏然自以黄虞復出也廼始恣雎奮其威詐滔天虐民窮凶極惡毒流諸夏亂延蠻貉猶未足逞其欲焉是以四海之内囂然䘮其樂生之心中外憤怨逺近俱發城池不守支體分裂遂令天下城邑為虚邱壠發掘害徧生民辜及朽骨自書傳所載亂臣賊子無道之人考其禍敗未有如莽之甚者也昔秦燔詩書以立私議莽誦六蓺以文姦言同歸殊塗俱用滅亡皆亢龍絶氣非命之運紫色䵷聲餘分閏位聖王之驅除云爾前漢書卷九十九下前漢書卷九十九下考證王莽𫝊下臨淮𤓰田儀等為盜賊依阻㑹稽長州○胡三省曰今蘇州長洲縣即長州地遂攻海曲縣殺其宰○李賢曰海曲故城在宻州莒縣東按通鑑即書新市王匡王鳳南陽馬武潁川王常成丹等南郡張霸江夏羊牧等起兵於吕母之後是嵗赤眉力子都樊崇○劉攽曰力當作刁○按通鑑作刁子都然本文及後書並作力姓譜曰力姓黄帝臣力牧之後似力字不誤翼平連率田況○胡三省曰据地理志北海夀光縣莽曰翼平又夙夜連率韓博夙夜東莱郡不夜縣莽改名也乃身短衣小褏乘牝馬柴車○胡三省曰漢之盛乘牸牝者禁不得聚會鄉閭阡陌皆然朝市之閒從可知矣唐尊為上公而乘牝馬亦以矯世也因下書責七公曰○七公四輔三公也燒作室門○程大昌曰未央宫西北織室暴室之類黄圖謂為尚方工作之所者也持虞帝匕首○胡三省曰虞帝安得有匕首蓋莽自為之以愚人也聞故漢鍾武侯劉聖聚衆汝南○通鑑考異曰劉聖後書劉元𫝊作朢前漢書卷九十九下考證"}
{"id": "KR2a0007_100", "series": "KR2a0007", "text": "前漢書卷一百上唐正議大夫行秘書少監琅邪縣開國子顔師古注班氏之先與楚同姓令尹子文之後也子文初生棄於瞢中而虎乳之楚人謂乳穀謂虎於檡故名穀於檡字子文楚人謂虎班其子以為號秦之滅楚遷晉代之間因氏焉始皇之末班壹避墬於樓煩致馬牛羊數千羣值漢初定與民無禁當孝恵髙后時以財雄邊出入弋獵旌旗鼓吹年百餘嵗以夀終故北方多以壹為字者壹生孺孺為任俠州郡歌之孺生長官至上谷守長生回以茂材為長子令回生况舉孝亷為郎積功勞至上河農都尉大司農奏課連最入為左曹越騎校尉成帝之初女為偼伃致仕就第貲累千金徙昌陵昌陵後罷大臣名家皆占數于長安况生三子伯斿穉伯少受詩於師丹大將軍王鳳薦伯宜勸學召見晏昵殿容貌甚麗誦説有法拜為中常侍時上方鄉學鄭寛中張禹朝夕入説尚書論語於金華殿中詔伯受焉既通大義又講異同於許商遷奉車都尉數年金華之業絶出與王許子弟為羣在於綺襦紈絝之間非其好也家本北邊志節忼慨數求使匈奴河平中單于來朝上使伯持節迎於塞下㑹定襄大姓石季羣軰報怨殺追捕吏伯上狀因自請願試守期月上遣侍中中郎將王舜馳傳代伯護單于幷奉璽書印綬即拜伯為定襄太守定襄聞伯素貴年少自請治劇畏其下車作威吏民竦息伯至請問耆老父祖故人有舊恩者迎延滿堂日為供具執子孫禮郡中益㢮諸所賔禮皆名豪懷恩醉酒共諫伯宜頗攝錄盜賊具言本謀亡匿處伯曰是所望於父師矣廼召屬縣長吏選精進掾史分部收捕及它隠伏旬日盡得郡中震㮚咸稱神明嵗餘上徴伯伯上書願過故郡上父祖冢有詔太守都尉以下㑹因召宗族各以親疎加恩施散數百金北州以為榮長老紀焉道病中風既至以侍中光祿大夫養病賞賜甚厚數年未能起㑹許皇后廢班偼伃供養東宫進侍者李平為偼伃而趙飛燕為皇后伯遂稱篤久之上出過臨候伯伯惶恐起眡事自大將軍薨後富平定陵侯張放淳于長等始愛幸出為微行行則同輿執轡入侍禁中設宴飲之㑹及趙李諸侍中皆引滿舉白談关大噱時乘輿幄坐張畫屏風畫紂醉踞妲己作長夜之樂上以伯新起數目禮之因顧指畫而問伯紂為無道至於是乎伯對曰書云廼用婦人之言何有踞肆於朝所謂衆惡歸之不如是之甚者也上曰茍不若此此圖何戒伯曰沈湎于酒微子所以告去也式號式謼大雅所以流連也詩書淫亂之戒其原皆在於酒上迺喟然歎曰吾久不見班生今日復聞讜言放等不懌稍自引起更衣因罷出時長信庭林表適使來聞見之後上朝東宫太后泣曰帝間顔色瘦黑班侍中本大將軍所舉宜寵異之益求其比以輔聖徳宜遣富平侯且就國上曰諾車騎將軍王音聞之以風丞相御史奏富平侯罪過上廼出放為邊都尉後復徴入太后與上書曰前所道尚未效富平侯反復來其能黙虖上謝曰請今奉詔是時許商為少府師丹為光祿勳上於是引商丹入為光祿大夫伯遷水衡都尉與兩師並侍中皆秩中二千石每朝東宫常從及有大政俱使諭指於公卿上亦稍厭游宴復修經書之業太后甚悦丞相方進復奏富平侯竟就國會伯病卒年三十八朝廷愍惜焉斿博學有俊材左將軍史丹舉賢良方正以對䇿為議郎遷諫大夫右曹中郎將與劉向校祕書每奏事斿以選受詔進讀羣書上器其能賜以祕書之副時書不布自東平思王以叔父求太史公諸子書大將軍白不許語在東平王𫝊斿亦早卒有子曰嗣顯名當世稺少為黄門郎中常侍方直自守成帝季年立定陶王為太子數遣中盾請問近臣稺獨不敢答哀帝即位出稺為西河屬國都尉遷廣平相王莽少與稺兄弟同列友善兄事斿而弟畜稺斿之卒也修緦麻賻賵甚厚平帝即位太后臨朝莽秉政方欲文致太平使使者分行風俗采頌聲而稺無所上琅邪太守公孫閎言災害於公府大司空甄豐遣屬馳至兩郡諷吏民而劾閎空造不祥稺絶嘉應嫉害聖政皆不道太后曰不宣德羙宜與言災害者異罰且後宫賢家我所哀也閎獨下獄誅稺懼上書陳㤙謝罪願歸相印入補延陵園郎太后許焉食故祿終身由是班氏不顯莽朝亦不罹咎初成帝性寛進入直言是以王音翟方進等繩法舉過而劉向杜鄴王章朱雲之徒肆意犯上故自帝師安昌侯諸舅大將軍兄弟及公卿大夫後宫外屬史許之家有貴寵者莫不被文傷詆唯谷永嘗言建始河平之際許班之貴傾動前朝熏灼四方賞賜無量空虚内臧女寵至極不可尚矣今之後起天所不饗什倍於前永指以駮譏趙李亦無間云稺生彪彪字叔皮幼與從兄嗣共遊學家有賜書内足於財好古之士自逺方至父黨揚子雲以下莫不造門嗣雖修儒學然貴老嚴之術桓生欲借其書嗣報曰若夫嚴子者絶聖棄智修生保真清虚澹泊歸之自然獨師友造化而不為世俗所役者也漁釣於一壑則萬物不奸其志栖遲於一丘則天下不易其樂不絓聖人之罔不齅驕君之餌蕩然肆志談者不得而名焉故可貴也今吾子已貫仁誼之覊絆繫名聲之韁鎻伏周孔之軌躅馳顔閔之極摯既繋攣於世教矣何用大道為自眩曜昔有學歩於邯鄲者曾未得其髣髴又復失其故歩遂匍匐而歸耳恐似此類故不進嗣之行已持論如此叔皮唯聖人之道然後盡心焉年二十遭王莽敗世祖即位於冀州時隗囂據壟擁衆招輯英俊而公孫述稱帝於蜀漢天下雲擾大者連州郡小者據縣邑囂問彪曰往者周亡戰國並爭天下分裂數世然後廼定其抑者從横之事復起於今乎將承運迭興在於一人也願先生論之對曰周之廢興與漢異昔周立爵五等諸侯從政夲根既微枝葉强大故其末流有從横之事其埶然也漢家承秦之制並立郡縣主有専已之威臣無百年之柄至於成帝假借外家哀平短祚國嗣三絶危自上起傷不及下故王氏之貴傾擅朝廷能竊號位而不根於民是以即真之後天下莫不引領而歎十餘年間外内騷擾逺近俱發假號雲合咸稱劉氏不謀而同辭方今雄桀帶州城者皆無七國世業之資詩云皇矣上帝臨下有赫鑒觀四方求民之莫今民皆謳吟思漢鄉仰劉氏已可知矣囂曰先生言周漢之埶可也至於但見愚民習識劉氏姓號之故而謂漢家復興疏矣昔秦失其鹿劉季逐而掎之時民復知漢虖既感囂言又愍狂狡之不息廼著王命論以救時難其辭曰昔在帝堯之禪曰咨爾舜天之歴數在爾躬舜亦以命禹臮于稷契咸佐唐虞光濟四海奕世載徳至于湯武而有天下雖其遭遇異時禪代不同至乎應天順民其揆一也是故劉氏承堯之祚氏族之世著乎春秋唐據火德而漢紹之始起沛澤則神母夜號以章赤帝之符由是言之帝王之祚必有明聖顯懿之徳豐功厚利積絫之業然後精誠通於神明流澤加於生民故能為鬼神所福饗天下所歸徃未見運世無夲功德不紀而得屈起在此位者也世俗見髙祖興於布衣不逹其故以為適遭暴亂得奮其劔游說之士至比天下於逐鹿幸㨗而得之不知神器有命不可以智力求也悲夫此世所以多亂臣賊子者也若然者豈徒闇於天道哉又不覩之於人事矣夫餓饉流隸饑寒道路思有短褐之䙝儋石之畜所願不過一金然終於轉死溝壑何則貧窮亦有命也況虖天子之貴四海之富神明之祚可得而妄處哉故雖遭罹阸會竊其權柄勇如信布彊如梁籍成如王莽然卒潤鑊伏質亨醢分裂又況么䯢尚不及數子而欲闇奸天位者虖是故駑蹇之乘不騁千里之塗燕雀之疇不奮六翮之用楶梲之材不荷棟梁之任斗筲之子不秉帝王之重易曰鼎折足覆公餗不勝其任也當秦之末豪桀共推陳嬰而王之嬰母止之曰自吾為子家婦而世貧賤卒富貴不祥不如以兵屬人事成少受其利不成禍有所歸嬰從其言而陳氏以寧王陵之母亦見項氏之必亡而劉氏之將興也是時陵為漢將而母獲於楚有漢使來陵母見之謂曰願告吾子漢王長者必得天下子謹事之無有二心遂對漢使伏劔而死以固勉陵其後果定於漢陵為宰相封侯夫以匹婦之明猶能推事理之致探禍福之機而全宗祀於無窮垂策書於春秋而況大丈夫之事虖是故窮逹有命吉凶由人嬰母知廢陵母知興審此四者帝王之分決矣蓋在髙祖其興也有五一曰帝堯之苖裔二曰體貌多竒異三曰神武有徴應四曰寛明而仁恕五曰知人善任使加之以信誠好謀逹於聽受見善如不及用人如由己從諫如順流趣時如嚮赴當食吐哺納子房之策㧞足揮洗揖酈生之說寤戍卒之言斷懐土之情髙四皓之名割肌膚之愛舉韓信於行陳收陳平於亡命英雄陳力羣䇿畢舉此髙祖之大略所以成帝業也若廼靈瑞符應又可略聞矣初劉媪任髙祖而夢與神遇震電晦㝠有龍蛇之怪及其長而多靈有異於衆是以王武感物而折劵吕公覩形而進女秦皇東游以厭其氣呂后望雲而知所處始受命則白蛇分西入闗則五星聚故淮隂留侯謂之天授非人力也歴古今之得失驗行事之成敗稽帝王之世運考五者之所謂取舍不厭斯位符瑞不同斯度而茍昧於權利越次妄據外不量力内不知命則必喪保家之主失天年之壽遇折足之凶伏鈇鉞之誅英雄誠知覺寤畏若禍戒超然逺覽淵然深識收陵嬰之明分絶信布之覬覦距逐鹿之瞽說審神器之有授毋貪不可㡬為二母之所笑則福祚流于子孫天祿其永終矣知隗囂終不寤廼避墬於河西河西大將軍竇融嘉其美徳訪問焉舉茂材為徐令以病去官後數應三公之召仕不為祿所如不合學不為人博而不俗言不為華述而不作有子曰固弱冠而孤作幽通之賦以致命遂志其辭曰系髙頊之𤣥胄兮氏中葉之炳靈繇凱風而蟬蛻兮雄朔野以颺聲皇十紀而鴻漸兮有羽儀於上京巨滔天而泯夏兮考遘愍㠯行謠終保己而貽則兮里上仁之所廬懿前烈之純淑兮窮與逹其必濟咨孤矇之眇眇兮將圯絶而罔階豈余身之足殉兮愇世業之可懷靖潛處以永思兮經日月而彌逺匪黨人之敢拾兮庻斯言之不玷魂焭焭其神交兮精神發於宵寐夢登山而逈眺兮覿幽人之髣髴㩜葛藟而授余兮眷峻谷曰勿隧昒昕寤而仰思兮心蒙蒙猶未察黄神邈而靡質兮儀遺䜟以臆對曰乘髙而□神兮道遐通而不迷葛緜緜於樛木兮詠南風以為綏蓋惴惴之臨深兮乃二雅之所祗既誶爾以告象兮又申之以烱戒盍孟晉以迨羣兮辰倐忽其不再承靈訓其虛徐兮竚盤桓而且俟惟天墬之無窮兮鱻生民之脢在紛屯亶與蹇連兮何艱多而智寡上聖寤而後拔兮豈羣黎之所御昔衛叔之御昆兮昆為宼而喪予管彎弧欲斃讎兮讎作后而成己變化故而相詭兮孰云豫其終始雍造怨而先賞兮丁繇恵而被戮㮚取弔于逌吉兮王膺慶於所慽畔囘宂其若兹兮北叟頗識其倚伏單治裏而外凋兮張修襮而内逼欥中龢為庶㡬兮顔與冉又不得溺招路以從已兮謂孔氏猶未可安慆慆而不萉兮卒隕身虖世旤游聖門而靡救兮顧覆醢其何補固行行其必凶兮免盜亂為賴道形氣發于根柢兮柯葉彚而靈茂恐网蜽之責景兮慶未得其云已黎淳耀于髙辛兮芉彊大於南汜嬴取威於百儀兮姜夲支虖三止既仁得其信然兮卬天路而同軌東厸虐而殱仁兮王合位虖三五戎女烈而喪孝兮伯徂歸於龍虎發還師以成性兮重醉行而自耦震鱗漦于夏庭兮帀三正而滅周巽羽化于宣宫兮彌五辟而成災道悠長而世短兮夐冥黙而不周胥仍物而鬼諏兮廼窮宙而逹幽媯巢姜於孺筮兮旦算祀于挈龜宣曹興敗於下夢兮魯衛名諡於銘謠妣聆哌而刻石兮許相理而鞠條道混成而自然兮術同原而分流神先心以定命兮命随行以消息斡流遷其不濟兮故遭罹而嬴縮三欒同於一體兮雖移盈然不忒洞參差其紛錯兮斯衆兆之所惑周賈盪而貢憤兮齊死生與旤福抗爽言以矯情兮信畏犧而忌鵩所貴聖人之至論兮順天性而斷誼物有欲而不居兮亦有惡而不避守孔約而不貳兮廼輶徳而無累三仁殊而一致兮夷惠舛而齊聲木偃息㠯蕃魏兮申重繭㠯存荆紀焚躬以衛上兮皓頤志而弗營侯􁁈木之區别兮茍能實而必榮要沒世而不朽兮廼先民之所程觀天罔之紘覆兮實棐諶而相順謨先聖之大繇兮亦厸悳而助信虞韶美而儀鳳兮孔忘味於千載素文信而底麟兮漢賔柞于異代精通靈而感物兮神動氣而入徹養游睇而猨號兮李虎發而石開非精誠其焉通兮茍無實其孰信操末技猶必然兮矧湛躬於道真登孔顥而上下兮緯羣龍之所經朝貞觀而夕化兮猶諠已而遺形若􁀮彭而偕老兮訴來哲以通情亂曰天造屮昧立性命兮復心𢎞道惟賢聖兮渾元運物流不處兮保身遺名民之表兮舍生取誼亦道用兮憂傷夭物忝莫痛兮昊爾太素曷渝色兮尚粤其㡬淪神域兮永平中為郎典校秘書專篤志於博學以著述為業或譏以無功又感東方朔揚雄自諭以不遭蘇張范蔡之時曾不折之以正道明君子之所守故聊復應焉其辭曰賔戯主人曰蓋聞聖人有壹定之論列士有不易之分亦云名而已矣故太上有立德其次有立功夫德不得後身而特盛功不得背時而獨章是以聖喆之治棲棲皇皇孔席不煗墨突不黔由此言之取舍者昔人之上務著作者前列之餘事耳今吾子幸游帝王之世躬帶冕之服浮英華湛道德矕龍虎之文舊矣卒不能攄首尾奮翼鱗振拔洿塗跨騰風雲使見之者景駭聞之者享震徒樂枕經籍書紆體衡門上無所蔕下無所根獨攄意乎宇宙之外銳思於豪芒之内?神黙記恒以年嵗然而器不賈於當已用不效於一世雖馳辯如濤波摛薻如春華猶無益於殿最意者且運朝夕之䇿定合會之計使存有顯號亡有美諡不亦優虖主人逌爾而笑曰若賔之言斯所謂見埶利之華闇道德之實守突奥之熒燭未卯天庭而睹白日也曩者王塗蕪穢周失其御侯伯方軌戰國横騖於是七雄虓闞分裂諸夏龍戰而虎争游說之徒風颺電激並起而救之其餘猋飛景附煜霅其間者蓋不可勝載當此之時搦朽摩鈍鈆刀皆能壹斷是故魯連飛一矢而蹶千金虞卿以顧眄而捐相印也夫啾發投曲感耳之聲合之律度淫䵷而不可聽者非韶夏之樂也因埶合變偶時之會風移俗易乖忤而不可通者非君子之法也及至從人合之衡人散之亡命漂說覉旅騁辭商鞅挾三術以鑽孝公李斯奮時務而要始皇彼皆躡風雲之會履顛沛之埶據徼乘邪以求一日之富貴朝為榮華夕而焦瘁福不盈眦旤溢於世凶人且以自悔況吉士而是賴虖且功不可以虛成名不可以偽立韓設辯以徼君呂行詐以賈國說難既酋其身廼囚秦貨既貴厥宗亦隧是故仲尼抗浮雲之志孟軻養浩然之氣彼豈樂為迂濶哉道不可以貳也方今大漢洒埽羣穢夷險芟荒廓帝紘恢皇綱基隆於羲農規廣於黄唐其君天下也炎之如日威之如神函之如海養之如春是以六合之内莫不同原共流沐浴𤣥德稟卬太和枝附葉著譬猶􁁈木之殖山林鳥魚之毓川澤得氣者蕃滋失時者苓落參天墬而施化豈云人事之厚薄哉今子處皇世而論戰國耀所聞而疑所覿欲從旄敦而度髙虖泰山懷氿濫而測深虖重淵亦未至也賔曰若夫鞅斯之倫衰周之凶人既聞命矣敢問上古之士處身行道輔世成名可述於後者黙而已虖主人曰何為其然也昔咎繇謨虞箕子訪周言通帝王謀合聖神殷說夢發於傅巖周望兆動於渭濵齊甯激聲於康衢漢良受書於邳沂皆竢命而神交匪詞言之所信故能建必然之䇿展無窮之勲也近者陸子優繇新語以興董生下帷發藻儒林劉向司籍辯章舊聞揚雄覃思法言太𤣥皆及峕君之門闈究先聖之壺奥婆娑虖術蓺之場休息虖篇籍之囿以全其質而發其文用納虖聖聽列炳於後人斯非其亞與若廼夷抗行於首陽惠降志於辱仕顔耽樂於簞瓢孔終篇於西狩聲盈塞於天淵真吾徒之師表也且吾聞之壹隂壹陽天墬之方廼文廼質王道之綱有同有異聖喆之常故曰慎修所志守爾天符委命共已味道之腴神之聽之名其舍諸賔又不聞龢氏之璧韞於荆石隋侯之珠臧於蜯蛤虖歴世莫眡不知其將含景耀吐英精曠千載而流夜光也應龍?於潢汙魚黿媟之不覩其能奮靈德合風雲超忽荒而躆顥蒼也故夫泥蟠而天飛者應龍之神也先賤而後貴者龢隋之珍也峕闇而久章者君子之真也若廼牙曠清耳於管絃離婁眇目於豪分逢蒙絶技於弧矢班輸𣙜巧於斧斤良樂軼能於相馭烏獲抗力於千鈞龢鵲發精於鍼石研桑心計於無垠僕亦不任厠技於彼列故宻爾自娛於斯文前漢書巻一百上前漢書卷一百上考證敘傳○按南史蕭琛𫝊琛為宣城太守有北僧南渡惟齎一瓠蘆中有漢書序傳僧云三輔舊書相𫝊以為班固真夲琛固求得之其中多有異今者而紙墨甚古文字多如龍舉之例非隸非篆琛甚秘之及為江夏太守以書餉鄱陽王範獻於東宫又劉之遴傳太子以漢書真夲令之遴與張纘到溉陸襄等參校異同之遴錄其異狀數十事其大畧云案古夲漢書稱永平十六年五月二十一日己酉郎班固上而今夲無上書年月日子又案古夲叙傳號為中篇今夲稱為叙傳又今夲叙𫝊載班彪事行而古夲云彪自有傳臣按此說可疑後書固傳固自永平中始受詔潛精積思二十餘年至建初中始成然則永平十六年乃初受詔豈容即表上於朝乎又其父彪以建武中為徐令司徒掾望都長自不合列𫝊於前書所謂真夲必非實也意者好事之徒所為耶永平中何由有紙即此足破其妄漢書自初出即已盛行八表天文志闕曹大家且受詔以完其業然則今夲漢書確足據矣稱叙傳為中篇有何義乎楚人謂虎班其子以為號注師古曰子文之子鬭班亦為楚令尹○胡三省曰左傳莊三十年申公鬭班殺令尹子元而鬭穀於菟為令尹恐班非子文之子車騎將軍王音聞之以風丞相御史○通鑑考異曰按放傳丞相宣御史大夫方進奏放過惡音以正月乙巳薨方進以三月丁酉為御史大夫然則風丞相御史者疑非音也危自上起傷不及下故王氏之貴云云○按後書於此條問答字句稍有增損如危自上起二句後書倒載於王氏擅朝因竊位號之下又方今雄桀帶州城者皆無七國世業之資下後書節詩云皇矣上帝四句又王命論全文後書但載其目而不述其文也是故劉氏承堯之祚氏族之世著乎春秋注師古曰謂士會歸晉云云○顧炎武曰左氏昭公二十九年傳陶唐氏既衰其後有劉累者學擾龍於豢龍氏以事孔甲如師古注則又其苖裔也既誶爾以告象兮○按文選字句間有異同此誶字選作訊又上聖寤而後拔兮寤字選作迕又發還師以成性兮性字選作命又帀三正而滅周周字選作姬又雖移盈然不忒選作雖移易而不忒又皓頤志而勿營勿營選作勿傾潛神黙記恒以年嵗○按文選去此二句又煜霅其間者選作霅煜又說難既酋酋字選作遒又漢良受書於邳沂沂字選作圻又班輸𣙜巧於斧斤選作摧巧注摧竭也前漢書卷一百上考證前漢書巻一百下唐正議大夫行秘書少監琅邪縣開國子顔師古注固以為唐虞三代詩書所及世有典籍故雖堯舜之盛必有典謨之篇然後揚名於後世冠徳於百王故曰巍巍乎其有成功也煥乎其有文章也漢紹堯運以建帝業至於六世史臣乃追述功徳私作本紀編於百王之末厠於秦項之列太初以後闕而不錄故探篹前記綴輯所聞以述漢書起于髙祖終于孝平王莽之誅十有二世二百三十年綜其行事旁貫五經上下洽通為春秋考紀表志𫝊凡百篇其敘曰皇矣漢祖纂堯之緒實天生徳聰明神武秦人不綱罔漏于楚爰茲發迹斷蛇奮旅神母告符朱旗廼舉粤蹈秦郊嬰來稽首革命創制三章是紀應天順民五星同晷項氏畔換黜我巴漢西土宅心戰士憤怨乘釁而運席卷三秦割據河山保此懷民股肱蕭曺社稷是經爪牙信布腹心良平龔行天罰赫赫明明述髙紀第一孝恵短世髙后稱制罔顧天顯吕宗以敗述恵紀第二髙后紀第三太宗穆穆允恭𤣥黙化民以躬帥下以徳農不供貢辠不收孥宫不新館陵不崇墓我徳如風民應如草國富刑清登我漢道述文紀第四孝景蒞政諸侯方命克伐七國王室以定匪怠匪荒務在農桑著于甲令民用寧康述景紀第五世宗曄曄思𢎞祖業疇咨熙載髦俊並作厥作伊何百蠻是攘恢我疆宇外博四荒武功既抗亦迪斯文憲章六學統壹聖真封禪郊祀登秩百神協律改正饗兹永年孝昭幼冲冡宰惟忠燕蓋譸張實叡實聰辠人斯得邦家和同述昭紀第七中宗明明夤用刑名時舉傅納聽斷惟精柔逺能邇燀燿威靈龍荒幕朔莫不來庭丕顯祖烈尚於有成述宣紀第八孝元翼翼髙明柔克賔禮故老優繇亮直外割禁囿内損御服離宫不衛山陵不邑閹尹之呰穢我明徳述元紀第九孝成煌煌臨朝有光威儀之盛如圭如璋壼闈恣趙朝政在王炎炎燎火亦允不陽孝哀彬彬克㩜威神彫落洪支底剭鼎臣婉孌董公惟亮天功大過之困實撓實凶述哀紀第十一孝平不造新都作宰不周不伊䘮我四海述平紀第十二漢初受命諸侯並政制自項氏十有八姓述異姓諸侯太祖元勲啓立輔臣支庶藩屏侯王並尊述諸侯王表侯王之祉祚及宗子公族蕃滋支葉碩茂受命之初贊功剖符奕世𢎞業爵土廼昭述髙恵髙后孝文功臣侯表第四景征吳楚武興師旅後昆承平亦有紹土述景武昭宣元成哀功臣侯表第五亡徳不報爰存二代宰相外戚昭韙見戒述外戚恩澤侯表第六漢廸于秦有革有因觕舉僚職並列其人述百官公卿表第七篇章博舉通于上下略差名號九品之叙述古今人表元元本本數始於一産氣黄鍾造計秒忽八音七始五聲六律度量權衡歴算逌出官失學微六家分乖壹彼壹此庶研其㡬述律歴志第一上天下澤春雷奮作先王觀象爰制禮樂厥後崩壞鄭衛荒淫風流民化湎湎紛紛略存大綱以統舊文述禮樂志第二雷電皆至天威震耀五刑之作是則是效威實輔徳刑亦助教季世不詳背本争末吳孫狙詐申商酷烈漢章九法太宗改作輕重之差世有定籍述刑法志第三厥初生民食貨惟先割制廬井定爾土田什一供貢下富上尊商以足用茂遷有無貨自龜貝至此五銖揚㩁古今監世盈虚述食昔在上聖昭事百神類帝禋宗望秩山川明徳惟馨永世豐年季末滛祀營信巫史大夫臚岱侯伯僭畤放誕之徒緣間而起瞻前顧後正其終始述郊祀志第五炫炫上天縣象著明日月周輝星辰垂精百官立法宫室混成䧏應王政景以燭形三季之後厥事放紛舉其占應覽故考新河圖命庖洛書賜禹八卦成列九疇逌敘三代寔寳光演文武春秋之占咎徴是舉告徃知來王事之表述五行志第七坤作墬埶髙下九則自昔黄唐經略萬國爕定東西疆理南北三代損益降及秦漢革剗五等制立郡縣略表山川彰其剖判述地理志第八夏乘四載百川是導惟河為囏災及後代商竭周移秦决南涯自茲距漢北亡八支文陻棗野武作瓠歌成有平年後遂滂沱爰及溝渠利我國家述溝洫志虙羲畫卦書契後作虞夏商周孔纂其業篹書刪詩綴禮正樂彖系大易因史立法六學既登遭世罔𢎞羣言紛亂諸子相騰秦人是滅漢修其缺劉向司籍九流以别爰著目錄略序洪烈述蓺文志第十上嫚下暴惟盜是伐勝廣熛起梁籍扇烈赫赫炎炎遂焚咸陽宰割諸夏命立侯王誅嬰放懷詐虐以亡述陳勝項籍𫝊第一張陳之交游如父子擕手􁀅秦拊翼俱起據國争權還為豺虎耳謀甘公作漢藩輔述張耳陳餘𫝊第二三枿之起本根既朽枯楊生華曷惟其舊横雖雄材伏于海隝沐浴尸鄉北面奉首旅人慕殉義過黄鳥述魏豹田儋信惟餓隸布實黥徒越亦狗盜芮尹江湖雲起龍襄化為侯王割有齊楚跨制淮梁綰自同閈鎮我北疆徳薄位尊非胙惟殃呉克忠信𦙍嗣廼長述韓彭英盧吳𫝊第四賈廑從旅為鎮淮楚澤王琅邪權激諸吕濞之受吳疆土踰矩雖戒東南終用齊斧述荆燕吳𫝊第五太上四子伯兮早夭仲氏王代斿宅于楚戊實淫缺平陸廼紹其在于京奕世宗正劬勞王室用侯陽成子政博學三世成名述季氏之詘辱身毁節信于上將議臣震栗欒公哭梁田叔殉趙見危授命誼動明主布歴燕齊叔亦相魯民思其政或金或社述季布欒髙祖八子二帝六王三趙不辜淮厲自亡燕靈絶嗣齊悼特昌掩有東土自岱徂海支庻分王前後九子六國誅斃適齊亡祀城陽濟北後承我國赳赳景王匡漢杜稷述髙五王𫝊第八猗與元勲包漢舉信鎮守闗中足食成軍營都立宫定制修文平陽𤣥黙繼而弗革民用作歌化我淳徳漢之宗臣是謂相國述蕭何曹參𫝊第九留侯襲秦作漢腹心圖折武關解阸鴻門推齊銷印敺致越信招賔四老惟寧嗣君陳公擾攘歸漢廼安斃范亡項走狄擒韓六竒既設我罔艱難安國廷争致仕杜門絳侯矯矯誅吕尊文亞夫守節吳楚有勲述張陳王周𫝊第十舞陽鼓刀滕公廐騶潁隂商販曲周庸夫攀龍附鳳並乘天衢述樊酈滕灌傅靳周𫝊第十一北平志古司秦柱下定漢章程律度之緒建平質直犯上干色廣阿之廑食厥舊徳故安執節責通請錯蹇蹇帝臣匪躬之故述張周趙任申屠𫝊第十二食其監門長揖漢王畫襲陳留進収敖倉塞隘杜津王基以張賈作行人百越來賔從容風議博我以文敬繇役夫遷京定都内强關中外和匈奴叔孫奉常與時抑揚稅介免胄禮儀是創或悊或謀觀國之光述酈陸朱婁叔孫𫝊第十三淮南僭狂二子受殃安辯而邪賜頑以荒敢行稱亂窘世薦亡述淮南衡山濟蒯通壹說三雄是敗覆酈驕韓田横顚沛被之拘繋廼成患害充躬罔極交亂𢎞大述萬石溫溫幼寤聖君宜爾子孫夭夭伸伸慶社于齊不言動民衛直周張淑慎其身述萬石衛直周張𫝊第十六孝文三王代孝二梁懷折亡嗣孝乃尊光内為母弟外扞呉楚怙寵矜功僭欲失所思心既霿牛旤告妖帝庸親親厥國五分徳不堪寵四支不𫝊述文三王𫝊第十七賈生矯矯弱冠登朝遭文叡聖屢抗其疏暴秦之戒三代是據建設藩屏以强守圉吳楚合從賴誼之慮述賈誼𫝊第十八子絲慷慨激辭納說㩜轡正席顯陳成敗錯之𤨏材智小謀大旤如發機先宼後害述爰盎鼂錯𫝊釋之典刑國憲以平馮公矯魏增主之明長孺剛直義形于色下折淮南上正元服莊之推賢於兹為徳述張馮汲鄭𫝊第二十榮如辱如有機有樞自下摩上惟徳之隅賴依忠正君子采諸魏其翩翩好節慕聲灌夫矜勇武安驕盈凶徳相挻旤敗用成安國壯趾王恢兵首彼若天命此近人咎述竇田灌韓𫝊第二十二景十三王承文之慶魯恭館室江都訬輕趙敬險詖中山淫醟長沙寂漠廣川亡聲膠東不亮常山驕盈四國絶祀河閒賢明禮樂是修為漢宗英述景十三王𫝊第二十三李廣恂恂實𫉬士心控弦貫石威動北隣躬戰七十遂死于軍敢怨衛青見討去病陵不引决忝世滅姓蘇武信節不詘王命述李廣長平桓桓上將之元薄伐獫允恢我朔邊戎車七征衝輣閑閑合圍單于北登闐顔票騎冠軍猋勇紛紜長驅六舉電撃雷震飲馬翰海封狼居山西規大河列郡祁連述衛青霍抑抑仲舒再相諸侯身修國治致仕縣車下惟覃思論道屬書讜言訪對為世純儒述董仲舒𫝊第二十六文豔用寡子虚烏有寓言淫麗託風終始多識博物有可觀采蔚為辭宗賦頌之首平津斤斤晚躋金門既登爵位祿賜頤賢布衾疎食用儉飭身式耕牧以求其志忠寤明君廼爵廼試兒生斖斖束髮修學偕列名臣從政輔治述公孫𢎞卜式兒寛𫝊第二十八張湯遂逹用事任職媚兹一人日旰忘食既成寵祿亦罹咎慝安世溫良塞淵其徳子孫遵業全祚保國述張湯𫝊杜周治文唯上淺深用取世資幸而免身延年寛和列于名臣欽用材謀有異厥倫博望杖節収功大夏貳師秉鉞身釁胡社致死為福每生作旤述張騫李廣利𫝊第三十一嗚呼史遷薰胥以刑幽而發憤廼思廼精錯綜羣言古今是經勒成一家大略孔明述司馬遷𫝊第三十二孝武六子昭齊亡嗣燕刺謀逆廣陵祝詛昌邑短命昬賀失據戾園不幸宣承天序述武五子𫝊第三十三六世耽耽其欲浟浟文武方作是庸四克助偃淮南數子之徳不忠其身善謀於國述嚴朱吾丘東方贍辭詼諧倡優譏苑扞偃正諫舉郵懷肉汙殿弛張沈浮述東方朔𫝊第三十五葛繹内寵屈氂王子千秋時發宜春舊仕敞義依霍庻㡬云已𢎞惟政事萬年容已咸睡厥誨孰為不子述公孫劉田楊王蔡陳鄭王孫臝𦵏建廼斬將雲廷訐禹福逾刺鳳是謂狂狷敞近其衷述楊胡朱梅云𫝊第三十七博陸堂堂受遺武皇擁毓孝昭末命導揚遭家不造立帝廢王權定社稷配忠阿衡懷祿耽寵漸化不詳隂妻之逆至子而亡秺侯狄孥䖍恭忠信奕世載徳貤于子孫述霍光金日磾𫝊第三十八兵家之䇿惟在不戰營平皤皤立功立論以不濟可上諭其信武賢父子虎臣之俊述趙充國辛慶忌𫝊第三十九義陽樓蘭長羅昆彌安逺日逐義成郅支陳湯誕節救在三悊會宗勤事疆外之桀述𫝊常鄭甘陳段𫝊第四十不疑膚敏應變當理辭霍不婚逡遁致仕疏克有終散金娛老定國之祚于其仁考廣徳當宣近於知恥述雋疏于薛平彭𫝊第四十一四皓遯秦古之逸民不營不拔嚴平鄭真吉困于賀湼而不緇禹既黄髮以徳來仕舎惟正身勝死善道郭欽蔣詡近遯之好述王貢兩龔鮑𫝊第四十二扶陽濟濟聞詩聞禮𤣥成退讓仍世作相漢之宗廟叔孫是謨革自孝元諸儒變度國之誕章博載其路述韋髙平師師惟辟作威圖黜凶害天子是毗博陽不伐含𢎞光大天誘其𠂻慶流苖裔述魏相丙吉占徃知來幽贊神明茍非其人道不虚行學微術昧或見仿佛疑殆匪闕違衆迕世淺為尤悔深作敦害述眭兩夏侯京翼李𫝊第四十五廣漢尹京克聰克明延夀作翊既和且平矜能訏上俱䧟極刑翁歸承風帝揚厥聲敞亦平平文雅自贊尊實赳赳邦家之彦章死非辠士民所歎述趙尹韓張兩王𫝊第四十六寛饒正色國之司直豐繄好剛輔亦慕直皆陷狂狷不典不式崇執言責隆持官守寳曲定陵並有立志述蓋諸葛劉鄭毋將孫何𫝊第四十七長倩懙懙覿霍不舉遇宣廼㧞𫝊元作輔不圖不慮見躓石許述蕭望之𫝊第四十八子明光光發迹西疆列於禦侮厥子亦良述馮奉世𫝊宣之四子淮陽聰敏舅氏蘧蒢㡬䧟大理楚孝惡疾東平失軌中山凶短母歸戎里元之二王孫後大宗昭而不穆大命更登述宣元六王𫝊第五十樂安褏褏古之文學民具爾瞻困于二司安昌貨殖朱雲作娸博山敦慎受莽之疚述匡張樂昌篤實不撓不詘遘閔既多是用廢黜武陽殷勤輔導副君既忠且謀饗兹舊勲髙武守正因用濟身述王商史丹傅喜𫝊第五十二髙陽文法揚鄉武略政事之材道徳惟薄位過厥任鮮終其祿博之翰音鼔妖先作述薛宣朱博𫝊第五十三髙陵修儒任刑養威用合時宜器周世資義得其勇如虎如貔進不跬歩宗為鯨鯢述翟方進統微政缺災眚屢發永陳厥咎戒在三七鄴指丁傅略窺占術述谷永杜鄴𫝊第五十五哀平之䘏丁傅莽賢武嘉戚之乃䘮厥身髙樂廢黜咸列貞臣述何武王嘉師丹傳第五十六淵哉若人實好斯文初擬相如獻賦黄門輟而覃思草法篹𤣥斟酌六經放易象論?于篇籍以章厥身述獷獷亡秦滅我聖文漢存其業六學析分是綜是理是綱是紀師徒彌散著其終始述儒林𫝊第五十八誰毁誰譽譽其有試泯泯羣黎化成良吏淑人君子時同功異沒世遺愛民有餘思上替下陵姦軌不勝猛政横作刑罰用興曾是强圉掊克為雄報虐以威殃亦凶終述酷吏𫝊第六十四民食力罔有兼業大不淫侈細不匱乏蓋均無貧遵王之法靡法靡度民肆其詐偪上幷下荒殖其貨侯服玉食敗俗傷化述貨殖𫝊第六十一開國承家有法有制家不臧甲國不専殺矧乃齊民作威作恵如台不匡禮法是謂述游俠𫝊第六十二彼何人斯竊此富貴營損髙明作戒後世述於惟帝典戎夷猾夏周宣攘之亦列風雅宗幽既昬淫于襃女戎敗我驪遂亡酆鄗大漢初定匈奴强盛圍我平城寇侵邊境至于孝武爰赫斯怒王師雷起霆撃朔野宣承其末廼施洪徳震我威靈五世來服王莽竊命是傾是覆備其變理為世典式述匈奴𫝊第六十四西南外夷種别域殊南越尉佗自王番禺攸攸外寓閩越東甌爰洎朝鮮燕之外區漢興柔逺與爾剖符皆恃其岨乍臣乍驕孝武行師誅滅海隅述西南夷兩越朝鮮𫝊第六十五西戎即序夏后是表周穆觀兵荒服不旅漢武勞神圖逺甚勤王師驒驒致誅大宛姼姼公主廼女烏孫使命廼通條支之瀕昭宣承業都護是立總督城郭三十有六修奉朝貢各以其職詭矣禍福刑于外戚髙后首命吕宗顛覆薄姬䃍魏宗文産徳竇后違意考盤于代王氏仄微世武作嗣子夫既興扇而不終鈎弋憂傷孝昭以登上官㓜尊類禡厥宗史娣王悼身遇不祥及宣饗國二族後光恭哀産元夭而不遂卭成乗序履尊三世飛燕之妖禍成厥妹丁傅僭恣自求凶害中山無辜乃䘮馮衛恵張景薄武陳宣霍成許哀傅平王之作事雖歆羡非天所度怨咎若兹如何不恪述外戚𫝊元后娠母月精見表遭成之逸政自諸舅陽平作威誅加卿宰成都煌煌假我明光曲陽歊歊亦朱其堂新都亢極作亂以亡述元后𫝊六十八咨爾賊臣簒漢滔天行驕夏癸虐烈商辛偽稽黄虞繆稱典文衆怨神怒惡復誅臻百王之極究其姦昏述王莽𫝊第六十九凡漢書敘帝皇列官司建侯王準天地統隂陽闡元極歩三光分州域物土疆窮人理該萬方緯六經綴道綱總百氏贊篇章函雅故通古今正文字惟學林述敘𫝊第七十前漢書卷一百下前漢書巻一百下考證為春秋考紀表志𫝊凡百篇注師古云云○劉奉世云云○按奉世糾師古之違似非也李賢注後書引前書音義曰春秋考紀謂帝紀也言考覈時事具四時以立言如春秋之經較師古注尤明不必以成訓考也賔禮故老優繇亮直注亮直謂朱雲也○按顔注誤朱雲折檻事在成帝時此言元帝聽貢禹之言外割禁囿内損御服云爾連下二句讀其義自明賔禮故老謂于定國韋𤣥成薛廣徳之屬也述異姓諸侯王表第一○按南史云劉之遴所校真本本紀及表志列𫝊相合為次總成三十八卷與今本異自兹距漢北亡八支○按此則八支湮塞在秦漢之間矣緯書謂齊桓公塞八支以自廣終無所據成有平年注韋昭曰王延八世塞之○按舊本誤衍八字當云王延世塞之信惟餓隸布實黥徒越亦狗盜芮尹江湖雲起龍襄化為侯王○按劉之遴所校真本云淮隂毅毅伏劍周章邦之傑兮實維英彭仕為侯王雲起龍驤與今本大異以理推之邦字是髙祖諱又信越布後並誅滅史官安得盛稱其美必好事者為之也又按之遴言真本髙五子文三王景十三王孝武六子宣元六王悉次外戚下外戚次帝紀下如所云是十二紀之後即次外戚𫝊諸王𫝊矣其然豈其然乎賈作行人百越來賔從容風議博我以文注師古云云○按師古謂從容二句亦指使越非也此二句指賈著新語每奏一篇髙祖稱善李竒說得之前漢書巻一百下考證"}
{"id": "KR2a0007_101", "series": "KR2a0007", "text": "侍讀謹言史之良首推遷固固才似若不及遷者然其整齊一代之書文贍事詳與遷書異曲同工要非後世史官所能及故其書初成學者即已莫不諷誦服䖍應劭而下解釋音訓不異注經更魏晉至唐初名家磊落相望而顔師古注折其𠂻論者以比杜征南注左𫝊稱為班氏忠臣不謬也自唐以前書皆手寫而校對極精譌脫相承無過數處其有板本自宋淳化中命官分校三史始也雕板染印日𫝊萬紙於人甚便人間摹刻以市易者滋多彼此沿襲莫識由來輾轉失真烏焉成馬故書有板本而讀者甚易亦自有板本而校者轉難固其勢然也以人人所共習之漢書又經師古注釋㫖趣畢顯校者似易為力乃自淳化歴景徳景祐熙寧百年之中三經覆校當時名儒碩學刁衎晁逈余靖王洙所奏刋正增損之條累百盈千積成卷帙三劉刋誤又别為書陳繹是正文字又在宋祁之後亦足以徴善本難得在北宋時已然矣況自宋至明刻本愈雜學士家校讐之精逺不如北宋以前者哉若國子監所存明人舊板於顔注所引二十三家之説十刪其五於慶元所附三劉宋祁諸家之說十存其一即本書正文字句亦多譌脫則尤板本中至陋者已夫古人撰述既博不無失檢紀表志𫝊或彼此乖違郡國官名或後先錯出如髙紀書太上皇后書丞相噲將兵文紀書内史欒布景紀書御史大夫青翟書三輔舉不如法者宣紀書元康元年復髙帝功臣後之類皆本書自誤非關後人至如地理溝洫成文酈元注水經特多援引賈馬淵雲辭賦蕭統輯文選時有異同藝文志言儀禮之經倒十七篇為七十律歴志載積黍之數增九十分為一千孔頴逹賈公彦並師古同時人而所据書本各别斯則𫝊寫失真之明驗也衍文脫字離句辨音三劉於師古注銖較寸量未嘗少假借焉校古人書義當如是爾乾隆四年奉勅校刋經史於是書尤加詳慎等既與諸臣遍蒐館閣所藏數十種及本朝李光地何焯所校再三讐對積嵗彌時凡監本脫漏並据慶元舊本補缺訂譌正其舛謬以付開雕稍還古人之舊復奉勅編為考證謹採儒先論說關於是書足以暢顔注所發明刋三劉所未及者條錄以附於每卷云謹識"}
