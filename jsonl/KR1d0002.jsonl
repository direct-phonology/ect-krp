{"id": "KR1d0002_001", "series": "KR1d0002", "text": "周禮卷第一\n天官冢宰第一　鄭氏註\n惟王建國\n\n辨方正位\n\n體國經野\n設官分職\n以爲民極\n乃立天官冢宰\n使帥其屬而掌邦治以佐王均邦國\n\n治官之屬大宰卿一人小宰中大夫\n二人宰夫下大夫四人上士八人中士十有\n六人旅下士三十有二人\n\n府六人\n史十有二人\n胥十有二人徒百有二十人\n\n宮正上士二人中士四人下士八人府二人\n史四人胥四人徒四十人\n宮伯中士二人下士四人府一人史二人胥\n二人徒二十人\n膳夫上士二人中士四人下士八人府二人\n史四人胥十有二人徒百有二十人\n\n庖人中士四人下士八人府二人史四人賈\n八人胥四人徒四十人\n\n內饔中士四人下士八人府二人史四人胥\n十人徒百人\n\n外饔中士四人下士八人府二人史四人胥\n十人徒百人\n亨人下士四人府一人史二人胥五人徒五\n十人\n甸師下士二人府一人史二人胥三十人徒\n三百人\n獸人中士四人下士八人府二人史四人胥\n四人徒四十人\n䱷人中士二人下士四人府二人史四人胥\n三十人徒三百人\n鼈人下士四人府二人史二人徒十有六人\n腊人下士四人府二人史二人徒二十人\n\n醫師上士二人下士四人府二人史二人徒\n二十人\n食醫中士二人\n疾醫中士八人\n瘍醫下士八人\n獸醫下士四人\n酒正中士四人下士八人府二人史八人胥\n八人徒八十人\n酒人奄十人女酒三十人奚三百人\n\n漿人奄五人女漿十有五人奚百有五十人\n\n凌人下士二人府二人史二人胥八人徒八\n十人\n籩人奄一人女籩十人奚二十人\n\n醢人奄一人女醢二十人奚四十人\n\n醯人奄二人女醯二十人奚四十人\n\n鹽人奄二人女鹽二十人奚四十人\n幂人奄一人女幂十人奚二十人\n\n宮人中士四人下士八人府二人史四人胥\n八人徒八十人\n掌舍下士四人府二人史四人徒四十人\n\n幕人下士一人府二人史二人徒四十人\n\n掌次下士四人府四人史二人徒八十人\n\n大府下大夫二人上士四人下士八人府四\n人史八人賈十有六人胥八人徒八十人\n\n玉府上士二人中士四人府二人史二人工\n八人賈八人胥四人徒四十有八人\n內府中士二人府一人史二人徒十人\n\n外府中士二人府一人史二人徒十人\n\n司會中大夫二人下大夫四人上士八人中\n士十有六人府四人史八人胥五人徒五十\n人\n司書上士二人中士四人府二人史四人徒\n八人\n職內上士二人中士四人府四人史四人徒\n二十人\n職歲上士四人中士八人府四人史八人徒\n二十人\n職幣上士二人中士四人府二人史四人賈\n四人胥二人徒二十人\n司裘中士二人下士四人府二人史四人徒\n四十人\n掌皮下士四人府二人史四人徒四十人\n內宰下大夫二人上士四人中士八人府四\n人史八人胥八人徒八十人\n內小臣奄上士四人史二人徒八人\n閽人王宮毎門四人囿游亦如之\n\n寺人王之正內五人\n內豎倍寺人之數\n九嬪\n\n世婦\n女御\n女祝四人奚八人\n女史八人奚十有六人\n典婦功中士二人下士四人府二人史四人\n工四人賈四人徒二十人\n\n典絲下士二人府二人史二人賈四人徒十\n有二人\n典枲下士二人府二人史二人徒二十人\n\n內司服奄一人女御二人奚八人\n\n縫人奄二人女御八人女工八十人奚三十\n人\n染人下士二人府二人史二人徒二十人\n\n追師下士二人府一人史二人工二人徒四\n人\n屨人下士二人府一人史一人工八人徒四\n人\n夏采下士四人史一人徒四人\n\n大宰之職掌建邦之六典以佐王治邦國一\n曰治典以經邦國以治官府以紀萬民二曰\n敎典以安邦國以敎官府以擾萬民三曰禮\n典以和邦國以統百官以諧萬民四曰政典\n以平邦國以正百官以均萬民五曰刑典以\n詰邦國以刑百官以糾萬民六曰事典以富\n邦國以任百官以生萬民\n\n以八灋治官府一曰官屬以舉邦治二\n曰官職以辨邦治三曰官聮以會官治四曰\n官常以聽官治五曰官成以經邦治六曰官\n灋以正邦治七曰官刑以糾邦治八曰官計\n以弊邦治\n\n以八則\n治都鄙一曰祭祀以馭其神二曰灋則以馭\n其官三曰廢置以馭其吏四曰禄位以馭其\n士五曰賦貢以馭其用六曰禮俗以馭其民\n七曰刑賞以馭其威八曰田役以馭其衆\n\n以八柄詔王馭羣臣一曰爵以馭其\n貴二曰禄以馭其富三曰予以馭其幸四曰\n置以馭其行五曰生以馭其福六曰奪以馭\n其貧七曰廢以馭其罪八曰誅以馭其過\n\n以八統詔王馭萬民一曰\n親親二曰敬故三曰進賢四曰使能五曰保\n庸六曰尊貴七曰達吏八曰禮賔\n\n以九職任萬民一曰三農生九\n穀二曰園圃毓草木三曰虞衡作山澤之材\n四曰藪牧養蕃鳥獸五曰百工飭化八材六\n曰商賈阜通貨賄七曰嬪婦化治絲枲八曰\n臣妾聚斂䟽材九曰閒民無常職轉移執事\n\n以九賦斂財賄一\n曰邦中之賦二曰四郊之賦三曰邦甸之賦\n四曰家削之賦五曰邦縣之賦六曰邦都之\n賦七曰關市之賦八曰山澤之賦九曰幣餘\n之賦\n\n以九式均節財用一曰祭祀之式二曰賔\n客之式三曰喪荒之式四曰羞服之式五曰\n工事之式六曰幣帛之式七曰芻秣之式八\n曰匪頒之式九曰好用之式\n\n以九貢致邦國之用一曰祀\n貢二曰嬪貢三曰器貢四曰幣貢五曰材貢\n六曰貨貢七曰服貢八曰斿貢九曰物貢\n\n以九兩繫邦國之民一曰牧以\n地得民二曰長以貴得民三曰師以賢得民\n四曰儒以道得民五曰宗以族得民六曰主\n以利得民七曰吏以治得民八曰友以任得\n民九曰藪以富得民\n\n正月之吉始和布治于邦國\n都鄙乃縣治象之灋于象魏使萬民觀治象\n挾日而斂之\n\n乃施典于邦國而建其牧立其監設其參\n傅其伍陳其殷置其輔\n\n乃施則于都鄙而建其長立其\n兩設其伍陳其殷置其輔\n乃施灋于官府\n而建其正立其貳設其攷陳其殷置其輔\n\n凡治以典\n待邦國之治以則待都鄙之治以灋待官府\n之治以官成待萬民之治以禮待賔客之治\n祀五帝則掌百官之誓戒與其具\n脩\n前\n期十日帥執事而卜日遂戒\n\n及執事眡滌濯\n及納亨\n贊王牲事\n及祀之日贊玉幣爵之事\n\n祀大神示亦如之\n享先王亦如之贊玉凡玉爵\n大朝覲會同贊玉幣玉獻玉几\n玉爵\n\n大喪贊贈玉含玉\n\n作\n大事則戒于百官贊王命\n王眡治朝則贊聽治\n眡四方之聽朝亦如之\n凡邦之小治則冢宰聽之待四方之賔客\n之小治歲終則令百官府各\n正其治受其會\n聽其致事而詔王廢置\n三歲則大計羣吏之治而誅賞之\n\n小宰之職掌建邦之宮刑以治王宮之政令\n凡宮之糾禁\n掌邦之六典八\n灋八則之貳以逆邦國都鄙官府之治\n執邦之九貢九賦九式之貳以均\n財節邦用以官府之六敘正羣吏一曰以敘\n正其位二曰以敘進其治三曰以敘作其事\n四曰以敘制其食五曰以敘受其會六曰以\n敘聽其情以\n官府之六屬舉邦治一曰天官其屬六十掌\n邦治大事則從其長小事則專達二曰地官\n其屬六十掌邦敎大事則從其長小事則專\n達三曰春官其屬六十掌邦禮大事則從其\n長小事則專達四曰夏官其屬六十掌邦政\n大事則從其長小事則專達五曰秋官其屬\n六十掌邦刑大事則從其長小事則專達六\n曰冬官其屬六十掌邦事大事則從其長小\n事則專達\n\n以官府之六職\n辨邦治一曰治職以平邦國以均萬民以節\n財用二曰敎職以安邦國以寧萬民以懷賔\n客三曰禮職以和邦國以諧萬民以事鬼神\n四曰政職以服邦國以正萬民以聚百物五\n曰刑職以詰邦國以糾萬民以除盜賊六曰\n事職以富邦國以養萬民以生百物\n\n以官府之六聮合邦治一曰祭祀\n之聮事二曰賔客之聮事三曰喪荒之聮事\n四曰軍旅之聮事五曰田役之聮事六曰斂\n弛之聮事凡小事皆有聮\n\n以官府之八成\n經邦治一曰聽政役以比居二曰聽師田以\n簡稽三曰聽閭里以版圖四曰聽稱責以傅\n別五曰聽禄位以禮命六曰聽取予以書契\n七曰聽賣買以質劑八曰聽出入以要會\n\n以聽官府之六計\n弊羣吏之治一曰廉善二曰廉能三曰廉敬\n四曰廉正五曰廉灋六曰廉辨\n\n以灋掌祭祀朝覲會同賔客之戒具軍旅\n田役喪荒亦如之七事\n者令百官府共其財用治其施舍聽其治訟\n\n凡祭祀贊王幣爵之事\n祼將之事\n\n凡賔客贊祼\n凡受爵之事凡受幣之事\n喪荒受其含襚幣\n玉之事\n月終則以官府之敘受羣吏之要\n贊冡宰受歲會歲終則令羣吏致事\n正歲帥治官之屬\n而觀治象之灋徇以木鐸曰不用灋者國有\n常刑\n乃退\n以宮刑憲禁于王宮令于百\n官府曰各脩乃職攷乃灋待乃事以聽王命\n其有不共則國有大刑\n宰夫之職掌治朝之灋以正王及三公六卿\n大夫羣吏之位掌其禁令\n敘羣吏之治以待賔客之\n令諸臣之復萬民之逆\n\n掌百\n官府之徵令辨其八職一曰正掌官灋以治\n要二曰師掌官成以治凡三曰司掌官灋以\n治目四曰旅掌官常以治數五曰府掌官契\n以治藏六曰史掌官書以贊治七曰胥掌官\n敘以治敘八曰徒掌官令以徵令\n\n掌治灋以攷百\n官府羣都縣鄙之治乘其財用之出入凡失\n財用物辟名者以官刑詔冡宰而誅之其足\n用長財善物者賞之\n\n以式灋掌祭祀之戒具與其薦羞從大\n宰而眡滌濯凡禮事贊小宰比\n官府之具凡朝覲會同賔客\n以牢禮之灋掌其牢禮委積膳獻飲食賔賜\n之飱牽與其陳數\n\n凡邦之弔\n事掌其戒令與其幣器財用凡所共者\n\n大喪小喪掌小官之\n戒令帥執事而治之\n三公六卿之喪與職\n喪帥官有司而治之凡諸大夫之喪使其旅\n帥有司而治之歲終則令羣吏正歲\n會月終則令正月要旬終則令正日成而以\n攷其治治不以時舉者以吿而誅之\n正歲則以灋\n警戒羣吏令脩宮中之職事\n書其能者與其良者而以吿于上\n\n宮正掌王宮之戒令糾禁以時比宮\n中之官府次舍之衆寡\n\n爲之版以待\n夕擊柝而比之\n\n國有故則令宿其比亦如之\n\n辨外內而時禁\n稽其功緒糾其德行\n幾其出入均其稍食\n\n去其淫怠與其竒衺之民\n\n會其什伍而敎之道藝\n\n月終則會其稍食歲終則會其行事\n凡邦之大事令于王宮之官府次舍無\n去守而聽政令春秋以木鐸脩火\n禁凡邦之事蹕宮中廟中\n則執燭\n\n大喪則授廬舍辨其親\n䟽貴賤之居\n\n宮伯掌王宮之士庶子凡在版者\n\n掌其政令行其秩敘作其徒\n役之事授八次八舍\n之職事\n若邦有\n大事作宮衆則令之月\n終則均秩歲終則均敘以時頒其衣裘掌其\n誅賞\n膳夫掌王之食飲膳羞以養王及后世子\n\n凡王之饋食用六穀膳用六牲飲用六\n淸羞用百有二十品珍用八物醬用百有二\n十罋\n\n王日一舉鼎十有二物皆有俎\n以樂侑\n食膳夫授祭品甞食王乃食\n卒食以樂徹\n于造王齊日三\n舉大喪則不舉大荒則不舉大札\n則不舉天地有烖則不舉邦有大故則不舉\n\n王燕食則奉膳贊祭\n凡王祭祀賔客食則徹王之胙俎\n\n凡王之稍事設薦脯醢\n\n王燕飲酒則爲獻主\n掌后及世子\n之膳羞凡肉脩之頒賜皆掌之\n凡祭祀之致福者受而膳之\n以摯見者亦\n如之歲終則\n會唯王及后世子之膳不會\n\n庖人掌共六畜六獸六禽辨其名物\n\n凡其死生鱻\n薧之物以共王之膳與其薦羞之物及后世\n子之膳羞\n共祭祀之好\n羞\n共喪紀之庶羞賔客之禽\n獻凡\n令禽獻以灋授之其出入亦如之\n\n凡用\n禽獻春行羔豚膳膏香夏行腒鱐膳膏臊秋\n行犢麛膳膏腥冬行鱻羽膳膏羶\n\n歲終則會唯王及后之膳禽不會\n\n內饔掌王及后世子膳羞之割亨煎和之事\n辨體名肉物辨百品味之物\n\n王舉則陳其鼎俎以\n牲體實之\n選百羞醬物珍物以俟饋共\n后及世子之膳羞辨腥臊羶香之\n不可食者牛夜鳴則庮羊泠毛而毳羶犬赤\n股而躁臊鳥皫色而沙鳴貍豕盲眡而交睫\n腥馬黑脊而般臂螻\n\n凡宗廟\n之祭祀掌割亨之事凡燕飲食亦如之凡掌\n共羞脩刑膴胖骨鱐以待共膳\n\n事凡小喪紀陳其鼎俎而實之\n\n亨人掌共鼎鑊以給水火之齊\n職外內饔之爨亨煑\n辨膳羞之物祭祀共大羹\n鉶羹賔客亦如之\n\n甸師掌帥其屬而耕耨王藉以時入之以共\n齍盛\n\n祭祀共蕭茅\n\n共野果蓏之薦\n喪事代王受眚\n烖\n王之同姓有\n辠則死刑焉\n\n帥其徒以薪\n蒸役外內饔之事\n獸人掌罟田獸辨其名物冬\n獻狼夏獻麋春秋獻獸物\n時田則守罟\n及弊田令禽注于虞中\n\n凡\n祭祀喪紀賔客共其死獸生獸凡獸入\n于腊人皮毛筋骨入于玉府凡田\n獸者掌其政令\n䱷人掌以時䱷爲梁\n春獻王鮪\n辨魚物爲鱻薧以共王\n膳羞凡祭祀賔客喪紀共其\n魚之鱻薧凡􁍡者掌其政令凡䱷征入于玉\n府\n鼈人掌取互物\n以時簎魚鼈龜蜃凡貍物\n\n春獻鼈蜃秋獻龜魚\n祭祀共蠯蠃蚳以授醢\n人\n\n掌凡邦之簎事\n腊人掌乾肉凡田獸之脯腊膴胖之事\n\n凡祭祀共豆脯薦脯膴胖凡腊物\n\n賔客喪紀共其脯腊凡乾\n肉之事\n周禮卷第一\n"}
{"id": "KR1d0002_002", "series": "KR1d0002", "text": "周禮卷第二\n天官冢宰下　鄭氏註\n醫師掌醫之政令聚毒藥以共醫事\n凡邦之\n有疾病者疕瘍者造焉則使醫分而治之\n歲\n終則稽其醫事以制其食十全爲上十失一\n次之十失二次之十失三次之十失四爲下\n\n食醫掌和王之六食六飲六膳百羞百醬八\n珍之齊凡食齊眡春\n時羹齊眡夏時醬齊眡秋時\n飲齊眡冬時凡和春多酸夏多苦\n秋多辛冬多鹹調以滑甘\n\n凡會膳食之宜\n牛宜稌羊宜黍豕宜稷犬宜粱鴈宜麥魚宜\n苽\n凡君子之食恒放焉\n疾醫掌養萬民之疾病四時皆有癘疾春時\n有痟首疾夏時有痒疥疾秋時有瘧寒疾冬\n時有嗽上氣疾\n\n以五味五穀五藥養其病\n\n以五氣五聲五色眡其死生\n\n兩之以九竅之變參之以九藏之動\n\n凡民之有\n疾病者分而治之死終則各書其所以而入\n于醫師\n\n瘍醫掌腫瘍潰瘍金瘍折瘍之祝藥劀殺之\n齊\n\n凡療瘍\n以五毒攻之\n\n以五氣養之\n以五藥療之以五味節之\n凡藥以酸養骨以\n辛養筋以鹹養脉以苦養氣以甘養肉以滑\n養竅\n\n凡有瘍者受其藥焉\n獸醫掌療獸病療獸瘍\n凡療獸病灌而行之以節之以動其氣觀\n其所發而養之\n凡\n療獸瘍灌而劀之以發其惡然後藥之養之\n食之凡獸之有病者有瘍者\n使療之死則計其數以進退之\n酒正掌酒之政令以式灋授酒材\n\n凡爲公酒者亦如之\n辨五齊之名\n一曰泛齊二曰醴齊三曰盎齊四曰緹齊五\n曰沈齊\n\n辨三酒之\n物一曰事酒二曰昔酒三曰淸酒\n\n辨\n四飲之物一曰淸二曰醫三曰漿四曰酏\n\n掌其\n厚薄之齊以共王之四飲三酒之饌及后世\n子之飲與其酒\n凡祭祀以灋共五齊三\n酒以實八尊大祭三貳中祭再貳小祭壹貳\n皆有酌數唯齊酒不貳皆有器量\n\n共賔客\n之禮酒共后之致飲于賔客之禮醫酏糟皆\n使其士奉之\n\n凡王之燕飲酒共其計酒正奉之\n凡饗\n士庶子饗耆老孤子皆共其酒無酌數\n掌酒之賜頒皆有灋以行之凡有\n秩酒者以書契授之\n\n酒正之出日入其成月入其要小宰聽\n之\n歲終則會唯王及后之飲酒不會以酒式誅\n賞\n酒人掌爲五齊三酒祭祀則共奉之以役世\n婦\n共賔客之禮酒飲酒而奉之\n\n凡事共酒而入于酒府\n凡祭祀共酒以往\n賔客之陳酒亦如之\n\n漿人掌共王之六飲水漿醴涼醫酏入于酒\n府\n共賔客之\n稍禮\n共夫人致飲于賔客之禮淸醴醫酏糟而\n奉之\n凡飲共之\n凌人掌冰正歲十有二月令斬冰三其凌\n\n春始治鑑\n凡\n外內饔之膳羞鑑焉凡酒漿之酒醴亦如之\n祭祀共冰鑑賔客共冰\n大喪共夷槃冰\n\n夏頒冰掌事\n秋刷\n\n籩人掌四籩之實朝事之籩\n其實麷蕡白黑形鹽膴鮑魚鱐\n\n饋食之籩其實\n棗㮚桃乾䕩榛實\n\n加籩之實蔆\n芡㮚脯蔆芡㮚脯\n\n羞籩之實糗餌粉餈\n\n凡祭祀共其籩薦羞之實\n喪事及賔客之事共\n其薦籩羞籩爲王及后世子共其\n內羞凡籩事掌之\n醢人掌四豆之實朝事之豆其實韭菹醓醢\n昌本麋臡菁菹鹿臡茆菹麋臡\n\n饋食之豆其實\n葵菹蠃醢脾析蠯醢蜃蚳醢豚拍魚醢\n\n加豆之\n實芹菹兔醢深蒲醓醢箈菹鴈醢筍菹魚醢\n\n羞豆之實酏食\n糝食\n\n凡祭祀共薦羞之豆實賔客喪紀亦\n如之爲王及后世子共其內羞王舉則共醢\n六十罋以五齊七醢七菹三臡實之\n\n賔客之禮共醢五十罋\n凡事共醢\n醯人掌共五齊七菹凡醯物以共祭祀之齊\n菹凡醯醬之物賔客亦如之\n王舉則共齊菹醯物六十罋共后\n及世子之醬齊菹賔客之禮共醯五十罋凡\n事共醯\n鹽人掌鹽之政令以共百事之鹽\n祭祀共其苦鹽散鹽\n\n賔客共其形鹽散鹽王之膳\n羞共飴鹽后及世子亦如之\n凡齊事䰞盬以待戒令\n幂人掌共巾幂祭祀以䟽布\n巾幂八尊以畫布巾幂六彞\n凡王巾皆黼\n\n宮人掌王之六寢之脩\n\n爲\n其井匽除其不蠲去其惡臭\n\n共王之\n沐浴凡寢中之事埽除執燭\n共鑪炭凡勞事四方之舍事亦如之\n\n掌舍掌王之會同之舍設梐枑再重\n\n設車宮轅門\n爲壇壝宮棘門\n役祭祀共其帷幕幄帟綬大喪共\n帷幕帟綬三公及\n卿大夫之喪共其帟\n\n掌次掌王次之灋以待張事\n王大旅上帝則張氈案設皇邸\n\n朝日祀\n五帝則張大次小次設重帟重案合諸侯亦\n如之\n\n師田則張幕設重帟重案\n諸侯朝覲會同則張大次\n小次師田則張幕設案\n孤卿有\n邦事則張幕設案\n\n凡喪王則張帟王重諸侯再重孤卿大夫不\n重凡祭祀張其旅幕張尸次\n\n射則張耦次\n掌凡邦之張事\n大府掌九貢九賦九功之貳以受其貨賄之\n入頒其貨于受藏之府頒其賄于受用之府\n\n凡官府都鄙之吏及執事者受財用焉凡頒\n財以式灋授之關市之賦以待王之膳服邦\n中之賦以待賔客四郊之賦以待稍秣家削\n之賦以待匪頒邦甸之賦以待工事邦縣之\n賦以待幣帛邦都之賦以待祭祀山澤之賦\n以待喪紀幣餘之賦以待賜予\n\n凡邦國之貢以待弔用\n凡萬民之貢以充府庫凡\n式貢之餘財以共玩好之用\n凡邦之賦用\n取具焉歲終則以貨賄之入出會之\n玉府掌王之金玉玩好兵器凡良貨賄之藏\n\n共王之服玉佩玉珠玉\n\n王齊則共食玉\n大喪共含玉復衣\n裳角枕角柶\n\n掌王之燕衣服衽\n席牀笫凡䙝器\n若合諸\n侯則共珠槃玉敦\n\n凡王之\n獻金玉兵器文織良貨賄之物受而藏之\n\n凡王之\n好賜共其貨賄\n內府掌受九貢九賦九功之貨賄良兵良器\n以待邦之大用凡四方之幣獻之\n金玉齒革兵器凡良貨賄入焉凡\n適四方使者共其所受之物而奉之\n凡王及冢宰之好賜予則共之\n\n外府掌邦布之入出以共百物而待邦之用\n凡有灋者\n\n共王及后\n世子之衣服之用凡祭祀賔客喪紀會同軍\n旅共其財用之幣齎賜予之財用\n\n凡邦之小用皆受焉\n歲終則會唯王及后之服不會\n司會掌邦之六典八灋八則之貳以逆邦國\n都鄙官府之治以九貢之\n灋致邦國之財用以九賦之灋令田野之財\n用以九功之灋令民職之財用以九式之灋\n均節邦之財用掌國之官府郊野縣都之百\n物財用凡在書契版圖者之貳以逆羣吏之\n治而聽其會計\n以參\n互攷日成以月要攷月成以歲會攷歲成\n以周知\n四國之治以詔王及冢宰廢置\n\n司書掌邦之六典八灋八則九職九正九事\n邦中之版土地之圖以周知入出百物以敘\n其財受其幣使入于職幣\n\n凡上之用財用必攷于司會\n三歲則大計羣\n吏之治以知民之財器械之數以知田野夫\n家六畜之數以知山林川澤之數以逆羣吏\n之徵令\n凡稅斂掌事者受灋焉及事成則入要貳焉\n凡邦治攷焉\n\n職內掌邦之賦入辨其財用之物而執其緫\n以貳官府都鄙之財入之數以逆邦國之賦\n用\n凡受財者受其貳令而書之\n\n及會以逆職歲與官府財用之\n岀而敘其財以待邦之移用\n\n職歲掌邦之賦出以貳官府都鄙之財出賜\n之數以待會計而攷之\n凡官府都鄙羣吏之岀財用受式灋于\n職歲凡上之賜予\n以敘與職幣授之及會以式灋贊\n逆會\n職幣掌式灋以斂官府都鄙與凡用邦財者\n之幣振掌事者之餘財\n皆辨\n其物而奠其録以書楬之以詔上之小用賜\n予\n歲終則會其岀凡邦之\n會事以式灋贊之\n司裘掌爲大裘以共王祀天之服\n中秋獻良裘王乃行羽物\n\n季秋獻功\n裘以待頒賜\n王大射則共虎侯熊侯豹侯設其鵠諸\n侯則共熊侯豹侯卿大夫則共麋侯皆設其\n鵠\n\n大\n喪廞裘飾皮車\n\n凡邦之皮事掌之歲終則會唯王\n之裘與其皮事不會\n掌皮掌秋斂皮冬斂革春獻之\n遂以式灋頒皮革于百工\n共其毳毛爲氈以待邦事\n歲終則會其財齎\n\n內宰掌書版圖之灋以治王內之政令均其\n稍食分其人民以居之\n\n以隂禮敎六宮\n\n以\n隂禮敎九嬪以婦職\n之灋敎九御使各有屬以作二事正其服禁\n其竒衺展其功緒\n\n大祭祀后祼獻則贊瑶爵亦如\n之\n\n正后\n之服位而詔其禮樂之儀\n度量淳制祭之以隂禮\n\n中春詔后帥外內命婦始𧖟于北郊以爲祭\n服歲終則會\n內人之稍食稽其功事佐后而受獻\n功者比其小大與其麤良而賞罰之\n會內宮之財用\n正歲均其稍食施其功事憲禁令于\n王之北宮而糾其守\n上\n春詔王后帥六宮之人而生穜稑之種而獻\n之于王\n\n內小臣掌王后之命正其服位\n后出入則前驅若有祭祀賔客喪\n紀則擯詔后之禮事相九嬪之禮事正內人\n之禮事徹后之俎\n后有好事于四方\n則使往有好令於卿大夫則亦如之\n掌王之隂事隂令\n\n閽人掌守王宮之中門之禁\n\n喪服凶器不入\n宮濳服賊器不入宮竒服怪民不入宮\n\n凡內人公器\n賔客無帥則幾其出入\n\n以時啓閉凡外內命夫命婦出入則\n爲之闢\n掌埽門庭大祭祀喪紀之\n事設門燎蹕宮門廟門\n凡賔客亦如之\n寺人掌王之內人及女宮之戒令相道其出\n入之事而糾之\n若有喪紀賔客祭祀之事則帥女\n宮而致於有司佐世婦治禮事\n掌內人之禁令凡內人弔臨于外則\n帥而往立于其前而詔相之\n\n內豎掌內外之通令凡小事\n\n若有祭祀賔客喪紀之事則爲內人蹕\n王后之\n喪遷于宮中則前蹕及葬執䙝器以從遣車\n\n九嬪掌婦學之灋以敎九御婦德婦言婦容\n婦功各帥其屬而以時御敘于王所\n\n凡祭祀贊\n玉齍贊后薦徹豆籩\n若有賔客則從后\n大喪帥敘哭者亦如之\n\n世婦掌祭祀賔客喪紀之事帥女宮而濯摡\n爲齍盛及祭之日涖陳女宮\n之具凡內羞之物掌弔臨\n于卿大夫之喪\n女御掌御敘于王之燕寢\n以歲時獻功事凡祭祀贊\n世婦大喪掌沐浴后之喪持\n翣從世婦而弔于卿大夫\n之喪\n女祝掌王后之內祭祀凡內禱祠之事\n掌以時招梗禬禳\n之事以除疾殃\n\n女史掌王后之禮職掌內治之貳以詔后治\n內政逆內宮書內令\n凡后之事以禮從\n典婦功掌婦式之灋以授嬪婦及內人女功\n之事齎\n\n凡授嬪婦功及\n秋獻功辨其苦良比其小大而賈之物書而\n楬之\n\n以共王及后之用頒之于內府\n典絲掌絲入而辨其物以其賈楬之\n掌其藏與其出以待興功之時\n頒絲于外內工\n皆以物授之凡上之賜予亦如\n之及獻功則受良功而藏之辨其物\n而書其數以待有司之政令上之賜予\n\n凡祭祀共黼畫組就之物\n喪紀\n共其絲纊組文之物\n凡飾邦\n器者受文織絲組焉歲終則\n各以其物會之\n\n典枲掌布緦縷紵之麻草之物以待時頒功\n而授齎\n及獻功受苦功以其賈楬\n而藏之以待時頒\n頒衣服授之賜予亦如之\n歲終則各以其物\n會之\n內司服掌王后之六服褘衣揄狄闕狄鞠衣\n展衣縁衣素沙\n\n辨外內命婦之服鞠衣展衣縁衣素沙\n\n凡祭祀賔客共后之衣服及\n九嬪世婦凡命婦共其衣服共喪衰亦如之\n\n后之喪共其\n衣服凡內具之物\n\n縫人掌王宮之縫線之事以役女御以縫王\n及后之衣服\n喪縫棺飾焉\n\n衣翣柳之材\n\n掌凡內之縫事\n染人掌染絲帛凡染春暴練夏纁玄秋染夏\n冬獻功\n\n掌凡染事\n追師掌王后之首服爲副編次追衡笄爲九\n嬪及外內命婦之首服以待祭祀賔客\n\n喪紀共笄絰\n亦如之\n屨人掌王及后之服屨爲赤舄黑舄赤繶黃\n繶靑句素屨葛屨\n\n辨外內\n命夫命婦之命屨功屨散屨\n\n凡四\n時之祭祀以宜服之\n夏采掌大喪以冕服復于大祖以乘車建綏\n復于四郊\n\n周禮卷第二\n"}
{"id": "KR1d0002_003", "series": "KR1d0002", "text": "周禮卷第三\n地官司徒第二　鄭氏註\n惟王建國辨方正位體國經野設官分職以\n爲民極乃立地官司徒使帥其屬而掌邦敎\n以佐王安擾邦國\n敎官之屬大司徒卿一人小司徒\n中大夫二人郷師下大夫四人上士八人中\n士十有六人旅下士三十有二人府六人史\n十有二人胥十有二人徒百有二十人\n\n郷老二郷則公一人郷大夫每郷卿一人州\n長毎州中大夫一人黨正毎黨下大夫一人\n族師毎族上士一人閭胥毎閭中士一人比\n長五家下士一人\n\n封人中士四人下士八人府二人史四人胥\n六人徒六十人\n鼓人中士六人府二人史二人徒二十人\n舞師下士二人胥四人舞徒四十人\n\n牧人下士六人府一人史二人徒六十人\n\n牛人中士二人下士四人府二人史四人胥\n二十人徒二百人\n\n充人下士二人史二人胥四人徒四十人\n\n載師上士二人中士四人府二人史四人胥\n六人徒六十人\n\n閭師中士二人史二人徒二十人\n\n縣師上士二人中士四人府二人史四人胥\n八人徒八十人\n\n遺人中士二人下士四人府二人史四人胥\n四人徒四十人\n\n均人中士二人下士四人府二人史四人胥\n四人徒四十人\n師氏中大夫一人上士二人府二人史二人\n胥十有二人徒百有二十人\n\n保氏下大夫一人中士二人府二人史二人\n胥六人徒六十人\n\n司諫中士二人史二人徒二十人\n\n司救中士二人史二人徒二十人\n\n調人下士二人史二人徒十人\n媒氏下士二人史二人徒十人\n\n司市下大夫二人上士四人中士八人下士\n十有六人府四人史八人胥十有二人徒百\n有二十人\n質人中士二人下士四人府二人史四人胥\n二人徒二十人\n廛人中士二人下士四人府二人史四人胥\n二人徒二十人\n胥師二十肆則一人皆二史賈\n師二十肆則一人皆二史司虣十肆則一人\n司稽五肆則一人胥二肆則一人肆長毎肆\n則一人\n\n泉府上士四人中士八人下士十有六人府\n四人史八人賈八人徒八十人\n司門下大夫二人上士四人中士八人下士\n十有六人府二人史四人胥四人徒四十人\n每門下士二人府一人史二人徒四人\n\n司關上士二人中士四人府二人史四人胥\n八人徒八十人毎關下士二人府一人史二\n人徒四人\n掌節上士二人中士四人府二人史四人胥\n二人徒二十人\n遂人中大夫二人遂師下大夫四人上士八\n人中士十有六人旅下士三十有二人府四\n人史十有二人胥十有二人徒百有二十人\n\n遂大夫每遂中大夫一人縣\n正毎縣下大夫一人鄙師毎鄙上士一人酇\n長毎酇中士一人里宰每里下士一\n人鄰長五家則一人\n十有六人府二人史四人胥四人徒四十人\n每門下士二人府一人史二人徒四人\n\n司關上士二人中士四人府二人史四人胥\n八人徒八十人毎關下士二人府一人史二\n人徒四人\n掌節上士二人中士四人府二人史四人胥\n二人徒二十人\n遂人中大夫二人遂師下大夫四人上士八\n人中士十有六人旅下士三十有二人府四\n人史十有二人胥十有二人徒百有二十人\n\n遂大夫每遂中大夫一人縣\n正毎縣下大夫一人鄙師毎鄙上士一人酇\n長每酇中士一人里宰毎里下士一\n人鄰長五家則一人\n旅師中士四人下士八人府二人史四人胥\n八人徒八十人\n\n稍人下士四人史二人徒十有二人\n\n委人中士二人下士四人府二人史四人徒\n四十人\n土均上士二人中士四人下士八人府二人\n史四人胥四人徒四十人\n草人下士四人史二人徒十有二人\n稻人上士二人中士四人下士八人府二人\n史四人胥十人徒百人\n土訓中士二人下士四人史二人徒八人\n\n誦訓中士二人下士四人史二人徒八人\n\n山虞毎大山中士四人下士八人府二人史\n四人胥八人徒八十人中山下士六人史二\n人胥六人徒六十人小山下士二人史一人\n徒二十人\n林衡每大林麓下士十有二人史四人胥十\n有二人徒百有二十人中林麓如中山之虞\n小林麓如小山之虞\n\n川衡毎大川下士十有二人史四人胥十有\n二人徒百有二十人中川下士六人史二人\n胥六人徒六十人小川下士二人史一人徒\n二十人\n澤虞毎大澤大藪中士四人下士八人府二\n人史四人胥八人徒八十人中澤中藪如中\n川之衡小澤小藪如小川之衡\n\n迹人中士四人下士八人史二人徒四十人\n\n卝人中士二人下士四人府二人史二人胥\n四人徒四十人\n角人下士二人府一人徒八人\n羽人下士二人府一人徒八人\n掌葛下士二人府一人史一人胥二人徒二\n十人\n掌染草下士二人府一人史二人徒八人\n\n掌炭下士二人史二人徒二十人\n掌荼下士二人府一人史一人徒二十人\n\n掌蜃下士二人府一人史一人徒八人\n\n囿人中士四人下士八人府二人胥八人徒\n八十人\n場人每場下士二人府一人史一人徒二十\n人\n廩人下大夫二人上士四人中士八人下士\n十有六人府八人史十有六人胥三十人徒\n三百人\n舍人上士二人中士四人府二人史四人胥\n四人徒四十人\n倉人中士四人下士八人府二人史四人胥\n四人徒四十人\n司禄中士四人下士八人府二人史四人徒\n四十人\n司稼下士八人史四人徒四十人\n\n舂人奄二人女舂抌二人奚五人\n\n饎人奄二人女饎八人奚四十人\n\n槀人奄八人女槀毎奄二人奚五人\n\n大司徒之職掌建邦之土地之圖與其人民\n之數以佐王安擾邦國以\n天下土地之圖周知九州之地域廣輪之數\n辨其山林川澤丘陵墳衍原隰之名物\n\n而辨其邦國都鄙之數\n制其畿疆而溝封之設其社稷之壝而樹之\n田主各以其野之所宜木遂以名其社與其\n野\n\n以土會之灋辨五地之物生一曰山林其動\n物宜毛物其植物宜皁物其民毛而方二曰\n川澤其動物宜鱗物其植物宜膏物其民黑\n而津三曰丘陵其動物宜羽物其植物宜覈\n物其民專而長四曰墳衍其動物宜介物其\n植物宜莢物其民晳而瘠五曰原隰其動物\n宜臝物其植物宜叢物其民豐肉而􁃠\n\n因此五物者民\n之常而施十有二敎焉一曰以祀禮敎敬則\n民不苟二曰以陽禮敎讓則民不爭三曰以\n隂禮敎親則民不怨四曰以樂禮敎和則民\n不乖五曰以儀辨等則民不越六曰以俗敎\n安則民不愉七曰以刑敎中則民不虣八曰\n以誓敎恤則民不怠九曰以度敎節則民知\n足十曰以世事敎能則民不失職十有一曰\n以賢制爵則民愼德十有二曰以庸制禄則\n民興功\n\n以土宜之灋\n辨十有二土之名物以相民宅而知其利害\n以阜人民以蕃鳥獸以毓草木以任土事\n\n辨十有二壤之物\n而知其種以敎稼穡樹蓺\n\n以土均之灋辨五物\n九等制天下之地征以作民職以令地貢以\n斂財賦以均齊天下之政\n\n以土圭之灋測土深正日景以求\n地中日南則景短多暑日北則景長多寒日\n東則景夕多風日西則景朝多隂\n\n日\n至之景尺有五寸謂之地中天地之所合也\n四時之所交也風雨之所會也隂陽之所和\n也然則百物阜安乃建王國焉制其畿方千\n里而封樹之\n\n凡建邦國以土圭土其地而制\n其域諸公之地封疆方五百里其食者半諸\n侯之地封疆方四百里其食者參之一諸伯\n之地封疆方三百里其食者參之一諸子之\n地封疆方二百里其食者四之一諸男之地\n封疆方百里其食者四之一\n\n凡造都鄙制其地域\n而封溝之以其室數制之不易之地家百畮\n一易之地家二百畮再易之地家三百畮\n\n乃分地職奠地守\n制地貢而頒職事焉以爲地灋而待政令\n\n以荒政十有二聚萬民一曰\n散利二曰薄征三曰緩刑四曰弛力五曰舍\n禁六曰去幾七曰眚禮八曰殺哀九曰蕃樂\n十曰多昏十有一曰索鬼神十有二曰除盜\n賊\n\n以保息六養萬\n民一曰慈幼二曰養老三曰振窮四曰恤貧\n五曰寛疾六曰安富\n\n以本俗\n六安萬民一曰媺宮室二曰族墳墓三曰聮\n兄弟四曰聮師儒五曰聮朋友六曰同衣服\n\n正月之吉始和布敎于\n邦國都鄙乃縣敎象之灋于象魏使萬民觀\n敎象挾日而斂之乃施敎灋于邦國都鄙使\n之各以敎其所治民\n令五家爲比使之相保\n五比爲閭使之相受四閭爲族使之相葬五\n族爲黨使之相救五黨爲州使之相賙五州\n爲郷使之相賔\n\n頒職事十有二于邦國都鄙使以登\n萬民一曰稼穡二曰樹蓺三曰作材四曰阜\n蕃五曰飭材六曰通財七曰化材八曰斂材\n九曰生材十曰學藝十有一曰世事十有二\n曰服事\n\n以郷三物敎萬民而賔興之一曰六德\n知仁聖義忠和二曰六行孝友睦婣任恤三\n曰六藝禮樂射御書數\n\n以郷八刑糾萬\n民一曰不孝之刑二曰不睦之刑三曰不婣\n之刑四曰不弟之刑五曰不任之刑六曰不\n恤之刑七曰造言之刑八曰亂民之刑\n\n以五禮防萬民之僞而敎之中\n以六樂防\n萬民之情而敎之和\n凡萬民之不\n服敎而有獄訟者與有地治者聽而斷之其\n附于刑者歸于士\n\n祀五帝奉\n牛牲羞其肆\n享\n先王亦如之大賔客令野脩道委積\n大喪帥六郷之衆庶屬其\n六引而治其政令\n大軍旅大田役以旗\n致萬民而治其徒庶之政令\n若國有大故則致萬民於王門令無節\n者不行於天下大\n荒大札則令邦國移民通財舍禁弛力薄征\n緩刑\n歲終則令敎官正治而\n致事\n正歲令于敎官曰各共爾職脩乃事\n以聽王命其有不正則國有常刑\n小司徒之職掌建邦之敎灋以稽國中及四\n郊都鄙之夫家九比之數以辨其貴賤老幼\n癈疾凡征役之施舍與其祭祀飲食喪紀之\n禁令\n\n乃頒比灋于六郷之大夫使各\n登其郷之衆寡六畜車輦辨其物以歲時入\n其數以施政敎行徵令\n及三年則大比\n大比則受邦國之比要\n\n乃會萬民之卒伍而用之五人爲伍五\n伍爲兩四兩爲卒五卒爲旅五旅爲師五師\n爲軍以起軍旅以作田役以比追胥以令貢\n賦\n\n乃\n均土地以稽其人民而周知其數上地家七\n人可任也者家三人中地家六人可任也者\n二家五人下地家五人可任也者家二人\n\n凡起徒役毋過家一人以其\n餘爲羨唯田與追胥竭作\n凡用衆庶則掌其政敎與\n其戒禁聽其辭訟施其賞罰誅其犯命者\n凡國之大事致民大故致餘子\n\n乃經土地而井牧其田\n野九夫爲井四井爲邑四邑爲丘四丘爲甸\n四甸爲縣四縣爲都以任地事而令貢賦凡\n稅斂之事\n\n乃分地\n域而辨其守施其職而平其政\n\n凡小祭祀奉牛牲羞其肆\n小賔客令野脩道委積\n大軍旅帥其衆庶小軍旅巡\n役治其政令大喪帥邦\n役治其政敎\n凡建邦國立其社稷正其畿疆之封凡\n民訟以地比正之\n地訟以圖正之歲終則攷其\n屬官之治成而誅賞令羣吏正要會\n而致事正歲則帥其屬而觀敎灋之象徇以\n木鐸曰不用灋者國有常刑令羣吏憲禁令\n脩灋糾職以待邦治及大比六郷四郊\n之吏平敎治正政事攷夫屋及其衆寡六畜\n兵器以待政令\n\n郷師之職各掌其所治郷之敎而聽其治\n以國比之灋以時稽其夫家衆寡辨其\n老幼貴賤癈疾馬牛之物辨其可任者與其\n施舍者掌其戒令糾禁聽其獄訟\n大役則帥民徒而至治其政令旣役\n則受州里之役要以攷司空之辟以逆其役\n事\n凡邦事令作秩敘\n大祭祀羞牛牲共茅蒩\n\n大軍旅會同正治其徒役\n與其輂輦戮其犯命者\n\n大喪用役則帥其\n民而至遂治之及葬執纛以與匠師\n御匶而治役\n\n及\n窆執斧以涖匠師\n\n凡四時之田前期岀田灋于州\n里簡其鼓鐸旗物兵器脩其卒伍\n及期以司徒之大旗致衆庶而陳之以旗物\n辨郷邑而治其政令刑禁巡其前後之屯而\n戮其犯命者斷其爭禽之訟\n\n凡四時之徵令有常者以木鐸徇於市\n朝以歲時巡國\n及野而賙萬民之囏阨以王命施惠\n歲終則\n攷六郷之治以詔廢置正歲稽其郷器比共\n吉凶二服閭共祭器族共喪器黨共射器州\n共賔器郷共吉凶禮樂之器\n\n若國大比則攷敎\n察辭稽器展事以詔誅賞\n\n郷大夫之職各掌其郷之政敎禁令\n正月之吉受敎灋于司徒退而頒之\n于其郷吏使各以敎其所治以攷其德行察\n其道藝以歲時登其夫家之\n衆寡辨其可任者國中自七尺以及六十野\n自六尺以及六十有五皆征之其舍者國中\n貴者賢者能者服公事者老者疾者皆舍以\n歲時入其書\n\n三年則大比攷其德行道藝而興賢\n者能者郷老及郷大夫帥其吏與其衆寡以\n禮禮賔之\n\n厥明郷老及郷大\n夫羣吏獻賢能之書于王王再拜受之登于\n天府內史貳之\n\n退而以郷射之禮五物詢衆庶一曰和\n二曰容三曰主皮四曰和容五曰興舞\n\n此謂使民興賢出使\n長之使民興能入使治之\n\n歲終則令六\n郷之吏皆會政致事正歲令\n羣吏攷灋于司徒以退各憲之於其所治國\n大詢于衆庶則各帥其郷之衆寡而致於朝\n國有\n大故則令民各守其閭以待政令\n以旌節輔令則達之\n州長各掌其州之敎治政令之灋\n正月之\n吉各屬其州之民而讀灋以攷其德行道藝\n而勸之以糾其過惡而戒之\n若以歲時祭祀州社則屬其民而讀\n灋亦如之春秋以禮會民而射于州序\n凡\n州之大祭祀大喪皆涖其事\n若國作民而師田行役之事\n則帥而致之掌其戒令與其賞罰\n歲終則會其州之政令正\n歲則讀敎灋如初\n三年大比則大攷州里以贊郷大夫廢興\n\n黨正各掌其黨之政令敎治\n及四時之孟月吉日則屬民\n而讀邦灋以糾戒之\n春秋祭禜亦如之\n國索鬼神而祭祀則以禮屬民\n而飲酒于序以正齒位壹命齒于郷里再命\n齒于父族三命而不齒\n\n凡其黨\n之祭祀喪紀昏冠飲酒敎其禮事掌其禁戒\n凡作民而師田行役則以其灋\n治其政事歲終則會其黨政帥其\n吏而致事正歲屬民讀灋而書其德行道藝\n以歲時涖校比\n及\n大比亦如之\n族師各掌其族之戒令政事\n月吉則屬民而讀邦灋書其孝弟睦婣有\n學者\n春秋祭酺亦如之\n\n以邦\n比之灋帥四閭之吏以時屬民而校登其族\n之夫家衆寡辨其貴賤老幼癈疾可任者及\n其六畜車輦五家爲比十家爲聮五\n人爲伍十人爲聮四閭爲族八閭爲聮使之\n相保相受刑罰慶賞相及相共以受邦職以\n役國事以相葬埋\n若作民而師田行役則合其卒伍簡其兵器\n以鼓鐸旗物帥而至掌其治令戒禁刑罰\n歲終則會政致事\n閭胥各掌其閭之徵令以歲時\n各數其閭之衆寡辨其施含凡春秋之祭祀\n役政喪紀之數聚衆庶旣比則讀灋書其敬\n敏任恤者\n\n凡事掌其比觵撻\n罰之事\n\n比長各掌其比之治五家相受相和親有辠\n竒衺則相及徒于國中及\n郊則從而授之\n若徙于他則爲之旌節而行\n之若無授無節則唯圜\n土內之\n\n封人掌設王之社壝爲畿封而樹之\n凡封國設其社稷\n之壝封其四疆造都邑之封域\n者亦如之令社稷之職\n\n凡祭祀飾其牛牲設其楅衡\n置其絼共其水稾\n\n歌舞牲\n及毛炮之豚\n\n凡喪紀賔客軍旅大盟則飾其牛\n牲\n鼓人掌敎六鼓四金之音聲以節聲樂以和\n軍旅以正田役敎爲鼓而辨其聲\n用以雷鼓鼓\n神祀以靈鼓鼓社祭\n以路鼓鼓鬼享\n以鼖鼓鼓軍事\n以鼛鼓鼓役事以晉鼓鼓金奏\n以金錞和鼓\n以金鐲節鼓\n以\n金鐃止鼓\n以金鐸通鼓\n凡祭祀百物之神鼓兵舞帗舞者\n凡軍旅夜鼓鼜\n\n軍動則鼓其衆田役亦如之救日月則\n詔王鼓\n大喪則詔大僕鼓\n舞師掌敎兵舞帥而舞山川之祭祀敎帗舞\n帥而舞社稷之祭祀敎羽舞帥而舞四方之\n祭祀敎皇舞帥而舞旱暵之事\n\n凡野舞則皆敎\n之凡小祭祀則不興舞\n\n牧人掌牧六牲而阜蕃其物以共祭祀之牲\n牷凡\n陽祀用騂牲毛之隂祀用􁇠牲毛之望祀各\n以其方之色牲毛之\n\n凡時祀之牲必用牷物\n凡外祭毀事用尨可也\n\n凡祭祀共其犧牲以授充人繫\n之\n凡牲不繫者共奉之\n牛人掌養國之公牛以待國之政令凡\n祭祀共其享牛求牛以授職人而芻之\n\n凡賔客之事共其\n牢禮積膳之牛\n饗食賔射共\n其膳羞之牛\n軍事共其犒牛\n喪事共其奠牛\n凡會同軍旅行役共其兵車之牛與其牽徬\n以載公任器\n凡祭祀共其牛牲之互與其盆簝以\n待事\n\n充人掌繫祭祀之牲牷祀五帝則繫于牢芻\n之三月享先\n王亦如之凡散祭祀之牲繫于國門使養之\n\n展牲則吿牲\n\n碩牲則贊\n\n周禮卷第三\n"}
{"id": "KR1d0002_004", "series": "KR1d0002", "text": "周禮卷第四\n地官司徒下　鄭氏註\n載師掌任土之灋以物地事授地職而待其\n政令\n以廛里任國中之地以場圃任園\n地以宅田士田賈田任近郊之地以官田牛\n田賞田牧田任逺郊之地以公邑之田任甸\n地以家邑之田任稍地以小都之田任縣地\n以大都之田任畺地\n\n凡任地國宅無征園廛二\n十而一近郊十一逺郊二十而三甸稍縣都\n皆無過十二唯其漆林之征二十而五\n\n凡宅不毛者有里布凡田不耕者出屋\n粟凡民無職事者出夫家之征\n\n以時徵其賦\n閭師掌國中及四郊之人民六畜之數以任\n其力以待其政令以時徵其賦\n凡任民\n任農以耕事貢九穀任圃以樹事貢草木任\n工以飭材事貢器物任商以市事貢貨賄任\n牧以畜事貢鳥獸任嬪以女事貢布帛任衡\n以山事貢其物任虞以澤事貢其物\n凡無職者出夫布\n凡庶民不畜者祭無牲不耕者祭無盛不\n樹者無椁不𧖟者不帛不績者不衰\n\n縣師掌邦國都鄙稍甸郊里之地域而辨其\n夫家人民田萊之數及其六畜車輦之稽三\n年大比則以攷羣吏而以詔廢置\n\n若將有軍旅會同田役之戒則受\n灋于司馬以作其衆庶及馬牛車輦會其車\n人之卒伍使皆備旗鼓兵器以帥而至\n凡造都邑量其地辨其物\n而制其域以歲時徵\n野之賦貢\n遺人掌邦之委積以待施惠郷里之委積以\n恤民之囏阨門關之委積以養老孤郊里之\n委積以待賔客野鄙之委積以待羇旅縣都\n之委積以待凶荒\n\n凡賔客會同師役掌其\n道路之委積凡國野之道十里有廬廬有飲\n食三十里有宿宿有路室路室有委五十里\n有市市有候館候館有積\n凡委積\n之事巡而比之以時頒之\n均人掌均地政均地守均地職均人民牛馬\n車輦之力政\n凡均\n力政以歲上下豐年則公旬用三日焉中年\n則公旬用二日焉無年則公旬用一日焉\n\n凶札則無力政無財賦\n不收地守地職不均地政\n三年大比則大\n均\n師氏掌以媺詔王\n以三德敎國子一曰至德以爲道本二\n曰敏德以爲行本三曰孝德以知逆惡敎三\n行一曰孝行以親父母二曰友行以尊賢良\n三曰順行以事師長\n\n居虎門之左司王朝\n\n掌國中失之事以敎國子弟\n\n凡國之貴遊子弟學焉\n凡祭祀賔客會\n同喪紀軍旅王舉則從\n聽治亦如之\n使其屬帥四夷之隷各以其兵服守\n王門之外且蹕\n朝在野外則守內\n列\n保氏掌諫王惡\n而養國子以道乃敎之六藝一曰五\n禮二曰六樂三曰五射四曰五馭五曰六書\n六曰九數乃敎之六儀一曰祭祀之容二曰\n賔客之容三曰朝廷之容四曰喪紀之容五\n曰軍旅之容六曰車馬之容\n\n凡祭祀\n賔客會同喪紀軍旅王舉則從聽治亦如之\n使其屬守王闈\n司諫掌糾萬民之德而勸之朋友正其行而\n强之道藝巡問而觀察之以時書其德行道\n藝辨其能而可任於國事者\n\n以攷郷里之治以詔廢置以行赦宥\n\n司救掌萬民之衺惡過失而誅讓之以禮防\n禁而救之\n\n凡民之有衺惡者\n三讓而罰三罰而士加明刑恥諸嘉石役諸\n司空\n\n其有過失者三讓而罰三罰而\n歸于圜土\n凡歲時有天患民病則\n以節巡國中及郊野而以王命施惠\n\n調人掌司萬民之難而諧和之\n凡過而殺傷人者以民成之\n\n鳥獸亦如之\n凡和難父之讎辟諸海外兄弟之讎辟\n諸千里之外從父兄弟之讎不同國君之讎\n眡父師長之讎眡兄弟主友之讎眡從父兄\n弟\n\n弗辟則與之瑞節而以執之\n凡殺人有\n反殺者使邦國交讎之\n凡殺人而\n義者不同國令勿讎讎之則死\n凡\n有鬭怒者成之不可成者則書之先動者誅\n之\n\n媒氏掌萬民之判\n凡男女自成名以上皆書\n年月日名焉令男\n三十而娶女二十而嫁\n凡娶判妻入子者皆書之\n\n中春之月令會男女\n於是時也奔者不禁若無故而不\n用令者罰之\n司男女之無夫家者\n而會之凡嫁子娶妻入幣\n純帛無過五兩\n\n禁遷葬者與嫁殤者\n\n凡男女之隂訟聽之\n于勝國之社其附于刑者歸之于士\n\n司市掌市之治敎政刑量度禁令\n以次敘分地而經市\n以陳肆辨物而\n平市以政令禁物靡而\n均市\n以商賈阜財而行市\n以量度成賈而徵儥\n\n以質劑結信而止訟\n\n以賈民禁僞而除詐\n以刑罰禁虣而去盜\n以泉府同貨而斂賖\n\n大市曰􁍮而市百族爲主朝市朝時而市\n商賈爲主夕市夕時而市販夫販婦爲主\n\n凡市入則胥執鞭度守門市之羣吏平\n肆展成奠賈上旌于思次以令市市師涖焉\n而聽大治大訟胥師賈師涖于介次而聽小\n治小訟\n\n凡萬民之期于\n市者辟布者量度者刑戮者各於其地之敘\n\n凡得貨賄六畜\n者亦如之三日而舉之\n凡治市之貨賄\n六畜珍異亡者使有利者使阜害者使亡靡\n者使微\n\n凡通貨賄\n以璽節出入之\n國凶荒札喪則市無征\n而作布\n凡市僞飾之禁在民者十有二在商者十有\n二在賈者十有二在工者十有二\n\n市\n刑小刑憲罰中刑徇罰大刑扑罰其附于刑\n者歸于士\n國君過市則刑人赦夫\n人過市罰一幕世子過市罰一帟命夫過市\n罰一蓋命婦過市罰一帷\n\n凡會同師役市司帥賈師而從治其市\n政掌其賣儥之事\n\n質人掌成市之貨賄人民牛馬兵器珍異\n凡賣儥者質\n劑焉大市以質小市以劑\n\n掌稽市之書契同其度量壹其淳制巡而\n攷之犯禁者舉而罰之\n\n凡治質\n劑者國中一旬郊二旬野三旬都三月邦國\n朞期內聽期外不聽\n\n廛人掌斂市絘布緫布質布罰布廛布而入\n于泉府\n\n凡屠者斂其皮角筋骨入于玉府\n凡珍異之有滯者斂\n而入于膳府\n\n胥師各掌其次之政令而平其貨賄憲刑禁\n焉察其詐僞飾行儥慝者而誅罰\n之\n聽其小治小訟而\n斷之\n賈師各掌其次之貨賄之治辨其物而均平\n之展其成而奠其賈然後令市\n凡天患禁貴儥者使有恒賈\n四時之珍異亦如\n之凡國之賣儥各帥其屬而嗣掌其\n月\n凡師役會同亦如之\n司虣掌憲市之禁令禁其鬭嚻者與其虣亂\n者出入相陵犯者以屬遊飲食于市者\n若不可禁則搏\n而戮之\n司稽掌巡市而察其犯禁者與其不物者而\n搏之掌執市之盜賊\n以徇且刑之\n胥各掌其所治之政執鞭度而巡其前掌其\n坐作出入之禁令襲其不正者\n凡有罪者\n撻戮而罰之\n肆長各掌其肆之政令陳其貨賄名相近者\n相逺也實相近者相爾也而平正之\n\n斂其緫布掌其戒禁\n泉府掌以市之征布斂市之不售貨之滯於\n民用者以其賈買之物楬而書之以待不時\n而買者買者各從其抵都鄙從其主國人郊\n人從其有司然後予之\n\n凡\n賖者祭祀無過旬日喪紀無過三月\n凡民之貸者與其有司辨而\n授之以國服爲之息\n\n凡國之財用取具焉歲終則會其岀入\n而納其餘\n司門掌授管鍵以啓閉國門\n幾出入不物者正其貨賄凡\n財物犯禁者舉之\n以其財養死\n政之老與其孤\n祭祀之牛牲繫焉監門養之\n凡歲時之門受其餘凡四方\n之賔客造焉則以吿\n\n司關掌國貨之節以聮門市\n\n司貨賄之出入者\n掌其治禁與其征廛\n凡貨不出於關者舉其貨罰其\n人凡所達貨\n賄者則以節傳出之\n國凶札則\n無關門之征猶幾\n\n凡四方之賔客敂關則爲之\n吿\n有外內之送令則以\n節傳出內之\n\n掌節掌守邦節而辨其用以輔王命\n\n守邦國者用玉節守都鄙者用\n角節\n凡邦國之使節山\n國用虎節土國用人節澤國用龍節皆金也\n以英蕩輔之\n\n門關用符節貨賄用璽節道路用旌節皆\n有期以反節\n\n凡通達於天下者必有節以傳輔之\n無節者\n有幾則不達\n遂人掌邦之野以土地之圖\n經田野造縣鄙形體之灋五家爲鄰五鄰爲\n里四里爲酇五酇爲鄙五鄙爲縣五縣爲遂\n皆有地域溝樹之使各掌其政令刑禁以歲\n時稽其人民而授之田野簡其兵器敎之稼\n穡\n\n凡\n治野以下劑致甿以田里安甿以樂昏擾甿\n以土宜敎甿稼穡以興耡利甿以時器勸甿\n以彊予任甿以土均平政\n\n辨其野之土上地中地下地以\n頒田里上地夫一廛田百畮萊五十畮餘夫\n亦如之中地夫一廛田百畮萊百畮餘夫亦\n如之下地夫一廛田百畮萊二百畮餘夫亦\n如之\n\n凡治野\n夫閒有遂遂上有徑十夫有溝溝上有畛百\n夫有洫洫上有涂千夫有澮澮上有道萬夫\n有川川上有路以達于畿\n\n以歲\n時登其夫家之衆寡及其六畜車輦辨其老\n幼癈疾與其施舍者以頒職作事以令貢賦\n以令師田以起政役\n\n若起野役\n則令各帥其所治之民而至以遂之大旗致\n之其不用命者誅之凡\n國祭祀共野牲令野職\n凡賔客令脩野道而委積大喪帥\n六遂之役而致之掌其政令及葬帥而屬六\n綍及窆陳役\n\n凡事致野役而師田作野民帥而至掌其\n政治禁令\n遂師各掌其遂之政令戒禁以時登其夫家\n之衆寡六畜車輦辨其施舍與其可任者經\n牧其田野辨其可食者周知其數而任之以\n徵財征作役事則聽其治訟\n巡其稼穡而移用其\n民以救其時事\n凡國祭祀審其誓\n戒共其野牲入野職野賦于玉府\n賔客則巡其道脩庀其委\n積\n大喪使帥其屬以幄帟先道野役及窆抱磨\n共丘籠及蜃車之役\n\n軍旅田獵平\n野民掌其禁令比敘其事而賞罰\n\n遂大夫各掌其遂之政令以歲時稽其夫家\n之衆寡六畜田野辨其可任者與其可施舍\n者以敎稼穡以稽功事掌其政令戒禁聽其\n治訟令爲邑者歲終\n則會政致事\n正歲簡稼器脩稼政\n\n三歲大比則帥\n其吏而興甿明其有功者屬其地治者\n\n凡爲邑者以四達戒其功事而\n誅賞廢興之\n\n縣正各掌其縣之政令徵比以頒田里以分\n職事掌其治訟趨其稼事而賞罰之\n若將用野民師田行役移執\n事則帥而至治其政令\n旣役則稽功會事而誅賞\n鄙師各掌其鄙之政令祭祀凡\n作民則掌其戒令以時數其衆庶而\n察其媺惡而誅賞歲終則會\n其鄙之政而致事\n酇長各掌其酇之政令以時校登其夫家比\n其衆寡以治其喪紀祭祀之事若作其\n民而用之則以旗鼓兵革帥而至若歲時簡\n器與有司數之凡歲時\n之戒令皆聽之趨其耕耨稽其女功\n\n里宰掌比其邑之衆寡與其六畜兵器治其\n政令以歲時合耦于耡以治稼穡趨其\n耕耨行其秩敘以待有司之政令而徵斂其\n財賦\n\n鄰長掌相糾相受凡邑中之政相贊\n徙于他邑則從而授之\n旅師掌聚野之耡粟屋粟閒粟\n\n而用之以質劑致民平頒\n其興積施其惠散其利而均其政令\n\n凡用粟春頒而秋斂之\n凡新甿之治皆聽之使無征役以地\n之媺惡爲之等\n\n稍人掌令丘乘之政令\n\n若有會同師田行役之事則以縣師之\n灋作其同徒輂輦帥而以至治其政令以聽\n於司馬\n\n大喪帥蜃車與其役以至\n掌其政令以聽於司徒\n\n委人掌斂野之賦斂薪芻凡䟽材木材凡畜\n聚之物\n\n以稍聚待賔\n客以甸聚待羇旅\n凡其余聚以待頒賜\n以式灋共祭祀之薪蒸木材賔客共其\n芻薪喪紀共其薪蒸木材軍旅共其委積薪\n芻凡䟽材共野委兵器與其野囿財用\n\n凡軍旅之賔客館焉\n\n土均掌平土地之政以均地守以均地事以\n均地貢\n以和邦國都鄙之政令刑禁與其\n施舍禮俗喪紀祭祀皆以地媺惡爲輕重之\n灋而行之掌其禁令\n\n草人掌土化之灋以物地相其宜而爲之種\n\n凡糞種騂剛用牛赤\n緹用羊墳壤用麋渴澤用鹿鹹潟用貆勃壤\n用狐埴壚用豕彊㯺用蕡輕爂用犬\n\n稻人掌稼下地以瀦\n畜水以防止水以溝蕩水以遂均水以列舍\n水以澮寫水以涉揚其芟作田\n\n凡\n稼澤夏以水殄草而芟荑之\n\n澤草所生種之芒種\n旱暵共其雩斂\n喪紀共其葦事\n\n土訓掌道地圖以詔地事\n道地慝以辨地物\n而原其生以詔地求\n\n王巡守則夾王車\n\n誦訓掌道方志以詔觀事\n掌道方慝以詔辟忌以\n知地俗\n\n王巡守則夾王車\n山虞掌山林之政令物爲之厲而爲之守禁\n\n仲冬斬陽木仲夏斬\n隂木\n凡服耜斬季材\n以時入之\n令萬民時斬材有期日\n凡邦工入山林而掄材不禁\n春秋之斬木不入禁\n凡竊木者有刑罰若祭\n山林則爲主而脩除且蹕\n若大田獵則萊山田之野及弊田植虞旗于\n中致禽而珥焉\n\n林衡掌巡林麓之禁令而平其守\n以時計林麓而賞罰之\n若斬\n木材則受灋于山虞而掌其政令\n\n川衡掌巡川澤之禁令而平其守以時舍其\n守犯禁者執而誅罰之\n祭祀賔客共川奠\n澤虞掌國澤之政令爲之厲禁使其地之人\n守其財物以時入之于玉府頒其餘于萬民\n\n凡祭\n祀賔客共澤物之奠\n喪紀共其葦蒲之事若大田\n獵則萊澤野及弊田植虞旌以屬禽\n\n迹人掌邦田之地政爲之厲禁而守之\n凡田獵者受令焉禁麛卵者與\n其毒矢射者\n卝人掌金玉錫石之地而爲之厲禁以守之\n若以時取之則物其地\n圖而授之巡其\n禁令\n角人掌以時徵齒角凡骨物於山澤之農以\n當邦賦之政令以度量\n受之以共財用\n\n羽人掌以時徵羽翮之政于山澤之農以當\n邦賦之政令凡受羽十羽爲審百\n羽爲摶十摶爲縳\n\n掌葛掌以時徵絺綌之材于山農凡葛征徵\n草貢之材于澤農以當邦賦之政令\n以權度受之\n\n掌染草掌以春秋斂染草之物\n以權量受之\n以待時而頒之\n掌炭掌灰物炭物之徵令以時入之\n以權量受之以共邦之用\n凡炭灰之事\n掌荼掌以時聚荼以共喪事\n徵野䟽材之物以待邦事凡畜聚之物\n\n掌蜃掌斂互物蜃物以共闉壙之蜃\n\n祭祀共蜃器之蜃\n\n共白盛之蜃\n\n囿人掌囿遊之獸禁\n牧百獸\n祭祀喪紀賔客共\n其生獸死獸之物\n場人掌國之場圃而樹之果蓏珍異之物以\n時斂而藏之凡祭祀\n賔客共其果蓏享亦如之\n\n廩人掌九穀之數以待國之匪頒賙賜稍食\n\n以歲之上下數邦用以\n知足否以詔穀用以治年之凶豐\n凡萬民之食食者人四鬴上也人三\n鬴中也人二鬴下也若食\n不能人二鬴則令邦移民就穀詔王殺邦用\n凡邦有會同師役之\n事則治其糧與其食\n大祭祀則共其接盛\n\n舍人掌平宫中之政分其財守以灋掌其出\n入\n凡祭祀共簠簋實之陳之\n賔客亦如之\n共其禮車米筥米芻禾喪\n紀共飯米熬穀\n\n以\n歲時縣穜稑之種以共王后之春獻種\n\n掌米粟之出入辨其物\n歲終則會計其政\n倉人掌粟入之藏辨九穀之物\n以待邦用若穀不足則止餘灋用有餘則藏\n之以待凶而頒之\n凡國之大事共道路之穀積食飲之具\n\n司禄\n司稼掌巡邦野之稼而辨穜稑之種周知其\n名與其所宜地以爲灋而縣于邑閭\n巡野觀稼以年\n之上下出斂灋\n掌均萬民之食而賙其急而平其興\n\n舂人掌共米物祭祀共其齍盛之米\n賔客共其牢禮之\n米凡饗食共其食米\n掌凡米事\n􁆊人掌凡祭祀共盛共王及后\n之六食凡賔客共其簠簋之實\n饗食亦如之\n犒人掌共外內朝穴食者之食\n\n若饗耆老孤子士庶子共其食\n掌豢祭祀之犬\n\n周禮卷第四\n"}
{"id": "KR1d0002_005", "series": "KR1d0002", "text": "周禮卷第五\n春官宗伯第三　鄭氏註\n惟王建國辨方正位體國經野設官分職以\n爲民極乃立春官宗伯使帥其屬而掌邦禮\n以佐王和邦國\n\n禮官之屬大宗伯卿一人小宗伯中大夫二\n人肆師下大夫四人上士八人中士十有六\n人旅下士三十有二人府六人史十有二人\n胥十有二人徒百有二十人\n\n鬱人下士二人府一人史一人徒八人\n\n鬯人下士二人府一人史一人徒八人\n\n雞人下士一人史一人徒四人\n司尊彞下士二人府四人史二人胥二人徒\n二十人\n司凡筵下士二人府二人史一人徒八人\n\n天府上士一人中士二人府四人史二人胥\n二人徒二十人\n典瑞中士二人府二人史二人胥一人徒十\n人\n典命中士二人府二人史二人胥一人徒十\n人\n司服中士二人府二人史一人胥一人徒十\n人\n典祀中士二人下士四人府二人史二人胥\n四人徒四十人\n守祧奄八人女祧毎廟二人奚四人\n\n世婦毎宮卿二人下大夫四人中士八人女\n府二人女史二人奚十有六人\n\n內宗凡內女之有爵者\n\n外宗凡外女之有爵者\n冢人下大夫二人中士四人府二人史四人\n胥十有二人徒百有二十人\n墓大夫下大夫二人中士八人府二人史四\n人胥二十人徒二百人\n職喪上士二人中士四人下士八人府二人\n史四人胥四人徒四十人\n大司樂中大夫四人\n樂師下大夫四人上士八人下士十有六人\n府四人史八人胥八人徒八十人\n大胥中士四人小胥下士八人府二人史四\n人徒四十人\n\n大師下大夫二人小師上士四人瞽矇上瞽\n四十人中瞽百人下瞽百有六十人眡瞭三\n百人府四人史八人胥十有二人徒百有二\n十人\n\n典同中士二人府一人史一人胥二人徒二\n十人\n\n磬師中士四人下士八人府四人史二人胥\n四人徒四十人\n鍾師中士四人下士八人府二人史二人胥\n六人徒六十人\n笙師中士二人下士四人府二人史二人胥\n一人徒十人\n鎛師中士二人下士四人府二人史一人胥\n二人徒二十人\n韎師下士二人府一人史一人舞者十有六\n人徒四十人\n\n旄人下士四人舞者衆寡無數府二人史二\n人胥二人徒二十人\n籥師中士四人府二人史二人胥二人徒二\n十人\n\n籥章中士二人下士四人府一人史一人胥\n二人徒二十人\n鞮鞻氏下士四人府一人史一人胥二人徒\n二十人\n\n典庸器下士四人府四人史二人胥八人徒\n八十人\n\n司干下士二人府二人史二人徒二十人\n\n大卜下大夫二人卜師上士四人卜人中士\n八人下士十有六人府二人史二人胥四人\n徒四十人\n龜人中士二人府二人史二人工四人胥四\n人徒四十人\n菙氏下士二人史一人徒八人\n\n占人下士八人府一人史二人徒八人\n\n簭人中士二人府一人史二人徒四人\n\n占夢中士二人史二人徒四人\n眡祲中士二人史二人徒四人\n\n大祝下大夫二人上士四人\n小祝中士八人下士十有六人府二人史四\n人胥四人徒四十人\n喪祝上士二人中士四人下士八人府二人\n史二人胥四人徒四十人\n甸祝下士二人府一人史一人徒四人\n\n詛祝下士二人府一人史一人徒四人\n\n司巫中士二人府一人史一人胥一人徒十\n人\n男巫無數女巫無數其師中士四人府二人\n史四人胥四人徒四十人\n大史下大夫二人上士四人\n小史中士八人下士十有六人府四人史八\n人胥四人徒四十人\n馮相氏中士二人下士四人府二人史四人\n徒八人\n\n保章氏中士二人下士四人府二人史四人\n徒八人\n內史中大夫一人下大夫二人上士四人中\n士八人下士十有六人府四人史八人胥四\n人徒四十人\n外史上士四人中士八人下士十有六人胥\n二人徒二十人\n御史中士八人下士十有六人其史百有二\n十人府四人胥四人徒四十人\n\n巾車下大夫二人上士四人中士八人下士\n十有六人府四人史八人工百人胥五人徒\n五十人\n典路中士二人下士四人府二人史二人胥\n二人徒二十人\n車僕中士二人下士四人府二人史二人胥\n二人徒二十人\n司常中士二人下士四人府二人史二人胥\n四人徒四十人\n都宗人上士二人中士四人府二人史四人\n胥四人徒四十人\n家宗人如都宗人之數\n凡以神士者無數以其藝爲之貴賤之等\n\n大宗伯之職掌建邦之天神人鬼地示之禮\n以佐王建保邦國\n\n以吉禮事邦國之鬼神示\n\n以禋祀祀昊天上帝以實柴祀日月\n星辰以槱燎祀司中司命飌師雨師\n\n以\n血祭祭社稷五祀五嶽以貍沈祭山林川澤\n以疈辜祭四方百物\n\n以肆獻祼享先王以饋食享先王以\n祠春享先王以禴夏享先王以甞秋享先王\n以烝冬享先王\n\n以凶禮哀邦國之憂\n以喪禮哀死亡\n以荒禮哀凶札\n\n以弔禮哀禍烖\n\n以禬禮哀圍敗\n\n以恤禮哀寇亂\n以賔禮親邦國\n春見曰朝夏見曰宗秋見曰覲冬見曰遇時\n見曰會殷見曰同\n\n時聘曰問殷覜曰\n視\n\n以軍禮同邦國\n大師之禮用衆也\n大均之禮恤衆也大田之\n禮簡衆也大役之禮任衆也\n大封之禮合衆也\n以嘉禮親萬民\n以飲食之禮親宗族兄弟\n\n以昏冠之\n禮親成男女以賔射之禮親\n故舊朋友\n以饗\n燕之禮親四方之賔客以脤膰之禮\n親兄弟之國\n以賀慶之禮\n親異姓之國以九儀之命正邦國\n之位壹命受職\n\n再命受服\n\n三命受位\n四命受器\n\n五命賜則\n\n六命賜官\n\n七命賜國\n八命作牧\n九命作伯\n以玉作六瑞以等邦國\n王執鎭圭\n公執桓圭\n侯執信圭伯執\n躬圭\n子執穀璧男執蒲\n璧\n以禽作六摯以等諸臣\n孤執皮帛卿執羔大夫執鴈士\n執雉庶人執鶩工商執雞\n\n以玉作\n六器以禮天地四方\n以蒼璧禮天以黃琮禮地以靑\n圭禮東方以赤璋禮南方以白琥禮西方以\n玄璜禮北方\n\n皆有牲幣各放其器之色\n以天産作隂德以中禮\n防之以地産作陽德以和樂防之\n\n以禮樂合天地之化百物之\n産以事鬼神以諧萬民以致百物\n凡祀大神享\n大鬼祭大示帥執事而卜日宿眡滌濯涖玉\n鬯省牲鑊奉玉齍詔大號治其大禮詔相王\n之大禮\n\n若王不與祭\n祀則攝位凡大祭祀王后\n不與則攝而薦豆籩徹大賔客則\n攝而載果\n朝覲會同\n則爲上相大喪亦如之王哭諸侯亦如之\n\n王命諸\n侯則儐\n\n國有大故則旅上帝及四望\n\n王大封則先吿后土\n乃頒祀于邦國都家郷邑\n\n小宗伯之職掌建國之神位右社稷左宗廟\n\n兆五帝於四郊四望四類亦如之\n\n兆山\n川丘陵墳衍各因其方掌五禮之禁令\n與其用等辨廟祧\n之昭穆辨吉\n凶之五服車旗宮室之禁\n三族之別以辨親䟽其正室皆謂之門子掌\n其政令\n毛六牲辨其名\n物而頒之于五官使共奉之\n辨六齍\n之名物與其用使六宮之人共奉之\n辨六彞之名物以待果將\n辨\n六尊之名物以待祭祀賔客\n掌衣服車\n旗宮室之賞賜掌四時祭\n祀之序事與其禮若\n國大貞則奉玉帛以詔號\n大祭祀省牲眡滌濯祭之日逆齍省鑊\n告時于王吿備于王\n凡祭祀賔客以時\n將瓚果\n詔相祭祀之小禮凡大禮佐大宗\n伯賜卿大夫士爵則儐\n小祭\n祀掌事如大宗伯之禮大賔客受其將幣之\n齎若大師則帥有司而立\n軍社奉主車\n\n若軍將有事則與祭有司\n將事于四望\n\n若大甸則帥有司而饁獸于郊\n遂頒禽\n\n大烖及執事禱祠于上\n下神示\n王崩大肆以秬鬯渳\n\n及執事涖大斂小斂帥異族而佐\n\n縣\n衰冠之式于路門之外及\n執事眡葬獻器遂哭之\n卜葬兆甫竁亦如之\n\n旣葬詔相喪祭之\n禮\n成葬而祭墓爲位\n\n凡王之會同軍旅甸役\n之禱祠肄儀爲位\n國有禍烖則亦如之\n凡天地之大烖類社稷宗廟則爲位\n凡國之大禮佐大宗伯凡小\n禮掌事如大宗伯之儀\n肆師之職掌立國祀之禮以佐大宗伯\n立大祀用玉帛牲牷立次祀用牲幣立小祀\n用牲\n以歲時序\n其祭祀及其祈珥\n\n大祭祀展犧牲\n繫于牢頒于職人\n凡祭祀之卜日宿\n爲期詔相其禮眡滌濯亦如之祭之\n日表齍盛吿絜展器陳吿備及果築䰞相治\n小禮誅其慢怠者\n\n掌兆中廟\n中之禁令凡祭祀禮成則吿事畢大賔\n客涖筵几築䰞贊果將\n大朝覲佐儐共設匪罋之禮\n\n饗食授祭與祝侯禳于畺及郊\n大喪大渳以鬯則築鬻\n令外內命婦序哭\n禁外內命男女之衰不中灋者且授之杖\n\n凡師甸用牲于社宗則爲位\n\n類造上帝封于\n大神祭兵于山川亦如之\n\n凡師不\n功則助牽王車\n凡四時之大甸獵祭\n表貉則爲位\n甞\n之日涖卜來歲之芟\n\n獮之日涖卜來歲之戒\n社之日涖卜來歲之稼\n若國有大故則令國人祭\n歲時之祭祀亦\n如之凡卿大夫之喪相其禮\n凡國之大事治其禮儀以佐宗伯\n\n凡國之小事治其禮儀而掌其事如宗伯\n之禮\n鬱人掌祼器凡祭祀賔客之祼事\n和鬱鬯以實彞而陳之\n凡祼\n玉濯之陳之以贊祼事詔祼將之\n儀與其節凡祼事沃盥大喪\n之渳共其肆器\n\n及葬共其祼器遂貍之\n大祭祀與\n量人受舉斝之卒爵而飲之\n\n鬯人掌共秬鬯而飾之凡祭\n祀社壝用大罍\n禜門用瓢齎\n\n廟用脩凡山川四\n方用蜃凡祼事用槪凡疈事用散\n\n大喪之大渳設斗共其釁鬯\n凡王之齊事共其秬鬯\n凡王弔臨共介鬯\n\n雞人掌共雞牲辨其物\n大祭祀夜嘑旦以􁅭百官\n凡國之大賔客會\n同軍旅喪紀亦如之凡國事爲期則吿之時\n\n凡祭祀面禳釁共\n其雞牲\n\n司尊彞掌六尊六彞之位詔其酌辨其用與\n其實\n春祠夏禴祼用雞\n彞鳥彞皆有舟其朝踐用兩獻尊其再獻用\n兩象尊皆有罍諸臣之所昨也秋甞冬烝祼\n用斝彞黃彞皆有舟其朝獻用兩著尊其饋\n獻用兩壷尊皆有罍諸臣之所昨也凡四時\n之閒祀追享朝享祼用虎彞蜼彞皆有舟其\n朝踐用兩大尊其再獻用兩山尊皆有罍諸\n臣之所昨也\n\n凡\n六彞六尊之酌鬱齊獻酌醴齊縮酌盎齊涗\n酌凡酒脩酌\n\n大喪存奠彞\n大旅亦如之\n司几筵掌五几五席之名物辨其用與其位\n\n凡大朝覲大饗射凡封國命諸侯王位設\n黼依依前南郷設莞筵紛純加繅席畫純加\n次席黼純左右玉几\n\n祀\n先王昨席亦如之\n\n諸侯祭祀席蒲筵繢純加莞席\n紛純右彫几\n昨席莞筵紛純加繅席畫純筵國\n賔于牖前亦如之左彤几\n\n甸役則設熊席右漆几\n凡喪事設葦席右素几其柏席用萑\n黼純諸侯則紛純毎敦一几\n\n凡吉事變几凶事仍几\n\n凡官\n府郷州及都鄙之治中受而藏之以詔王察\n羣吏之治\n上春釁寶鎭及寶器\n凡吉凶之事祖廟之中沃盥\n執燭季冬陳玉\n以貞來歲之媺惡\n\n若遷寶則奉之若祭\n天之司民司禄而獻民數穀數則受而藏之\n\n典瑞掌玉瑞玉器之藏辨其名物與其用事\n設其服飾\n王晉大圭執鎭圭繅藉五\n采五就以朝日\n\n公執桓圭侯執信\n圭伯執躬圭繅皆三采三就子執穀璧男執\n蒲璧繅皆二采再就以朝覲宗遇會同于王\n\n諸\n侯相見亦如之\n瑑圭璋璧琮繅皆二采一就以覜\n聘\n四圭有邸以祀天旅上\n帝\n\n兩圭有邸以祀地旅四\n望\n祼圭有瓚以肆先王以祼賔客\n\n圭璧以祀日月星辰\n璋邸射以祀山川以造\n贈賔客\n土圭以致四時日月封國則以土地\n\n珍圭\n以徵守以恤凶荒\n\n牙璋\n以起軍旅以治兵守\n\n璧羨以起度\n駔圭璋璧琮\n琥璜之渠眉䟽璧琮以斂尸\n\n穀圭以和難以聘\n女\n琬圭以\n治德以結好\n\n琰圭以易行以除慝\n\n大祭祀大旅凡\n賔客之事共其玉器而奉之大\n喪共飯玉含玉贈玉\n\n凡玉器出則共奉之\n\n典命掌諸侯之五儀諸臣之五等之命\n\n上公九命爲伯其國家宮室車\n旗衣服禮儀皆以九爲節侯伯七命其國家\n宮室車旗衣服禮儀皆以七爲節子男五命\n其國家宮室車旗衣服禮儀皆以五爲節\n\n王\n之三公八命其卿六命其大夫四命及其出\n封皆加一等其國家宮室車旗衣服禮儀亦\n如之\n凡諸侯\n之適子誓於天子攝其君則下其君之禮一\n等未誓則以皮帛繼子男\n\n公之孤四命以皮\n帛眡小國之君其卿三命其大夫再命其士\n壹命其宮室車旗衣服禮儀各眡其命之數\n侯伯之卿大夫士亦如之子男之卿再命其\n大夫壹命其士不命其宮室車旗衣服禮儀\n各眡其命之數\n\n司服掌王之吉凶衣服辨其名物與其用事\n王之吉服祀昊天上\n帝則服大裘而冕祀五帝亦如之享先王則\n衮冕享先公饗射則鷩冕祀四望山川則毳\n冕祭社稷五祀則希冕祭羣小祀則玄冕\n\n凡弔事弁絰服\n\n凡喪爲天王斬衰爲王后齊衰\n王爲三公六卿錫衰爲諸侯緦\n衰爲大夫士疑衰其首服皆弁絰\n\n大札大荒大烖素服\n公之服自\n衮冕而下如王之服侯伯之服自鷩冕而下\n如公之服子男之服自毳冕而下如侯伯之\n服孤之服自希冕而下如子男之服卿大夫\n之服自玄冕而下如孤之服其凶服加以大\n功小功士之服自皮弁而下如大夫之服其\n凶服亦如之其齊服有玄端素端\n\n凡大祭祀大賔客共其衣服\n而奉之大喪共其復衣服斂衣\n服奠衣服廞衣服皆掌其陳序\n\n典祀掌外祀之兆守皆有域掌其禁令\n若以時祭祀則帥其屬而脩\n除徵役于司隷而役之\n及祭帥其屬而守其厲禁而蹕之\n\n守祧掌守先王先公之廟祧其遺衣服藏焉\n\n若將祭祀則各以其服授尸\n其廟則有司脩除之其祧則守祧\n􁇠堊之\n\n旣祭則藏其隋與衣服\n\n世婦掌女宮之宿戒及祭祀比其具\n\n詔王后之禮事帥六\n宮之人共齍盛相內外宗之\n禮事大賔客之饗食亦如之\n大喪比外內命婦之朝莫哭不敬\n者而苛罰之凡王后有􁍯\n事於婦人則詔相\n凡內事有達於外官者世婦掌\n之\n內宗掌宗廟之祭祀薦加豆籩\n及以樂徹則佐傳豆\n籩賔客之饗食亦如之王后有\n事則從大喪序哭者哭\n諸侯亦如之凡卿大夫之喪掌其弔臨\n\n外宗掌宗廟之祭祀佐王后薦玉豆眡豆籩\n及以樂徹亦如之王后以樂羞齍則贊\n凡王后之獻亦如之王后不與\n則贊宗伯小祭祀掌事賔客\n之事亦如之大喪則敘外內朝莫\n哭者哭諸侯亦如之\n冢人掌公墓之地辨其兆域而爲之圖先王\n之葬居中以昭穆爲左右\n凡諸侯居左右以前\n卿大夫士居後各以其族\n凡死於兵者不入兆域\n凡有功者居前以爵等爲\n丘封之度與其樹數\n大喪旣有日請度甫竁遂\n爲之尸\n及竁\n以度爲丘隧共喪之窆器\n\n及葬言鸞車象人\n\n及窆執斧以涖遂入藏凶器\n正墓位蹕墓域守墓禁\n凡祭墓爲尸凡諸\n侯及諸臣葬於墓者授之兆爲之蹕均其禁\n墓大夫掌凡邦墓之地域爲之圖\n令國民族葬而掌其禁令正其\n位掌其度數使皆有私地域\n凡爭墓地者\n聽其獄訟帥其屬而巡墓厲居其\n中之室以守之\n職喪掌諸侯之喪及卿大夫士凡有爵者之\n喪以國之喪禮涖其禁令序其事\n凡國有司以王命\n有事焉則詔贊主人\n\n凡其喪祭詔其號治\n其禮凡公有司\n之所共職喪令之趣其事\n\n周禮卷第五\n"}
{"id": "KR1d0002_006", "series": "KR1d0002", "text": "周禮卷第六\n春官宗伯下　鄭氏註\n大司樂掌成均之灋以治建國之學政而合\n國之子弟焉\n\n凡\n有道者有德者使敎焉死則以爲樂祖祭於\n瞽宗\n\n以樂德敎國子中和\n祗庸孝友\n以樂語敎國子興道諷誦言語\n\n以樂舞敎國子舞雲門大\n卷大咸大㲈大夏大濩大武\n\n以六\n律六同五聲八音六舞大合樂以致鬼神示\n以和邦國以諧萬民以安賔客以說逺人以\n作動物\n\n乃\n分樂而序之以祭以享以祀乃奏\n黃鍾歌大呂舞雲門以祀天神\n\n乃奏大蔟歌應鍾舞咸池以祭地示\n乃奏\n姑洗歌南呂舞大㲈以祀四望\n\n乃奏蕤賔歌函鍾舞大夏以祭山川\n乃奏夷則歌小呂\n舞大濩以享先妣\n\n乃奏無射\n歌夾鍾舞大武以享先祖\n凡六樂者文\n之以五聲播之以八音\n凡六\n樂者一變而致羽物及川澤之示再變而致\n臝物及山林之示三變而致鱗物及丘陵之\n示四變而致毛物及墳衍之示五變而致介\n物及土示六變而致象物及天神\n\n凡樂圜鍾爲宮黃鍾爲角大蔟爲\n徵姑洗爲羽靁鼓靁鼗孤竹之管雲和之琴\n瑟雲門之舞冬日至於地上之圜丘奏之若\n樂六變則天神皆降可得而禮矣凡樂函鍾\n爲宮大蔟爲角姑洗爲徵南呂爲羽靈鼓靈\n鼗孫竹之管空桑之琴瑟咸池之舞夏日至\n於澤中之方丘奏之若樂八變則地示皆出\n可得而禮矣凡樂黃鍾爲宮大呂爲角大蔟\n爲徵應鍾爲羽路鼓路鼗隂竹之管龍門之\n琴瑟九德之歌九㲈之舞於宗廟之中奏之\n若樂九變則人鬼可得而禮矣\n\n凡樂事大祭\n祀宿縣遂以聲展之\n王出入則令奏王夏尸出入則令奏肆夏\n牲出入則令奏昭夏帥國子而舞\n大饗不入牲其他皆如祭祀\n大射王\n出入令奏王夏及射令奏騶虞\n詔諸侯以弓矢舞\n王大食三宥皆令奏鍾鼓\n王師大獻則令奏\n愷樂\n凡日月食四鎭五嶽崩大傀異烖諸\n侯薨令去樂\n\n大札大凶大烖大臣死凡國之大憂令\n弛縣\n凡建國禁其淫聲過聲凶聲慢聲\n大喪涖廞樂\n器\n及葬藏樂器亦如之\n樂師掌國學之政以敎國子小舞\n凡舞有帗舞有\n羽舞有皇舞有旄舞有干舞有人舞\n\n敎樂儀行以肆\n夏趨以采薺車亦如之環拜以鍾鼓爲節\n\n凡射王\n以騶虞爲節諸侯以貍首爲節大夫以采蘋\n爲節士以采蘩爲節\n\n凡樂掌其序事治其樂政\n凡國之小事用樂者令奏鐘鼓\n凡樂成則吿備\n詔來瞽皐舞\n\n及徹帥學士而歌徹\n令相\n\n饗食諸侯\n序其樂事令奏鐘鼓令相如祭之儀燕射帥\n射夫以弓矢舞\n樂出\n入令奏鐘鼓凡軍大獻敎愷\n歌遂倡之\n凡喪陳樂器則帥樂官及序哭亦\n如之凡樂官掌其政令聽其治訟\n\n大胥掌學士之版以待致諸子\n\n春入學舍\n采合舞\n\n秋頒學合\n聲以六\n樂之會正舞位\n以序出入舞者比\n樂官\n展樂器凡祭祀\n之用樂者以鼓徵學士\n序宮中之事\n小胥掌學士之徵令而比之觵其不敬者\n巡舞列而\n撻其怠慢者正\n樂縣之位王宮縣諸侯軒縣卿大夫判縣士\n特縣辨其聲\n\n凡縣鍾磬半爲堵全\n爲肆\n\n大師掌六律六同以合隂陽之聲陽聲黃鍾\n大蔟姑洗蕤賔夷則無射隂聲大呂應鍾南\n呂函鍾小呂夾鍾皆文之以五聲宮商角徵\n羽皆播之以八音金石土革絲木匏竹\n\n敎六詩曰風曰\n賦曰比曰興曰雅曰頌\n\n以六德爲之夲以\n六律爲之音\n大祭祀帥瞽\n登歌令奏擊拊\n\n下管播樂器令奏鼓􁇭\n\n大饗亦如之大射帥瞽而歌射節\n大師執同律以聽軍聲而詔吉凶\n\n大喪帥瞽而廞作匶諡\n\n凡國之瞽矇正焉\n小師掌敎鼓鼗柷敔塤簫管弦歌\n\n大祭祀登歌繫拊\n下管擊應鼓\n徹歌大饗亦如之大喪與廞\n凡小祭祀小樂事鼓􁇭\n掌六樂聲音之節與其和\n瞽矇掌播鼗柷敔塤簫管弦歌諷誦\n詩世奠繫鼓琴瑟\n\n掌九德六詩之歌以役大師\n\n眡瞭掌凡樂事播鼗擊頌磬笙磬\n\n掌大師之縣凡樂事\n相瞽大喪廞樂器大旅亦如之\n賔射皆奏其鍾鼓\n鼜愷獻亦如之\n\n典同掌六律六同之和以辨天地四方隂陽\n之聲以爲樂器\n\n凡聲\n髙聲䃂正聲緩下聲肆陂聲散險聲斂達聲\n贏微聲韽回聲衍侈聲筰弇聲鬱薄聲甄厚\n聲石\n\n凡爲樂器以十有二律\n爲之數度以十有二聲爲之齊量\n凡和樂亦如之\n\n磬師掌敎擊磬擊編鍾\n敎縵樂燕樂之鍾磬\n\n凡祭祀奏縵樂\n鍾師掌金奏凡樂事以\n鍾鼓奏九夏王夏肆夏昭夏納夏章夏齊夏\n族夏祴夏驁夏\n\n射王奏騶虞諸侯奏貍首卿大夫奏采蘋士\n奏采蘩掌鼙鼓縵樂\n\n笙師掌敎龡竽笙塤籥簫篪篴管舂牘應雅\n以敎祴樂\n\n射王奏騶虞諸侯奏貍首卿大夫奏采蘋士\n奏采蘩掌鼙鼓縵樂\n\n笙師掌敎龡竽笙塤籥簫篪篴管舂牘應雅\n以敎祴樂\n\n凡祭祀饗射\n共其鍾笙之樂燕樂亦如之大\n喪廞其樂器及葬奉而藏之\n大旅則陳之\n鎛師掌金奏之鼓\n凡祭祀鼓其金奏之樂饗食賔射亦如之軍\n大獻則鼓其愷樂凡軍之夜三鼜皆鼓之守\n鼜亦如之\n大喪廞其樂\n器奉而藏之\n韎師掌敎韎樂祭祀則帥其屬而舞之\n大饗亦如之\n旄人掌敎舞散樂舞夷樂\n凡四方之以舞仕者\n屬焉凡祭祀賔客舞其燕樂\n籥師掌敎國子舞羽龡籥\n祭祀則鼔羽籥之\n舞賔客饗食則亦如之大喪廞其\n樂器奉而藏之\n籥章掌土鼓豳籥\n\n中春晝擊土鼓\n龡豳詩以逆暑\n中秋\n夜迎寒亦如之凡國祈年于田祖\n龡豳雅擊土鼓以樂田畯\n\n國祭蜡則龡豳頌擊土鼓以息老物\n\n鞮鞻氏掌四夷之樂與其聲歌\n\n祭祀則龡而歌之燕亦如\n之\n典庸器掌藏樂器庸器\n及祭祀帥其屬而設筍虡陳庸器\n\n饗食賔射亦如之大喪\n廞筍虡\n司干掌舞器祭祀舞者旣陳則授舞\n器旣舞則受之賔饗亦如之大喪\n廞舞器及葬奉而藏之\n大卜掌三兆之灋一曰玉兆二曰瓦兆三曰\n原兆\n\n其經兆之體皆\n百有二十其頌皆千有二百\n\n掌三易\n之灋一曰連山二曰歸藏三曰周易\n\n其經卦皆八其別皆六十有\n四掌三夢\n之灋一曰致夢二曰觭夢三曰咸陟\n\n其經運十其别九十\n\n以邦事作龜之八命\n一曰征二曰象三曰與四曰謀五曰果六曰\n至七曰雨八曰瘳\n\n以八\n命者贊三兆三易三夢之占以觀國家之吉\n凶以詔救政\n\n凡國大貞卜立君卜大封則眡髙作龜\n\n大祭祀則眡髙命龜\n\n凡小事涖卜國大遷大師則貞龜\n\n凡旅陳龜\n凡喪事命龜\n\n卜師掌開龜之四兆一曰方兆二曰功兆三\n曰義兆四曰弓兆\n凡\n卜事眡髙揚火以作龜致其墨\n凡卜辨龜之上下左右隂陽以授\n命龜者而詔相之\n\n龜人掌六龜之屬各有名物天龜曰靈屬地\n龜曰繹屬東龜曰果屬西龜曰靁屬南龜曰\n獵屬北龜曰若屬各以其方之色與其體辨\n之\n\n凡取龜用秋時攻\n龜用春時各以其物入于龜室\n上春釁龜\n祭祀先卜\n\n若有祭事則奉龜以往\n旅亦如之喪亦如之\n菙氏掌共燋契以待卜事\n\n凡卜以明火爇燋\n遂龡其焌契以授卜師遂役之\n\n占人掌占龜以八簭占八頌以八卦占簭之\n八故以眡吉凶\n\n凡卜簭君占體\n大夫占色史占墨卜人占坼\n\n凡卜簭\n旣事則繫幣以比其命歲終則計其占之中\n否\n\n簭人掌三易以辨九簭之名一曰連山二曰\n歸藏三曰周易九簭之名一曰巫更二曰巫\n咸三曰巫式四曰巫目五曰巫易六曰巫比\n七曰巫祠八曰巫參九曰巫環以辨吉凶\n\n凡國之\n大事先簭而後卜\n上春相簭凡國事\n共簭\n占夢掌其歲時觀天地之會辨隂陽之氣\n\n以日月星辰占六夢之吉凶\n\n一曰正夢\n二曰噩夢三\n曰思夢四曰寤夢\n五曰喜夢六曰懼夢季冬\n聘王夢獻吉夢于王王拜而受之\n\n乃舍萌于四方以贈惡夢\n\n遂令始難􁍰疫\n\n眡祲掌十煇之灋以觀妖祥辨吉凶\n一曰祲二曰象三曰\n鑴四曰監五曰闇六曰瞢七曰彌八曰敘九\n曰隮十曰想\n\n掌安宅敘降\n正歲則行事\n歲終則弊其事\n\n大祝掌六祝之辭以事鬼神示祈福祥求永\n貞一曰順祝二曰年祝三曰吉祝四曰化祝\n五曰瑞祝六曰筴祝\n\n掌六祈以\n同鬼神示一曰類二曰造三曰禬四曰禜五\n曰攻六曰說\n\n作六辭以\n通上下親䟽逺近一曰祠二曰命三曰誥四\n曰會五曰禱六曰誄\n\n辨六號一曰神號二曰鬼\n號三曰示號四曰牲號五曰齍號六曰幣號\n\n辨九祭一曰命祭二曰衍祭三曰炮祭四曰\n周祭五曰振祭六曰擩祭七曰絕祭八曰繚\n祭九曰共祭\n\n辨九􁅛一曰稽首二曰頓首三曰空首\n四曰振動五曰吉􁅛六曰凶􁅛七曰竒􁅛八\n曰襃􁅛九曰肅􁅛以享右祭祀\n\n凡大禋祀肆享祭\n示則執明水火而號祝\n\n隋釁逆牲逆尸令鐘鼓右亦\n如之\n來瞽令皐舞\n相尸禮\n旣祭令徹大喪始崩以肆鬯渳尸相\n飯贊斂徹奠\n言甸人讀禱付練祥掌國事\n\n國有大故天烖彌祀社\n稷禱祠\n大師宜于社造于祖設軍社類上帝國\n將有事于四望及軍歸獻于社則前祝\n\n大會\n同造于廟宜于社過大山川則用事焉反行\n舍奠\n建邦國先告\n后士用牲幣禁督逆祀命者\n頒祭號于邦國都鄙\n小祝掌小祭祀將事侯禳禱祠之祝號以祈\n福祥順豐年逆時雨寧風旱彌烖兵逺辠疾\n\n大祭祀逆齍盛送逆尸\n沃尸盥贊隋贊徹贊奠\n凡事佐大祝大喪贊渳\n設熬置銘\n\n及葬設道齎之奠分禱\n五祀\n\n大師掌釁祈號祝\n有寇戎之事則\n保郊祀于社\n\n凡外內小祭祀小喪紀小會同小軍旅掌事\n焉\n喪祝掌大喪勸防之事\n及辟令啓\n\n及朝御匶\n乃奠\n\n及祖飾棺乃載遂御\n\n及葬御\n匶出宮乃代及壙說載除飾\n\n小喪亦如之掌喪祭祝號\n王弔則\n與巫前\n\n掌勝\n國邑之社稷之祝號以祭祀禱祠焉\n凡卿大夫\n之喪掌事而斂飾棺焉\n甸祝掌四時之田表貉之祝號\n\n舍奠于祖廟禰亦如之\n師甸致禽于虞中乃屬禽及\n郊饁獸舍奠于祖禰乃斂禽禂牲禂馬皆掌\n其祝號\n\n詛祝掌盟詛類造攻說禬禜之祝號\n作盟詛之載辭以\n敘國之信用以質邦國之劑信\n\n司巫掌羣巫之政令若國大旱則帥巫而舞\n雩\n國有大烖則帥巫而造巫恒\n\n祭祀則共匰主及道布及蒩館\n\n凡祭事守瘞\n\n春招弭以除疾病\n王弔\n則與祝前\n女巫掌歲時祓除釁浴\n旱暵則舞雩\n\n若王后弔則與祝前\n凡邦之大烖歌哭而請\n\n大史掌建邦之六典以逆邦國之治掌灋以\n逆官府之治掌則以逆都鄙之治\n\n凡辨灋者攷焉不信者刑之\n凡邦國都鄙及萬\n民之有約劑者藏焉以貳六官六官之所登\n\n若約劑亂則辟灋不信者刑之\n正歲年以序事頒之\n于官府及都鄙\n\n頒吿朔于邦國\n\n閏月詔王居門終月\n\n大祭祀與執事卜日\n戒及宿之日與羣執事讀禮書而協事\n祭\n之日執書以次位常辨事者\n攷焉不信者誅之大會同朝覲以書\n協禮事及將幣之日執書以詔王\n大師抱天時與大師同車\n\n大遷國抱灋以前\n大喪執灋\n以涖勸防遣之日讀誄\n\n凡喪事攷焉小\n喪賜諡凡射事飾中舍筭執其禮事\n\n小史掌邦國之志奠繫世辨昭穆若有事則\n詔王之忌諱\n\n大祭祀讀禮灋史\n以書敘昭穆之俎簋\n\n大喪\n大賔客大會同大軍旅佐大史凡國事之用\n禮灋者掌其小事卿大夫之喪賜諡讀誄\n\n馮相氏掌十有二歲十有二月十有二辰十\n日二十有八星之位辯其敘事以會天位\n\n冬夏致日春秋致月以辯四時之敘\n\n保章氏掌天星以志星辰日月之變動以觀\n天下之遷辨其吉凶\n\n以星土辨九州之地所封封域皆有分\n星以觀妖祥\n\n以十有二歲之相觀天下之妖祥\n\n以五雲之物辨吉凶水\n旱降豐荒之祲象\n\n以十有二風察\n天地之和命乖别之妖祥\n\n凡此五物者以詔救政\n訪序事\n\n內史掌王之八枋之灋以詔王治一曰爵二\n曰禄三曰廢四曰置五曰殺六曰生七曰予\n八曰奪執國灋及國\n令之貳以攷政事以逆會計掌敘\n事之灋受納訪以詔王聽治\n凡命諸侯及孤卿大夫則策命之\n\n凡四方之\n事書內史讀之王制禄則贊爲之\n以方出之\n\n賞賜亦如之內史掌書王命遂\n貳之\n外史掌書外令掌四方之志\n掌三皇五帝之書\n掌達書名于四方\n若以書使于四方則書其令\n\n御史掌邦國都鄙及萬民之治令以贊冢宰\n凡治者受灋令焉\n掌贊書凡\n數從政者\n\n巾車掌公車之政令辨其用與其旗物而等\n敘之以治其出入\n王之五路一曰玉路錫樊纓十有\n再就建大常十有二斿以祀\n\n金路鉤樊纓九就建大旂以賔同姓以\n封\n\n象路\n朱樊纓七就建大赤以朝異姓以封\n\n革路龍勒條纓五就建大白以即\n戎以封四衞\n\n木路前樊鵠\n纓建大麾以田以封蕃國\n\n王后之五路\n重翟錫面朱緫厭翟勒面繢緫安車彫面鷖\n緫皆有容蓋\n\n翟車貝面組緫有握\n\n輦車組輓有翣羽\n蓋\n\n王之喪車\n五乘木車蒲蔽犬􁈐尾櫜䟽飾小服皆䟽\n\n素車棼蔽犬􁈐素飾小\n服皆素\n薻車\n薻蔽鹿淺􁈐革飾\n\n駹車雚蔽然􁈐髤\n飾\n\n漆車藩蔽豻\n􁈐雀飾\n服車五乘孤乘夏篆卿乘\n夏縵大夫乘墨車士乘棧車庶人乘役車\n\n凡良車散車不在等者其用無常\n\n凡車之出入歲終則會之凡賜闕\n之毀折入齎于職幣\n大喪飾\n遣車遂廞之行之\n及葬執蓋從車持旌\n\n及墓嘑啓關陳車\n小喪共匶路與其飾\n歲時更續共其弊車\n\n大祭\n祀鳴鈴以應雞人\n\n典路掌王及后之五路辨其名物與其用說\n\n若有大祭祀則出路贊駕說\n大喪大賔客亦如\n之\n\n凡會同軍旅弔于四方\n以路從\n車僕掌戎路之萃廣車之萃闕車之萃苹車\n之萃輕車之萃\n\n凡師共革車各以其萃\n會同亦如之\n大喪廞革車\n大射共三乏\n司常掌九旗之物名各有屬以待國事日月\n爲常交龍爲旂通帛爲旜雜帛爲物熊虎爲\n旗鳥隼爲旟龜蛇爲旐全羽爲旞析羽爲旌\n\n及國之大閱贊\n司馬頒旗物王建大常諸侯建旂孤卿建旜\n大夫士建物師都建旗州里建旟縣鄙建旐\n道車載旞斿車載旌\n\n皆畫其象焉官府各象其事州里\n各象其名家各象其號\n\n凡祭祀各建其旗會\n同賔客亦如之置旌門\n大喪共銘旌\n建廞車之旌及葬亦如之\n凡軍事建旌旗及致民\n置旗弊之\n甸亦如之凡射共獲旌\n歲時共更旌\n都宗人掌都祭祀之禮凡都祭祀致福于國\n\n正都禮與其\n服若有寇戎之事則保\n羣神之壝國有大\n故則令禱祠旣祭反命于國\n\n家宗人掌家祭祀之禮凡祭祀致福\n國有大故則令禱祠反命\n祭亦如之掌\n家禮與其衣服宮室車旗之禁令\n\n凡以神仕者掌三辰之灋以猶鬼神示之居\n辨其名物\n\n以冬日至致天\n神人鬼以夏日至致地示物鬽以禬國之凶\n荒民之札喪\n\n周禮卷第六\n"}
{"id": "KR1d0002_007", "series": "KR1d0002", "text": "周禮卷第七\n夏官司馬第四　鄭氏註\n惟王建國辨方正位體國經野設官分職以\n爲民極乃立夏官司馬使帥其屬而掌邦政\n以佐王平邦國\n政官之屬大司馬卿一人小司馬中大夫\n二人軍司馬下大夫四人輿司馬上士八人\n行司馬中士十有六人旅下士三十有二人\n府六人史十有六人胥三十有二人徒三百\n有二十人凡制軍\n萬有二千五百人爲軍王六軍大國三軍次\n國二軍小國一軍軍將皆命卿二千有五百\n人爲師師帥皆中大夫五百人爲旅旅帥皆\n下大夫百人爲卒卒長皆上士二十五人爲\n兩兩司馬皆中士五人爲伍伍皆有長\n\n一軍則二\n府六史胥十人徒百人\n司勲上士二人下士四人府二人史四人胥\n二人徒二十人\n\n馬質中士二人府一人史二人賈四人徒八\n人\n量人下士二人府一人史四人徒八人\n\n小子下士二人史一人徒八人\n羊人下士二人史一人賈二人徒八人\n司爟下士二人徒六人\n\n掌固上士二人下士八人府二人史四人胥\n四人徒四十人\n\n司險中士二人下士四人史二人徒四十人\n掌疆中士八人史四人胥十有六人徒百有\n六十人\n候人上士六人下士十有二人史六人徒百\n有二十人\n環人下士六人史二人徒十有二人\n\n挈壷氏下士六人史二人徒十有二人\n\n射人下大夫二人上士四人下士八人府二\n人史四人胥二人徒二十人\n服不氏下士一人徒四人\n射鳥氏下士一人徒四人\n羅氏下士一人徒八人\n\n掌畜下士二人史二人胥二人徒二十人\n\n司士下大夫二人中士六人下士十有二人\n府二人史四人胥四人徒四十人\n諸子下大夫二人中士四人府二人史二人\n胥二人徒二十人\n司右上士二人下士四人府四人史四人胥\n八人徒八十人\n虎賁氏下大夫二人中士十有二人府二人\n史八人胥八十人虎士八百人\n\n旅賁氏中士二人下士十有六人史二人徒\n八人\n節服氏下士八人徒四人\n方相氏狂夫四人\n大僕下大夫二人小臣上士四人\n祭僕中士六人\n御僕下士十有二人府二人史四人胥二人\n徒二十人\n隷僕下士二人府一人史二人胥四人徒四\n十人\n弁師下士二人工四人史二人徒四人\n\n司甲下大夫二人中士八人府四人史八人\n胥八人徒八十人\n\n司兵中士四人府二人史四人胥二人徒二\n十人\n司戈盾下士二人府一人史二人徒四人\n\n司弓矢下大夫二人中士八人府四人史八\n人胥八人徒八十人\n繕人上士二人下士四人府一人史二人胥\n二人徒二十人\n槀人中士四人府二人史四人胥二人徒二\n十人\n\n戎右中大夫二人上士二人\n\n齊右下大夫二人\n道右上士二人\n大馭中大夫二人\n戎僕中大夫二人\n齊僕下大夫二人\n道僕上士十有二人\n\n田僕上士十有二人\n馭夫中士二十人下士四十人\n校人中大夫二人上士四人下士十有六人\n府四人史八人胥八人徒八十人\n\n趣馬下士皁一人徒四人\n\n巫馬下士二人醫四人府一人史二人賈二\n人徒二十人\n\n牧師下士四人胥四人徒四十人\n廋人下士閑二人史二人徒二十人\n\n圉師乘一人徒二人圉人良馬匹二人駑馬\n麗一人\n職方氏中大夫四人下大夫八人中士十有\n六人府四人史十有六人胥十有六人徒百\n有六十人\n土方氏上士五人下士十人府二人史五人\n胥五人徒五十人\n懷方氏中士八人府四人史四人胥四人徒\n四十人\n合方氏中士八人府四人史四人胥四人徒\n四十人\n訓方氏中士四人府四人史四人胥四人徒\n四十人\n形方氏中士四人府四人史四人胥四人徒\n四十人\n山師中士二人下士四人府二人史四人胥\n四人徒四十人\n川師中士二人下士四人府二人史四人胥\n四人徒四十人\n邍師中士四人下士八人府四人史八人胥\n八人徒八十人\n匡人中士四人史四人徒八人\n撢人中士四人史四人徒八人\n\n都司馬每都上士二人中士四人下士八人\n府二人史八人胥八人徒八十人\n\n家司馬各使其臣以正於公司馬\n\n大司馬之職掌建邦國之九灋以佐王平邦\n國制畿封國以正邦國設\n儀辨位以等邦國進\n賢興功以作邦國\n建牧立監以維邦國\n制軍詰禁以糾邦國\n施貢分職以任邦國簡\n稽郷民以用邦國均守平\n則以安邦國比小\n事大以和邦國\n以九伐之灋正邦國\n馮\n弱犯寡則眚之\n賊賢害民則伐之\n\n暴內陵外則壇之\n\n野荒民散則削之\n負固不服則侵之\n賊\n殺其親則正之\n放弑其君則殘之\n犯令陵政則杜之\n外內\n亂鳥獸行則滅之\n\n正月之吉始和布政于邦國都鄙乃縣政象\n之灋于象魏使萬民觀政象挾日而斂之\n乃\n以九畿之籍施邦國之政職方千里曰國畿\n其外方五百里曰侯畿又其外方五百里曰\n甸畿又其外方五百里曰男畿又其外方五\n百里曰采畿又其外方五百里曰衞畿又其\n外方五百里曰蠻畿又其外方五百里曰夷\n畿又其外方五百里曰鎭畿又其外方五百\n里曰蕃畿\n\n凡令賦\n以地與民制之上地食者參之二其民可用\n者家三人中地食者半其民可用者二家五\n人下地食者參之一其民可用者家二人\n\n中春敎振旅司馬以旗致民平列陳\n如戰之陳\n\n辨鼓鐸鐲鐃之用王執路鼓諸侯執\n賁鼓軍將執晉鼓師帥執提旅帥執鼙卒長\n執鐃兩司馬執鐸公司馬執鐲\n\n以敎坐作進退疾\n徐䟽數之節遂以蒐田有司表貉\n誓民鼓遂圍禁火弊獻禽以祭社\n\n中夏敎茇舍如振旅之陳羣吏撰車徒\n讀書契辨號名之用帥以門名縣鄙各以其\n名家以號名郷以州名野以邑名百官各象\n其事以辨軍之夜事其他皆如振旅\n\n遂以苗田如蒐之\n灋車弊獻禽以享礿\n\n中秋敎治兵如\n振旅之陳辨旗物之用王載大常諸侯載旂\n軍吏載旗師都載旜郷遂載物郊野載旐百\n官載旟各書其事與其號焉其他皆如振旅\n\n遂以獮田如蒐田之灋羅弊致禽以祀\n祊\n中冬敎\n大閱\n\n前期羣吏戒衆庶脩戰灋虞\n人萊所田之野爲表百步則一爲三表又五\n十步爲一表田之日司馬建旗于後表之中\n羣吏以旗物鼓鐸鐲鐃各帥其民而致質明\n弊旗誅後至者乃陳車徒如戰之陳皆坐\n\n羣吏聽誓\n于陳前斬牲以左右徇陳曰不用命者斬之\n\n中軍以鼙令鼓鼓\n人皆三鼓司馬振鐸羣吏作旗車徒皆作鼓\n行鳴鐲車徒皆行及表乃止三鼓摝鐸羣吏\n弊旗車徒皆坐\n\n又三鼓振鐸作旗車徒皆\n作鼓進鳴鐲車驟徒趨及表乃止坐作如初\n\n乃鼓車馳徒走及表乃止\n鼓戒三闋車三發徒三刺\n乃鼓退鳴鐃且郤及表乃止\n坐作如初\n遂以\n狩田以旌爲左右和之門羣吏各帥其車徒\n以敘和出左右陳車徒有司平之旗居卒閒\n以分地前後有屯百步有司巡其前後險野\n人爲主易野車爲主\n\n旣陳乃設驅逆之車有\n司表貉于陳前\n中軍以鼙令鼓鼓人皆三\n鼓羣司馬振鐸車徒皆作遂鼓行徒銜枚而\n進大獸公之小禽私之獲者取左耳\n\n及所弊鼓皆駴車徒皆譟\n\n徒乃弊致禽饁獸于郊入獻禽\n以享烝\n\n及師大合軍以行禁令以救無辜伐有罪\n\n若大師則掌其戒令涖大卜帥\n執事涖釁主及軍器\n\n及致建大\n常比軍衆誅後至者\n及戰巡陳眡事\n而賞罰若師有功則左執律右\n秉鉞以先愷樂獻于社\n\n若師不功則厭而\n奉主車\n\n王弔勞士庶子則相\n大役\n與慮事屬其植受其要以待攷而賞誅\n\n大會同則帥士庶子而掌其政令若\n大射則合諸侯之六耦\n大祭祀饗食羞牲魚授其祭\n大喪平士大\n夫喪祭奉詔馬牲\n\n小司馬之職掌\n凡小祭祀會同饗射師田喪紀掌其事如大\n司馬之灋\n軍司馬\n輿司馬\n行司馬\n司勳掌六郷賞地之灋以等其功\n王功曰勳國\n功曰功民功曰庸事功\n曰勞治功曰力戰\n功曰多凡有功者銘\n書於王之大常祭於大烝司勲詔之\n\n大功司勲藏其貳\n掌賞地之政令凡賞無常輕重眡\n功凡頒賞地參之一食\n唯加田無\n國正\n\n馬質掌質馬馬量三物一曰戎馬二曰田馬\n三曰駑馬皆有物賈\n綱惡馬\n\n凡受馬於\n有司者書其齒毛與其賈馬死則旬之內更\n旬之外入馬耳以其物更其外否\n\n馬及行則以任齊其行\n若有馬訟則聽之禁原𧖟\n者\n\n量人掌建國之灋以分國爲九州營國城郭\n營后宮量市朝道巷門渠造都邑亦如之\n\n營軍之壘舍量其市朝州涂軍\n社之所里\n\n邦國之地與天下之涂數皆書而藏之\n凡祭祀饗賔制其從獻\n脯燔之數量\n掌喪祭奠竁之俎實\n凡宰祭與鬱\n人受斝歷而皆飲之\n\n小子掌祭祀羞羊肆羊殽肉豆\n\n而掌珥于社稷祈于五祀\n\n凡沈辜侯禳飾其牲\n\n釁邦器及軍器\n凡師田斬牲以左右徇\n陳祭祀贊羞受徹焉\n羊人掌羊牲凡祭祀飾羔\n祭祀割羊牲登其首凡祈\n珥共其羊牲賔客共其灋羊\n凡沈辜侯禳釁積共其羊牲\n\n若牧人無牲則受布于司馬使其賈買牲而\n共之\n司爟掌行火之政令四時變國火以救時疾\n\n季春出火民咸從之季秋\n內火民亦如之\n\n時則施火令凡祭\n祀則祭爟凡國失火野焚萊則\n有刑罰焉\n掌固掌脩城郭溝池樹渠之固頒其士庶子\n及其衆庶之守\n設其飾器\n分其財用均其稍食\n任其萬民用其材器\n凡守者受灋焉以通守政有\n移甲與其役財用唯是得通與國有司帥之\n以贊其不足者\n\n晝三巡之夜亦如之\n夜三鼜以號戒\n\n若造都邑則治其固與\n其守灋凡國都之竟有溝樹之固郊\n亦如之民皆有職焉若\n有山川則因之\n司險掌九州之圖以周知其山林川澤之阻\n而達其道路\n設國之五溝五涂而樹之林以爲阻固皆有\n守禁而達其道路\n國有故則藩塞阻路而\n止行者以其屬守之唯有節者達之\n\n掌疆\n候人各掌其方之道治與其禁令以設候人\n\n若有方治則帥而\n致于朝及歸送之于竟\n\n環人掌致師\n\n察軍慝\n環四方之故\n巡邦國搏諜賊\n訟敵國揚軍旅\n降圍邑\n\n挈壷氏掌挈壷以令軍井挈轡以令舍挈畚\n以令糧\n\n凡軍事縣壷以\n序聚柝凡喪縣壷以代哭者皆以水火守之\n分以日夜\n\n及冬則以火爨鼎水而沸\n之而沃之\n\n射人掌國之三公孤卿大夫之位三公北面\n孤東面卿大夫西面其摯三公執璧孤執皮\n帛卿執羔大夫鴈\n\n諸侯在朝則皆北面詔相其灋\n若有國事則掌其戒令\n詔相其事\n掌其治達\n以射灋治射儀王以六耦射三侯三獲\n三容樂以騶虞九節五正諸侯以四耦射二\n侯二獲二容樂以貍首七節三正孤卿大夫\n以三耦射一侯一獲一容樂以采蘋五節二\n正士以三耦射豻侯一獲一容樂以采蘩五\n節二正\n\n若王大射則以貍步張三侯\n\n王射則令去侯立于\n後以矢行吿卒令取矢\n\n祭侯則爲\n位\n與大史數射中\n佐司馬治\n射正祭祀則贊射牲相孤卿大夫\n之灋儀\n會同朝覲作大夫介凡有爵者\n\n大師令有爵者乘王之倅車\n有大賔客則作卿大夫從\n戒大史及大夫介\n大喪與僕人遷\n尸作卿大夫掌事比其廬不敬者苛罰之\n\n服不氏掌養猛獸而敎擾之\n凡祭祀共猛獸\n賔客之事則抗\n皮\n射則贊張侯以\n旌居乏而待獲\n\n射鳥氏掌射鳥\n祭祀以弓矢􁍰烏鳶凡賔客會同軍旅亦\n如之射則取矢矢在\n侯髙則以并夾取之\n\n羅氏掌羅烏鳥蜡則作羅\n襦\n\n中春羅春鳥獻鳩\n以養國老行羽物\n\n掌畜掌養鳥而阜蕃敎擾之\n祭祀共卵鳥歲\n時貢鳥物共膳獻之鳥\n周禮卷第七\n"}
{"id": "KR1d0002_008", "series": "KR1d0002", "text": "周禮卷第八\n夏官司馬下　鄭氏註\n司士掌羣臣之版以治其政令歲登下其損\n益之數辨其年歲與其貴賤周知邦國都家\n縣鄙之數卿大夫士庶子之數\n以詔王治\n以德詔爵以功詔禄以能詔事以久奠食\n\n唯賜無常正朝儀之\n位辨其貴賤之等王南郷三公北面東上孤○\n東面北上卿大夫西面北上王族故士虎士\n在路門之右南面東上大僕大右大僕從者\n在路門之左南面西上\n\n司士擯\n孤卿特揖大夫以其等旅揖士旁三\n揖王還揖門左揖門右\n\n大僕前\n王入內朝皆退\n\n掌國中之士治凡其戒令掌擯士\n者膳其摯\n凡祭祀掌士之戒令\n詔相其灋事及賜爵呼昭穆而進之\n\n帥其屬而割牲\n羞俎豆凡會同作士從賔客亦如\n之作士適四方使爲介\n\n大喪作士掌事作六軍之士執披\n\n凡士之有守者令哭\n無去守國有故則致士而\n頒其守凡邦國三歲則稽士任而進\n退其爵禄\n諸子掌國子之倅掌其戒令與其敎治辨其\n等正其位\n\n國有大事則帥國子而致於大子\n唯所用之若有兵甲之事則授之車甲合其\n卒伍置其有司以軍灋治之司馬弗正\n\n凡國正弗及大祭祀正六牲之體\n凡樂事正舞位授舞器大喪正羣子\n之服位會同賔客作羣子從凡國之政\n事國子存遊倅使之脩德學道春合諸學秋\n合諸射以攷其藝而進退之\n\n司右掌羣右之政令凡軍\n旅會同合其車之卒伍而比其乘屬其右\n凡國之勇\n力之士能用五兵者屬焉掌其政令\n\n虎賁氏掌先後王而趨以卒伍\n軍旅會同亦如\n之舍則守王閑王\n在國則守王宮國有大故則守王門大\n喪亦如之及葬從遣車而哭\n適四方使則從士大夫\n若道路不通有徵事則奉書以使\n於四方\n\n旅賁氏掌執戈盾來王車而趨左八人右八\n人車止則持輪\n凡祭祀會同賔客則\n服而趨\n喪紀則衰葛執戈盾軍旅則\n介而趨\n節服氏掌祭祀朝覲衮冕六人維王之大常\n\n諸侯則四人其服亦如之郊祀裘\n冕二人執戈送逆尸從車\n\n方相氏掌蒙熊皮黃金四目玄衣朱裳執戈\n揚盾帥百隷而時難以索室􁍰疫\n\n大喪先匶\n及墓入壙以戈擊四隅􁍰方良\n\n大僕掌正王之服位出入王之大命\n掌諸侯之復逆\n王眡朝則前正位而退入\n亦如之建路鼓于大\n寢之門外而掌其政\n以待達窮者與遽令聞鼓聲則\n速逆御僕與御庶子\n\n祭\n祀賔客喪紀正王之服位詔灋儀贊王牲事\n王出入則自左馭而前驅\n凡軍\n旅田役贊王鼓救日月亦如之\n大喪始崩戒鼓傳達\n于四方窆亦如之\n\n縣喪首服之\n灋于宮門\n掌三公孤卿之弔勞\n王燕飲則相其灋王射則\n贊弓矢王眡燕朝則正位掌擯相\n王不眡朝則辭於三公\n及孤卿\n小臣掌王之小命詔相王之小灋儀\n掌三公及孤卿之復逆正王\n之燕服位王之燕出入\n則前驅大祭祀朝覲沃\n王盥小祭祀賔客饗食賔射掌事如大僕之\n灋掌士大夫之弔勞凡大\n事佐大僕\n祭僕掌受命于王以眡祭祀而警戒祭祀有\n司糾百官之戒具\n旣祭帥羣有司而反命以王命勞\n之誅其不敬者大喪復于小廟\n凡祭祀王之所不與則賜\n之禽都家亦如之\n\n凡祭祀致福者展而受之\n\n御僕掌羣吏之逆及庶民之復與其弔勞\n大祭祀相盥而登\n大喪持翣\n掌王之燕令\n以序守路鼓\n隷僕掌五寢之埽除糞洒之事\n\n祭祀脩寢\n王行洗乘石\n掌蹕\n宮中之事\n大喪復于小寢大寢\n弁師掌王之五冕皆玄冕朱裏延紐\n\n五采繅十有二就皆五采玉十有二\n玉笄朱紘\n\n諸侯之繅斿九就瑉玉三采其餘如\n王之事繅斿皆就玉瑱玉笄\n\n王之皮\n弁會五采玉璂象邸玉笄\n\n王之弁\n絰弁而加環絰\n諸侯及孤卿\n大夫之冕韋弁皮弁弁絰各以其等爲之而\n掌其禁令\n\n司甲\n司兵掌五兵五盾各辨其物與其等以待軍\n事\n及授兵從司馬之灋以頒之及其受兵輸亦\n如之及其用兵亦如之\n祭祀授舞者兵\n大喪廞五兵\n\n軍事建車之五兵會同亦如之\n\n司戈盾掌戈盾之物而頒之祭祀授旅\n賁殳故士戈盾授舞者兵亦如之\n軍旅會同授貳車\n戈盾建乘車之戈盾授旅賁及虎士戈盾\n\n及舍設藩盾行則斂之\n\n司弓矢掌六弓四弩八矢之灋辨其名物而\n掌其守藏與其出入\n中春獻弓弩中秋獻矢箙\n及其頒之王弓弧弓\n以授射甲革椹質者夾弓庾弓以授射豻侯\n鳥獸者唐弓大弓以授學射者使者勞者\n\n其矢箙皆從其弓\n凡弩夾庾利攻守唐大利車戰野戰\n\n凡矢枉矢絜矢利火射用諸守城車\n戰殺矢鍭矢用諸近射田獵矰矢茀矢用諸\n弋射恒矢􁃠矢用諸散射\n\n天子之弓合九\n而成規諸侯合七而成規大夫合五而成規\n士合三而成規句者謂之弊弓\n\n凡祭祀共射牲之弓矢\n凡亡矢者弗用則更\n\n繕人掌王之用弓弩矢箙矰弋抉拾\n\n掌詔王射贊\n王弓矢之事凡乘車充其籠箙載其弓\n弩旣射則斂之無\n會計\n槀人掌受財于職金以齎其工\n弓六物爲三等弩四物亦如之\n\n矢八\n物皆三等箙亦如之春獻素秋獻成\n書其等以饗工\n乘其事試其弓弩\n以下上其食而誅賞\n乃入功于司\n弓矢及繕人凡齎財與其出入皆在槀人\n以待會而攷之亡者闕之\n\n戎右掌戎車之兵革使\n詔\n贊王鼓傳王命于陳中\n會同充革車\n盟則以玉敦辟\n盟遂役之\n贊牛\n耳桃茢\n\n齊右掌祭祀會同賔客前齊車王乘則持馬\n行則陪乘\n\n凡有牲事則前馬\n\n道右掌前道車王出入則持馬陪乘如齊車\n之儀自車上諭命于從車\n詔王之車儀王式則下前馬王下則以\n蓋從\n大馭掌馭玉路以祀及犯軷王自左馭馭下\n祝登受轡犯軷遂驅之\n\n及祭酌僕僕左執轡右祭兩軹祭軓\n乃飲\n\n凡馭路行以肆\n夏趨以采薺\n凡馭路儀以鸞和爲節\n\n戎僕掌馭戎車掌王倅車之\n政正其服犯軷\n如王路之儀凡巡守及兵車之會亦如之\n掌凡戎車之儀\n齊僕掌馭金路以賔朝覲宗遇饗\n食皆乘金路其灋儀各以其等爲車送逆之\n節\n\n道僕掌馭象路以朝夕燕出入其灋儀如齊\n車掌\n貳車之政令\n田僕掌馭田路以田以鄙\n掌佐車之政設驅逆之車\n令獲者\n植旌及獻比禽\n凡田王提馬\n而走諸侯晉大夫馳\n\n馭夫掌馭貳車從車使車\n分公馬而駕治之\n校人掌王馬之政辨六\n馬之屬種馬一物戎馬一物齊馬一物道馬\n一物田馬一物駑馬一物\n凡頒\n良馬而養乘之乘馬一師四圉三乘爲皁皁\n一趣馬三皁爲繫繫一馭夫六繫爲廏廏一\n僕夫六廏成校校有左右駑馬三良馬之數\n麗馬一圉八麗一師八師一趣馬八趣馬一\n馭夫\n\n天子\n十有二閑馬六種邦國六閑馬四種家四閑\n馬二種\n凡馬特居四之一\n春祭馬祖執駒\n\n夏祭先\n牧頒馬攻特\n秋祭馬\n社臧僕\n冬祭馬步獻馬講\n馭夫\n凡大祭祀朝覲會同毛馬而頒之\n飾幣馬執扑而從之\n\n凡賔客受其幣馬大喪\n飾遣車之馬及葬埋之田獵\n則帥驅逆之車凡將事于四海山川則\n飾黃駒\n凡國之使者共其幣\n馬凡軍事物馬而頒之\n等馭夫之禄宮中之稍\n食\n趣馬掌贊正良馬而齊其飲食簡其六節\n掌駕\n說之頒辨四時之居治以聽馭\n夫\n巫馬掌養疾馬而乘治之相醫而藥攻馬疾\n受財于校人\n馬死則使其賈粥之入其布于校人\n\n牧師掌牧地皆有厲禁而頒之孟\n春焚牧中春通淫\n\n掌其政令凡田事贊焚萊\n\n廋人掌十有二閑之政敎以阜馬佚特敎駣\n攻駒及祭馬祖祭閑之先牧及執駒散馬耳\n圉馬\n\n正校人貟選\n馬八尺以上爲龍七尺以上爲騋六尺以上\n爲馬\n\n圉師掌敎圉人養馬春除蓐釁廏始牧夏庌\n馬冬獻馬射則充椹質茨牆則翦闔\n\n圉人掌養馬芻牧之事以役圉師\n凡賔客喪紀牽馬而入陳\n廞馬亦如之\n\n職方氏掌天下之圖以掌天下之地辨其邦\n國都鄙四夷八蠻七閩九貉五戎六狄之人\n民與其財用九穀六畜之數要周知其利害\n\n乃辨九州之國使同貫利東南曰\n揚州其山鎭曰會稽其澤藪曰具區其川三\n江其浸五湖其利金錫竹箭其民二男五女\n其畜宜鳥獸其穀宜稻\n\n正南曰荊州其山鎭曰衡山其澤藪曰\n雲瞢其川江漢其浸潁湛其利丹銀齒革其\n民一男二女其畜宜鳥獸其穀宜稻\n\n河\n南曰豫州其山鎭曰華山其澤藪曰圃田其\n川熒雒其浸波溠其利林漆絲枲其民二男\n三女其畜宜六擾其穀宜五種\n\n正東曰靑州其山鎭曰沂山其\n澤藪曰望諸其川淮泗其浸沂沭其利蒲魚\n其民二男二女其畜宜雞狗其穀宜稻麥\n\n河東曰兖州其山鎭曰岱山其澤藪曰大\n野其川河泲其浸盧維其利蒲魚其民二男\n三女其畜宜六擾其穀宜四種\n\n正西曰雍州其山鎭\n曰嶽山其澤藪曰弦蒲其川涇汭其浸渭洛\n其利玉石其民三男二女其畜宜牛馬其穀\n宜黍稷\n東\n北曰幽州其山鎭曰醫無閭其澤藪曰貕養\n其川河泲其浸菑時其利魚鹽其民一男三\n女其畜宜四擾其穀宜三種\n\n河內曰冀州其山鎭曰霍山其澤藪曰揚紆\n其川漳其浸汾潞其利松柏其民五男三女\n其畜宜牛羊其穀宜黍稷\n正北曰并\n州其山鎭曰恒山其澤藪曰昭餘祁其川虖\n池嘔夷其浸淶易其利布帛其民二男三女\n其畜宜五擾其穀宜五種\n\n乃辨九服之邦國\n方千里曰王畿其外方五百里曰侯服又其\n外方五百里曰甸服又其外方五百里曰男\n服又其外方五百里曰采服又其外方五百\n里曰衞服又其外方五百里曰蠻服又其外\n方五百里曰夷服又其外方五百里曰鎭服\n又其外方五百里曰藩服凡\n邦國千里封公以方五百里則四公方四百\n里則六侯方三百里則七伯方二百里則二\n十五子方百里則百男以周知天下\n\n凡邦國小大相維\n王設其牧\n制其職各以其所能制其\n貢各以其所有王將巡守則戒于四\n方曰各脩平乃守攻乃職事無敢不敬戒國\n有大刑及王之所\n行先道帥其屬而巡戒令\n王殷國亦如之\n\n土方氏掌土圭之灋以致日景\n以土地相宅而建邦\n國都鄙\n以辨土宜土化之灋而授任地者\n\n王巡守則樹王舍\n懷方氏掌來逺方之民致方貢致逺物而送\n逆之達之以節\n治其委積館舍飲食\n\n合方氏掌達天下之道路\n通其財利同其數器壹其\n度量除其怨惡同其\n好善\n訓方氏掌道四方之政事與其上下之志\n誦四方之傳道\n\n正歲則布而訓四方\n而觀新物\n\n形方氏掌制邦國之地域而正其封疆無有\n華離之地\n使小國事大國\n大國比小國\n山師掌山林之名辨其物與其利害而頒之\n于邦國使致其珍異之物\n\n川師掌川澤之名辨其物與其利害而頒之\n于邦國使致其珍異之物\n\n邍師掌四方之地名辨其丘陵墳衍邍隰之\n名物之可以封邑者\n\n匡人掌達灋則匡邦國而觀其慝使無敢反\n側以聽王命\n\n撢人掌誦王志道國之政事以巡天下之邦\n國而語之\n使萬民和說而正王面\n\n都司馬掌都之士庶子及其衆庶車馬兵甲\n之戒令以國灋掌其政\n學以聽國司馬\n家司馬亦如之\n\n"}
{"id": "KR1d0002_009", "series": "KR1d0002", "text": "周禮卷第九\n秋官司宼第五　鄭氏註\n惟王建國辨方正位體國經野設官分職以\n爲民極乃立秋官司宼使帥其屬而掌邦禁\n以佐王刑邦國\n刑官之屬大司宼卿一人小司宼中大夫\n二人士師下大夫四人郷士上士八人中士\n十有六人旅下士三十有二人\n府六人史十有\n二人胥十有二人徒百有二十人\n遂士中士十有二人府六人史十有二人胥\n十有二人徒百有二十人\n縣士中士三十有二人府八人史十有六人\n胥十有六人徒百有六十人\n\n方士中士十有六人府八人史十有六人胥\n十有六人徒百有六十人\n訝士中士八人府四人史八人胥八人徒八\n十人\n朝士中士六人府三人史六人胥六人徒六\n十人\n司民中士六人府三人史六人胥三人徒三\n十人\n司刑中士二人府一人史二人胥二人徒二\n十人\n司刺下士二人府一人史二人徒四人\n\n司約下士二人府一人史二人徒四人\n\n司盟下士二人府一人史二人徒四人\n\n職金上士二人下士四人府二人史四人胥\n八人徒八十人\n司厲下士二人史一人徒十有二人\n\n犬人下士二人府一人史二人賈四人徒十\n有六人\n司圜中士六人下士十有二人府三人史六\n人胥十有六人徒百有六十人\n\n掌囚下士十有二人府六人史十有二人徒\n百有二十人\n掌戮下士二人史一人徒十有二人\n\n司隷中士二人下士十有二人府五人史十\n人胥二十人徒二百人\n\n罪隷百有二十人\n蠻隷百有二十人\n閩隷百有二十人\n夷隷百有二十人\n貉隷百有二十人\n\n布憲中士二人下士四人府二人史四人胥\n四人徒四十人\n禁殺戮下士二人史一人徒十有二人\n\n禁暴氏下士六人史三人胥六人徒六十人\n野廬氏下士六人胥十有二人徒百有二十\n人\n蜡氏下士四人徒四十人\n\n雍氏下士二人徒八人\n萍氏下士二人徒八人\n\n司寤氏下士二人徒八人\n司烜氏下士六人徒十有二人\n\n條狼氏下士六人胥六人徒六十人\n\n脩閭氏下士二人史一人徒十有二人\n㝠氏下士二人徒八人\n\n庶氏下士一人徒四人\n\n穴氏下士一人徒四人\n翨氏下士二人徒八人\n\n柞氏下士八人徒二十人\n\n薙氏下士二人徒二十人\n\n硩蔟氏下士一人徒二人\n\n翦氏下士一人徒二人\n\n赤友氏下士一人徒二人\n\n蟈氏下士一人徒二人\n\n壷涿氏下士一人徒二人\n\n庭氏下士一人徒二人\n\n銜枚氏下士二人徒八人\n\n伊耆氏下士一人徒二人\n\n大行人中大夫二人\n小行人下大夫四人\n司儀上士八人中士十有六人\n行夫下士三十有二人府四人史八人胥八\n人徒八十人\n環人中士四人史四人胥四人徒四十人\n\n象胥毎翟上士一人中士二人下士八人徒\n二十人\n\n掌客上士二人下士四人府一人史二人胥\n二人徒二十人\n掌訝中士八人府二人史四人胥四人徒四\n十人\n掌交中士八人府二人史四人徒三十有二\n人\n掌察四方中士八人史四人徒十有六人\n掌貨賄下士十有六人史四人徒三十有二\n人\n朝大夫毎國上士二人下士四人府一人史\n二人庶子八人徒二十人\n\n都則中士一人下士二人府一人史二人庶\n子四人徒八十人\n\n都士中士二人下士四人府二人史四人胥\n四人徒四十人\n家士亦如之\n大司宼之職掌建邦之三典以佐王刑邦國\n詰四方\n一曰刑新國用輕典\n二曰刑平國用中典\n三曰刑亂國用重典\n以五刑糾萬民\n一曰野刑上功糾力二曰軍刑\n上命糾守三曰郷刑上德糾孝\n四曰官刑上能糾職\n五曰國刑上愿糾暴\n以圜土聚敎罷民\n凡害\n人者寘之圜土而施職事焉以明刑恥之\n\n其能改者反于中國不齒三年\n\n其不能改而出圜土者殺\n以兩造禁民訟入束矢於朝然後聽之\n\n以兩劑禁民獄入鈞金三日乃致于朝\n然後聽之\n\n以嘉石平罷民\n凡萬民之有罪過而未麗於灋而害\n於州里者桎梏而坐諸嘉石役諸司空重罪\n旬有三日坐朞役其次九日坐九月役其次\n七日坐七月役其次五日坐五月役其下罪\n三日坐三月役使州里任之則宥而舍之\n\n以肺石達窮民\n凡逺近惸獨老幼之欲有復於上而\n其長弗達者立於肺石三日士聽其辭以吿\n於上而罪其長\n正月\n之吉始和布刑于邦國都鄙乃縣刑象之灋\n于象魏使萬民觀刑象挾日而斂之\n凡邦之大盟約涖\n其盟書而登之于天府\n大史內史司會及六官皆受其貳而藏之\n凡諸侯之獄訟以邦\n典定之凡卿大夫之獄訟\n以邦灋斷之凡庶民之獄\n訟以邦成弊之\n\n大祭祀奉大牲若禋\n祀五帝則戒之日涖誓百官戒于百族\n\n及納亨前王祭之日亦\n如之奉其明水火\n凡朝覲會同前王大喪亦如之大\n軍旅涖戮于社\n凡邦之大事使其屬蹕\n\n小司宼之職掌外朝之政以致萬民而詢焉\n一曰詢國危二曰詢國遷三曰詢立君\n\n其位王南郷三公及州長百姓北面羣\n臣西面羣吏東面\n小司宼擯以敘進而問\n焉以衆輔志而弊謀\n以五刑聽萬民之獄訟附于刑用\n情訊之至于旬乃弊之讀書則用灋\n\n凡命夫命婦不躬坐獄訟\n\n凡王之同族有罪\n不即市以五\n聲聽獄訟求民情一曰辭聽二曰\n色聽三曰氣聽\n四曰耳聽五曰目聽\n以八辟麗邦灋附\n刑罰\n一曰議親之辟\n二曰議故之辟\n三曰議賢之辟\n四曰議能之辟\n\n五曰議功之辟六曰議貴之辟\n七曰議勤之辟八\n曰議賔之辟以三刺斷\n庶民獄訟之中一曰\n訊羣臣二曰訊羣吏三曰訊萬民\n聽民之所刺宥以施上服下服之刑\n及大\n比登民數自生齒以上登于天府\n內史\n司會冢宰貳之以制國用\n小祭祀奉犬牲凡禋祀五帝實鑊水納\n亨亦如之大賔\n客前王而辟\n后世子之喪亦如之小師\n涖戮凡國之大事使其屬蹕\n孟冬祀司民獻民數於王王拜受之以圖\n國用而進退之\n歲終則令羣士計\n獄弊訟登中于天府正歲帥其屬\n而觀刑象令以木鐸曰不用灋者國有常刑\n令羣士乃宣布于四方憲刑禁\n乃命其屬入會乃致\n事\n士師之職掌國之五禁之灋以左右刑罰一\n曰宮禁二曰官禁三曰國禁四曰野禁五曰\n軍禁皆以木鐸徇之于朝書而縣于門閭\n\n以五戒先後刑罰母使罪麗于民\n一曰誓用之于軍旅二曰誥用之于會同三\n曰禁用諸田役四曰糾用諸國中五曰憲用\n諸都鄙\n掌郷合州黨族閭\n比之聮與其民人之什伍使之相安相受以\n比追胥之事以施刑罰慶賞\n掌官中之政\n令察獄訟之辭以詔司宼斷獄弊\n訟致邦令掌士之\n八成一曰邦\n汋\n二曰邦賊三曰邦諜\n四曰犯邦令五曰\n撟邦令六曰爲邦盜\n七曰爲邦朋\n八曰爲邦誣若邦凶荒則\n以荒辯之灋治之\n\n令移民通財糾守緩刑\n凡以財獄\n訟者正之以傅別約劑\n\n若祭勝國之社稷則\n爲之尸王燕出\n入則前驅而辟祀五帝則沃\n尸及王盥洎鑊水凡刏珥\n則奉犬牲\n諸侯爲賔則帥其屬而蹕于王宮\n大喪亦如之大師帥其屬而禁\n逆軍旅者與犯師禁者而戮之\n歲終則令正要會\n正歲帥其屬而憲禁令于國及郊野\n\n郷士掌國中\n各掌其郷之民數而\n糾戒之聽其獄訟察其辭\n辨其獄訟異其死刑之罪而要之旬而\n職聽于朝\n司宼聽之斷其獄弊其\n訟于朝羣士司刑皆在各麗其灋以議獄訟\n獄訟成士師受中協日刑殺\n肆之三日\n\n若\n欲免之則王會其期\n大祭祀大喪紀大軍旅大賔\n客則各掌其郷之禁令帥其屬夾道而蹕\n三公若有邦事則爲之前驅\n而辟其喪亦如之\n凡國有大事則戮其犯命者\n遂士掌四郊\n各掌其遂之\n民數而糾其戒令聽其\n獄訟察其辭辨其獄訟異其死刑之罪而要\n之二旬而職聽于朝司宼聽之斷其獄弊其\n訟于朝羣士司刑皆在各麗其灋以議獄訟\n獄訟成士師受中協日就郊而刑殺各於其\n遂肆之三日\n若欲免之則王令三\n公會其期若邦\n有大事聚衆庶則各掌其遂之禁令帥其屬\n而蹕六卿若有邦事則爲之前驅而\n辟其喪亦如之凡郊有大事則戮其犯命者\n縣士掌野\n\n各掌其縣之民數糾其戒令\n而聽其獄訟察其辭辨其獄訟異其死刑之\n罪而要之三旬而職聽于朝司宼聽之斷其\n獄弊其訟于朝羣士司刑皆在各麗其灋以\n議獄訟獄訟成士師受中協日刑殺各就其\n縣肆之三日若欲免之則王\n命六卿會其期若邦有大役聚\n衆庶則各掌其縣之禁令若大夫有邦事則\n爲之前驅而辟其喪亦如之凡野有大事則\n戮其犯命者\n方士掌都家\n\n聽其獄訟之辭辨其死刑之罪而\n要之三月而上獄訟于國\n司宼聽其成于朝羣士司刑皆在各麗\n其灋以議獄訟\n獄訟成士師受中書其刑殺之成\n與其聽獄訟者\n凡都家之大事聚衆庶則各掌其方\n之禁令\n以時脩其縣灋若歲終則省之而誅賞\n焉\n凡都\n家之士所上治則主之\n\n訝士掌四方之獄訟諭罪刑\n于邦國凡四方之有治於士\n者造焉\n四方有亂獄則往而成\n之邦有\n賔客則與行人送逆之入於國則爲之前驅\n而辟野亦如之居館則帥其屬而爲之蹕誅\n戮暴客者客出入則道之有治則贊之\n\n凡邦之大事聚衆庶則讀其誓禁\n朝士掌建邦外朝之灋左九棘孤卿大夫位\n焉羣士在其後右九棘公侯伯子男位焉羣\n吏在其後面三槐三公位焉州長衆庶在其\n後左嘉石平罷民焉右肺石達窮民焉\n\n帥其屬而以鞭呼趨\n且辟禁慢朝錯\n立族談者\n凡得獲貨賄人民六畜者委于朝吿\n于士旬而舉之大者公之小者庶民私之\n\n凡士之治有期日國中一旬郊二旬野三\n旬都三月邦國朞期內之治聽期外不聽\n\n凡有責者有判書以治則聽\n\n凡民同貨財者令以國\n灋行之犯令者刑罰之\n\n凡屬責者以其地\n傅而聽其辭\n\n凡盜賊軍郷邑及家人殺之無\n罪\n凡報仇讎者書\n於士殺之無罪若\n邦凶荒札喪宼戎之故則令邦國都家縣鄙\n慮刑貶\n\n司民掌登萬民之數自生齒以上皆書於版\n辨其國中與其都鄙及其郊野異其男女歲\n登下其死生\n及三年大比以萬民之數詔司宼司宼\n及孟冬祀司民之日獻其數于王王拜受之\n登于天府內史司會冢宰貳之以贊王治\n\n司刑掌五刑之灋以麗萬民之罪墨罪五百\n劓罪五百宫罪五百刖罪五百殺罪五百\n\n若司宼斷獄弊訟則\n以五刑之灋詔刑罰而以辨罪之輕重\n\n司刺掌三刺三宥三赦之灋以贊司宼聽獄\n訟壹刺曰訊羣\n臣再刺曰訊羣吏三刺曰訊萬民壹宥曰\n不識再宥曰過失三宥曰遺忘\n\n壹赦曰幼弱\n再赦曰老旄三赦曰憃愚\n\n以此三灋者求民情斷民中\n而施上服下服之罪然後刑殺\n\n司約掌邦國及萬民之約劑治神之約爲上\n治民之約次之治地之約次之治功之約次\n之治器之約次之治摯之約次之\n\n凡大約劑書於宗彞小約劑書於\n丹圖\n\n若有訟者則珥而辟藏\n其不信者服墨刑\n\n若大\n亂則六官辟藏其不信者殺\n\n司盟掌盟載之灋\n\n凡邦國有疑會同則掌其盟約之載及\n其禮儀北面詔明神旣盟則貳之\n\n盟萬民之犯命者詛其不信者\n亦如之\n\n凡民之有約劑者其貳在司盟\n有獄訟者則使之盟詛\n凡盟詛各以其地域之衆庶共其牲而\n致焉旣盟則爲司盟共祈酒脯\n\n職金掌凡金玉錫石丹靑之戒令受其\n入征者辨其物之媺惡與其數量楬而璽之\n入其金錫于爲兵器之府入其玉石丹靑于\n守藏之府\n\n入其要\n掌受士之金罰貨罰入于司兵\n旅于上帝則\n共其金版饗諸侯亦如之\n凡國有大故而用金石則掌其令\n\n司厲掌盜賊之任器貨賄辨其物皆有數量\n賈而楬之入于司兵\n其\n奴男子入于罪隷女子入于舂槀\n\n凡\n有爵者與七十者與未齓者皆不爲奴\n\n犬人掌犬牲凡祭祀共犬牲用牷物伏瘞亦\n如之\n凡幾珥沈辜用駹可也\n\n凡相犬牽犬\n者屬焉掌其政治\n司圜掌收敎罷民凡害人者弗使冠飾而加\n明刑焉任之以事而收敎之能改者上罪三\n年而舍中罪二年而舍下罪一年而舍其不\n能改而出圜土者殺雖出三年不齒\n\n凡圜土之刑人也不虧體其罰人也\n不虧財\n\n掌囚掌守盜賊凡囚者上罪梏拲而桎中罪\n桎梏下罪梏王之同族拲有爵者桎以待弊\n罪\n\n及刑殺告刑\n于王奉而適朝士加明梏以適市而刑殺之\n\n凡有爵者與王之\n同族奉而適甸師氏以待刑殺\n\n掌戮掌斬殺賊諜而搏之\n\n凡殺其親\n者焚之殺王之親者辜之\n凡殺人者踣諸市肆之三日\n\n司隷掌五隷之灋辨其物而掌其政令\n帥其民而搏盜賊役國中\n之辱事爲百官積任器凡囚執人之事\n\n邦有祭祀賔客喪紀之事則役其煩辱之事\n掌帥四翟之隷使之皆服\n其邦之服執其邦之兵守王宮與野舍之厲\n禁\n罪隷掌役百官府與凡有守者掌使令之小\n事凡封國若家牛助爲牽徬\n\n其守王宮與其厲\n禁者如蠻隷之事\n蠻隷掌役校人養馬其在王宮者執其國之\n兵以守王宮在野外則守厲禁\n閩隷掌役畜養鳥而阜蕃敎擾之掌子則取\n隷焉\n夷隷掌役牧人養牛馬與鳥言\n其\n守王宫者與其守厲禁者如蠻隷之事\n貉隷掌役服不氏而養獸而敎擾之掌與獸\n言\n其守王宮者與其守厲禁者如蠻隷\n之事\n周禮卷第九\n"}
{"id": "KR1d0002_010", "series": "KR1d0002", "text": "周禮卷第十\n秋官司宼下　鄭氏註\n布憲掌憲邦之刑禁正月之吉執旌節以宣\n布于四方而憲邦之刑禁以詰四方邦國及\n其都鄙達于四海\n\n凡邦之大\n事合衆庶則以刑禁號令\n禁殺戮掌司斬殺戮者凡傷人見血而不以\n吿者攘獄者遏訟者以吿而誅之\n\n禁暴氏掌禁庶民之亂暴力正者撟誣犯禁\n者作言語而不信者以告而誅之\n凡\n國聚衆庶則戮其犯禁者以徇凡奚隷聚而\n出入者則司牧之戮其犯禁者\n\n野廬氏掌達國道路至于四畿\n比國郊及野之道路宿息\n井樹若有\n賔客則令守涂地之人聚柝之有相翔者則\n誅之\n\n凡道路之舟車轚互者敘而行之\n\n凡有節者及有爵者至則\n爲之辟禁野之橫行徑踰者\n凡國之\n大事比脩除道路者掌凡\n道禁邦之大師則令埽道\n路且以幾禁行作不時者不物者\n\n蜡氏掌除骴\n\n凡國之大祭祀令州里除不蠲禁\n刑者任人及凶服者以及郊野大師大賔客\n亦如之\n\n若有死於道路者則令埋而置\n楬焉書其日月焉縣其衣服任器于有地之\n官以待其人\n掌凡國\n之骴禁\n雍氏掌溝瀆澮池之禁凡害於國稼者春令\n爲阱擭溝瀆之利於民者秋令塞阱杜擭\n\n禁山之爲苑澤之沈者\n\n萍氏掌國之水禁幾\n酒謹酒\n禁川游者\n司寤氏掌夜時以星分夜以\n詔夜士夜禁\n禦晨行者禁宵行者夜遊者\n\n司烜氏掌以夫遂取明火於日以鑒取明水\n於月以共祭祀之明齍明燭共明水\n\n凡邦之大事共墳燭庭燎\n\n中春以木鐸脩火禁于國中\n軍旅脩火禁邦若屋誅則\n爲明竁焉\n\n條狼氏掌執鞭以趨辟王岀入則八人夾道\n公則六人侯伯則四人子男則二人\n\n凡誓執鞭以趨於前\n且命之誓僕右曰殺誓馭曰車轘誓大夫曰\n敢不關鞭五百誓師曰三百誓邦之大史曰\n殺誓小史曰墨\n\n脩閭氏掌比國中宿互柝者與其國粥而比\n其追胥者而賞罰之\n\n禁徑\n踰者與以兵革趨行者與馳騁於國中者\n邦有故則令守其閭互唯執節者不幾\n\n㝠氏掌設弧張\n爲阱擭以攻猛獸\n以靈鼓􁍰之若得其\n獸則獻其皮革齒須備\n\n庶氏掌除毒蠱以攻說禬之嘉草攻之\n\n凡􁍰蠱則令之比之\n\n穴氏掌攻蟄獸各以其物火之\n以時獻其珍異\n皮革\n翨氏掌攻猛鳥各以其物爲媒而掎之\n以時獻\n其羽翮\n柞氏掌攻草木及林麓\n夏日至令刊陽木而火之冬日至令剥隂\n本而水之\n若欲其化也則春秋\n變其水火\n凡攻木者掌其政令\n薙氏掌殺草春始生而萌之夏日至而夷之\n秋繩而芟之冬日至而耜之\n\n若欲其化也則以\n水火變之\n掌凡殺草之政令\n硩蔟氏掌覆夭鳥之巢\n以方書十日之號十有二辰\n之號十有二月之號十有二歲之號二十有\n八星之號縣其巢上則去之\n\n翦氏掌除蠹物以攻禜攻之以莽草熏之\n\n凡庶蠱之事\n\n赤􁍶氏掌除牆屋以蜃炭攻之以灰洒毒之\n\n凡隙屋除其貍蟲\n\n蟈氏掌去鼃黽焚牡蘜以灰洒之則死\n\n以其煙被之則凡水蟲無聲\n\n壷涿氏掌除水蟲以炮土之鼓􁍰之以焚石\n投之\n若欲殺其神則以牲橭午\n貫象齒而沈之則其神死淵爲陵\n\n庭氏掌射國中之夭鳥若不見其鳥獸則以\n救日之弓與救月之矢夜射之\n\n若神也則以大隂之弓與枉矢射之\n\n銜枚氏掌司嚻\n國之大祭祀令禁無嚻軍旅田役\n令銜枚禁嘂呼歎嗚於國中者行\n歌哭於國中之道者\n伊耆氏掌國之大祭祀共其杖咸\n軍旅授有\n爵者杖共王之齒杖\n\n大行人掌大賔之禮及大客之儀以親諸侯\n春朝諸侯而圖天\n下之事秋覲以比邦國之功夏宗以陳天下\n之謨冬遇以協諸侯之慮時會以發四方之\n禁殷同以施天下之政\n\n時聘以結諸侯\n之好殷覜以除邦國之慝\n\n閒問以諭諸侯之志歸脤以交諸侯\n之福賀慶以贊諸侯之喜致禬以補諸侯之\n烖\n\n以九儀辨\n諸侯之命等諸臣之爵以同邦國之禮而待\n其賔客上公之\n禮執桓圭九寸繅藉九寸冕服九章建常九\n斿樊纓九就貳車九乘介九人禮九牢其朝\n位賔主之閒九十歩立當車軹擯者五人廟\n中將幣三享王禮再祼而酢饗禮九獻食禮\n九舉岀入五積三問三勞諸侯之禮執信圭\n七寸繅藉七寸冕服七章建常七斿樊纓七\n就貳車七乘介七人禮七牢朝位賔主之間\n七十歩立當前疾擯者四人廟中將幣三享\n王禮壹祼而酢饗禮七獻食禮七舉出入四\n積再問再勞諸伯執躬圭其他皆如諸侯之\n禮諸子執穀璧五寸繅藉五寸冕服五章建\n常五斿樊纓五就貳車五乘介五人禮五牢\n朝位賔主之閒五十歩立當車衡擯者三人\n廟中將幣三享王禮壹祼不酢饗禮五獻食\n禮五舉出入三積壹問壹勞諸男執蒲璧其\n他皆如諸子之禮\n\n凡大國之孤執皮\n帛以繼小國之君岀入三積不問壹勞朝位\n當車前不交擯廟中無相以酒禮之其他皆\n眡小國之君\n\n凡諸侯之\n卿其禮各下其君二等以下及其大夫士皆\n如之\n\n邦畿方千里其外方五百里謂\n之侯服歲壹見其貢祀物又其外方五百里\n謂之甸服二歲壹見其貢嬪物又其外方五\n百里謂之男服三歲壹見其貢器物又其外\n方五百里謂之采服四歲壹見其貢服物又\n其外方五百里謂之衛服五歲壹見其貢材\n物又其外方五百里謂之要服六歲壹見其\n貢貨物\n\n九州之外謂之蕃\n國世壹見各以其所貴寶爲摯\n\n王之所以\n撫邦國諸侯者歲徧存三歲徧覜五歲徧省\n七歲屬象胥諭言語協辭命九歲屬瞽史諭\n書名聽聲音十有一歲達瑞節同度量成牢\n禮同數器脩灋則十有二歲王巡守殷國\n\n凡諸侯之王事辨其位正其等協其\n禮賔而見之\n若有大喪則詔相諸侯之禮\n若有四方之大事則受其幣聽其\n辭\n凡諸侯之邦交歲相\n問也殷相聘也世相朝也\n\n小行人掌邦國賔客之禮籍以待四方之使\n者令諸侯\n春入貢秋獻功王親受之各以其國之籍禮\n之凡諸\n侯入王則逆勞于畿\n及郊勞眡館將幣爲承而擯\n\n凡四方之使者大客則擯小客則受其幣\n而聽其辭\n使適四方協九儀賔客之禮朝覲宗遇會\n同君之禮也存覜省聘問臣之禮也\n達天下之六節山國用虎節土國用人節澤\n國用龍節皆以金爲之道路用旌節門關用\n符節都鄙用管節皆以竹爲之\n\n成六瑞王用瑱圭公用\n桓圭侯用信圭伯用躬圭子用穀璧男用蒲\n璧合六\n幣圭以馬璋以皮璧以帛琮以錦琥以繡璜\n以黼此六物者以和諸侯之好故\n\n若國\n札喪則令賻補之若國凶荒則令賙委之若\n國師役則令槁禬之若國有福事則令慶賀\n之若國有禍烖則令哀弔之凡此五物者治\n其事故\n\n及其萬民之利害爲一書其禮\n俗政事敎治刑禁之逆順爲一書其悖逆暴\n亂作慝猶犯令者爲一書其札喪凶荒厄貧\n爲一書其康樂和親安平爲一書凡此五物\n者每國辨異之以反命于王以周知天下之\n故\n司儀掌九儀之賔客擯相之禮以詔儀容辭\n令揖讓之節將合諸\n侯則令爲壇三成宮旁一門\n\n詔王儀南郷見諸侯\n土揖庶姓時揖異姓天揖同姓\n\n及其擯之各以其禮公於上等侯伯於\n中等子男於下等\n\n其將幣亦如之其禮亦\n如之王燕則諸侯毛\n\n凡諸公相爲賔主國五積三問皆三\n辭拜受皆旅擯再勞三辭三揖登拜受拜送\n\n主君郊勞交擯\n三辭車逆拜辱三揖三辭拜受車送三還再\n拜\n\n致館亦如之\n致飱如致積之禮\n及將幣交擯三辭\n車逆拜辱賔車進荅拜三揖三讓每門止一\n相及廟唯上相入賔三揖三讓登再拜授幣\n賔拜送幣每事如初賔亦如之及出車送三\n請三進再拜賔三還三辭吿辟\n\n致饔餼還\n圭饗食致贈郊送皆如將幣之儀\n\n賔之拜禮拜饔餼拜饗食\n\n賔繼主君皆如\n主國之禮\n\n諸侯諸伯\n諸子諸男之相爲賔也各以其禮相待也如\n諸公之儀諸公\n之臣相爲國客則三積皆三辭拜受\n及大夫郊勞旅擯三辭拜辱\n三讓登聽命下拜登受賔使者如初之儀及\n退拜送\n致館如初之儀\n及將幣旅擯三辭拜逆\n客辟三揖毎門止一相及廟唯君相入三讓\n客登拜客三辟授幣下出每事如初之儀\n\n及禮私面私獻皆再拜稽首君\n荅拜\n岀及中門之外問君客再\n拜對君拜客辟而對君問大夫客對君勞客\n客再拜稽首君荅拜客趨辟\n\n致饔餼如勞之禮饗食還圭如將\n幣之儀君館客客辟介\n受命遂送客從拜辱于朝\n明日客拜禮賜遂行如入之\n積凡\n侯伯子男之臣以其國之爵相爲客而相禮\n其儀亦如之凡四方之賔客禮儀\n辭命餼牢賜獻以二等從其爵而上下之\n凡賔客送逆同禮凡諸侯之\n交各稱其邦而爲之幣以其幣爲之禮\n\n凡行人之儀不朝不夕不正其主\n面亦不背客\n\n行夫掌邦國傳遽之小事媺惡而無禮者凡\n其使也必以旌節雖道有難而不時必達\n\n居於其國則\n掌行人之勞辱事焉使則介之\n\n環人掌送逆邦國之通賔客以路節達諸四\n方舍則授館令聚\n柝有任器則令環之\n凡門關無幾送逆及疆\n\n象胥掌蠻夷閩貉戎狄之國使掌傳王之言\n而諭說焉以和親之\n若以時入賔則協其禮與其辭言\n傳之凡其岀入\n送逆之禮節幣帛辭令而賔相之\n凡國之大喪詔相國客\n之禮儀而正其位凡軍旅會同\n受國客幣而賔禮之凡\n作事王之大事諸侯次事卿次事大夫次事\n上士下事庶子\n\n掌客掌四方賔客之牢禮餼獻飲食之等數\n與其政治王合諸侯而饗禮則具\n十有二牢庶具百物備諸侯長十有再獻\n\n王巡守殷國則國君膳以\n牲犢令百官百牲皆具從者三公眡上公之\n禮卿眡侯伯之禮大夫眡子男之禮士眡諸\n侯之卿禮庶子壹眡其大夫之禮\n\n凡諸侯之禮上公五\n積皆眡飱牽三問皆脩羣介行人宰史皆有\n牢飱五牢食四十簠十豆四十鉶四十有二\n壷四十鼎簋十有二牲三十有六皆陳饔餼\n九牢其死牢如飱之陳牽四牢米百有二十\n筥醯醢百有二十罋車皆陳車米眡生牢牢\n十車車秉有五籔車禾眡死牢牢十車車三\n秅芻薪倍禾皆陳乘禽日九十雙殷膳大牢\n以及歸三饗三食三燕若弗酌則以幣致之\n凡介行人宰史皆有飱饔餼以其爵等爲之\n牢禮之陳數唯上介有禽獻夫人致禮八壷\n八豆八籩膳大牢致饗大牢食大牢卿皆見\n以羔膳大牢侯伯四積皆眡飱牽再問皆脩\n飱四牢食三十有二簠八豆三十有二鉶二\n十有八壷三十有二鼎簋十有二腥二十有\n七皆陳饔餼七牢其死牢如飱之陳牽三牢\n米百筥醯醢百罋皆陳米三十車禾四十車\n芻薪倍禾皆陳乘禽日七十雙殷膳大牢三\n饗再食再燕凡介行人宰史皆有飱饔餼以\n其爵等爲之禮唯上介有禽獻夫人致禮八\n壷八豆八籩膳大牢致饗大牢卿皆見以羔\n膳特牛子男三積皆眡飱牽壹問以脩飱三\n牢食二十有四簠六豆二十有四鉶十有八\n壷二十有四鼎簋十有二牲十有八皆陳饔\n餼五牢其死牢如飱之陳牽二牢米八十筥\n醯醢八十罋皆陳米二十車禾三十車芻薪\n倍禾皆陳乘禽日五十雙壹饗壹食壹燕凡\n介行人宰史皆有飱饔餼以其爵等爲之禮\n唯上介有禽獻夫人致禮六壷六豆六籩膳\n眡致饗親見卿皆膳特牛\n\n凡諸侯之卿大夫士爲國客則如其\n介之禮以待之\n凡禮賔客國新殺禮凶荒殺禮札喪\n殺禮禍烖殺禮在野在外殺禮\n凡賔客死致禮以喪\n用賔客有喪唯芻稍\n之受\n遭主國之喪不受\n饗食受牲禮\n\n掌訝掌邦國之等籍以待賔客若將\n有國賔客至則戒官脩委積與士逆賔于疆\n爲前驅而入及\n宿則令聚柝及委則致積至\n于國賔入館次于舍門外待事于客\n及將幣爲前驅\n至于朝詔其位入復及退亦如之\n\n凡賔客\n之治令訝訝治之\n凡從者出則使人道之\n及歸送亦如之\n凡賔客諸侯有卿訝\n卿有大夫訝大夫有士訝士皆有訝\n凡訝者賔客至而往詔相其\n事而掌其治令\n掌交掌以節與幣巡邦國之諸侯及其萬民\n之所聚者道王之德意志慮使咸知王之好\n惡辟行之\n使和諸\n侯之好達萬民之說\n掌邦國之通事而結其交好\n以諭九稅之利九禮之親九牧之\n維九禁之難九戎之威\n\n掌察\n掌貨賄\n朝大夫掌都家之國治\n日朝以聽國事故以告其君\n長\n國有政令則令其朝大夫\n凡都家之治於國者必因其朝大夫然後\n聽之唯大事弗因\n凡都家之治有不及者則誅\n其朝大夫在軍旅則誅其有\n司\n都則\n都士\n家士\n周禮卷第十\n"}
{"id": "KR1d0002_011", "series": "KR1d0002", "text": "周禮卷第十一\n冬官考工記第六　鄭氏註\n國有六職百工與居一焉\n\n或坐而論\n道或作而行之或審曲面執以飭五材以辨\n民器或通四方之珍異以資之或飭力以長\n地財或治絲麻以成之\n\n坐而論道謂\n之王公作而行之謂之士大夫\n審曲面執以飭五材以辨民器謂之百工\n通四方之珍異以資之謂之\n商旅飭力以長地\n財謂之農夫治絲麻以成之謂之婦\n功粤無鎛燕無函秦無廬胡無弓車\n\n粤之無鎛\n也非無鎛也夫人而能爲鎛也燕之無函也\n非無函也夫人而能爲函也秦之無廬也非\n無廬也夫人而能爲廬也胡之無弓車也非\n無弓車也夫人而能爲弓車也\n\n知者創物\n巧者述之守之\n世謂之工百工之事皆聖人之作也\n爍金以爲刃凝土以爲器作車以\n行陸作舟以行水此皆聖人之所作也\n天有時地有氣\n材有美工有巧合此四者然後可以爲良\n材美工巧然而不良則\n不時不得地氣也橘踰淮而北爲枳\n鸜鵒不踰濟貉踰汶則死此地氣然也\n\n鄭之刀宋之斤魯之削吳粤之劒遷\n乎其地而弗能爲良地氣然也\n燕之角荆之幹妢胡之笴\n吳粤之金錫此材之美者也\n\n天有時以生有時以殺草木有時以生有\n時以死石有時以泐水有時以凝有時以澤\n此天時也\n\n凡攻木之工七攻金之工六攻皮之工五\n設色之工五刮摩之工五摶埴之工二\n\n攻木之工輪輿弓廬匠車梓攻金\n之工築冶鳧㮚叚桃攻皮之工函鮑韗韋裘\n設色之工畫繢鍾筐㡛刮摩之工玉楖雕矢\n磬摶埴之工陶旊\n\n有虞氏\n上陶夏后氏上匠殷人上梓周人上輿\n\n故一器而工聚焉者車\n爲多車有六等之數\n車軫四尺謂之一等戈柲六\n尺有六寸旣建而迆崇於軫四尺謂之二等\n人長八尺崇於戈四尺謂之三等殳長尋有\n四尺崇於人四尺謂之四等車㦸常崇於殳\n四尺謂之五等酋矛常有四尺崇於㦸四尺\n謂之六等\n\n車謂之六等之數凡察車之道必\n自載於地者始也是故察車自輪始\n凡察車之道欲其樸屬而微至不樸屬無\n以爲完久也不微至無以爲戚速也\n\n輪已崇則人\n不能登也輪巳庳則於馬終古登阤也\n\n故兵車之輪六尺有六\n寸田車之輪六尺有三寸乘車之輪六尺有\n六寸\n六尺有六寸之輪\n軹崇三尺有三寸也加軫與轐焉四尺也人\n長八尺登下以爲節\n\n輪人爲輪斬三材必以其時\n\n三材旣具巧者和之\n轂也者以爲利\n轉也輻也者以爲直指也牙也者以爲固抱\n也\n輪敝三材不失職謂\n之完望而眡其輪欲\n其幎爾而下迆也進而眡之欲其㣲至也無\n所取之取諸圜也\n\n望其幅欲其揱爾而纎也\n進而眡之欲其肉稱也無所取之取諸易直\n也\n\n望其轂欲其眼\n也進而眡之欲其幬之廉也無所取之取諸\n急也\n\n眡其緶欲其蚤之正也\n\n察其菑蚤不齵則\n輪雖敝不匡\n\n凡斬轂之道必矩其隂陽\n陽也者稹理而堅隂也者䟽\n理而柔是故以火養其隂而齊諸其陽則轂\n雖敝不\n\n轂小而長則\n柞大而短則摯\n\n是故六分其輪崇以其一爲之牙圍\n參分其牙圍而漆其二\n\n椁其漆內而\n中詘之以爲之轂長以其長爲之圍\n\n以其圍之阞\n捎其藪\n\n五分其轂之長去一以爲賢去三以爲軹\n\n容轂必直陳篆必正施膠必厚施筋\n必數幬必負幹\n\n旣摩革色靑白謂之轂之善\n參分其轂長二在外\n一在內以置其輻\n凡輻量其鑿深以爲輻廣\n輻廣而\n鑿淺則是以大扤雖有良工莫之能固\n鑿深而輻小則是固有餘而強\n不足也故竑其\n輻廣以爲之弱則雖有重任轂不折\n\n參分其輻之長而殺其一則雖有深泥亦\n弗之溓也\n參分其股\n圍去一以爲骹圍\n\n楺輻必齊平沈必均\n\n直以指牙\n牙得則無槷而固\n\n不得則有𣙗必足見也\n六尺有六寸之輪綆參分\n寸之二謂之輪之固\n凡爲輪行澤者欲\n杼行山者欲侔\n杼以行澤則是刀以割塗也是故塗不\n附侔以行山則是摶以行石也是故輪\n雖敝不甐於鑿\n\n凡揉牙外不廉而內不挫旁不腫謂之用\n火之善是故規\n之以眡其圜也萭之以眡\n其匡也\n縣之\n以眡其輻之直也\n水之以眡其平沈之均也\n量其藪以黍以眡其同\n也權之以眡其輕重之侔\n也故可\n規可萭可水可縣可量可權也謂之國工\n\n輪人爲蓋達常圍三寸\n桯圍倍之六寸\n信其桯圍以爲\n部廣部廣六寸\n部長二尺桯長倍之四尺者二\n十分寸之一\n謂之枚\n部尊一枚\n弓鑿廣四枚鑿上二枚鑿下四枚\n鑿深二寸有半下\n直二枚鑿端一枚\n\n弓長六\n尺謂之庇軹五尺謂之庇輪四尺謂之庇輪\n\n參分弓長而\n楺其一\n參分其股圍去一以爲蚤圍\n參分弓長以\n其一爲之尊\n上欲尊而宇\n欲卑上尊而宇卑\n則吐水疾而􁆤逺\n蓋巳崇則難爲門也蓋巳卑\n是蔽目也是故蓋崇十尺\n良蓋弗冐弗紘殷畞而馳不隊\n謂之國工\n\n輿人爲車輪崇車廣衡長參如一謂之參稱\n參分車廣去一以\n爲隧\n參分其隧一在\n前二在後以楺其式以其\n廣之半爲之式崇以其隊之半\n爲之較崇\n六分其廣以一\n爲之軫圍參分軫圍去一\n以爲式圍參分式圍去一以\n爲較圍參分較圍去一以爲\n軹圍\n參分軹圍去一以爲轛圍\n\n圜者中規方者中矩立\n者中縣衡者中水直者如生焉繼者如附焉\n\n凡居材大與小無并大倚小則摧引之\n則絕\n棧車欲弇\n\n飾車欲侈\n\n輈人爲輈輈有三度\n軸有三理國馬之輈深四尺有七\n寸\n\n田馬之輈深\n四尺\n駑馬之輈深三尺有三\n寸\n\n軸有三理一者以爲􁁷也二者\n以爲久也三者以爲利也軌前十尺\n而策半之\n\n凡任木\n任正者十分其輈之長以其一爲之\n圍衡任者五分其長以其一爲之圍小於度\n謂之無任\n\n五分其\n軫間以其一爲之軸圍\n十分其輈之長以其一爲之當兎之圍\n參分其兎圍去一\n以爲頸圍五分其頸圍去\n一以爲踵圍凡揉輈\n欲其孫而無弧深\n\n今夫大車之轅摰其登\n又難旣克其登其覆車也必易此無故唯轅\n直且無撓也\n是\n故大車平地旣節軒摯之任及其登阤不伏\n其轅必縊其牛此無故唯轅直且無橈也\n故登阤者\n倍任者也猶能以登及其下阤也不援其邸\n必緧其牛後此無故唯轅直且無橈也\n\n是故輈欲頎典\n輈\n深則折淺則負\n輈注則利凖利凖則久和則安\n\n輈欲弧而無\n折經而無絕進則與馬謀\n退則與人謀\n終日馳騁左不楗\n\n行數千里馬不契需\n\n終歲御衣袵不敝此\n唯輈之和也勸登馬力\n馬力旣竭輈猶能一取焉\n良輈環灂自伏兎不至軌七寸軌\n中有灂謂之國輈\n\n軫之方也以象地也蓋之圜也以象天也輪\n輻三十以象日月也蓋弓二十有八以象星\n也龍旂九斿以象大\n火也\n鳥旟七斿以象鶉火也\n熊旗六斿以象伐也\n龜虵四斿\n以象營室也\n弧旌枉矢以象弧也\n\n攻金之工\n築氏執下齊冶氏執上齊鳧氏爲聲㮚氏爲\n量叚氏爲鎛器桃氏爲刃\n\n金有六齊六分其金而錫\n居一謂之鍾鼎之齊五分其金而錫居一謂\n之斧斤之齊四分其金而錫居一謂之戈㦸\n之齊參分其金而錫居一謂之大刃之齊五\n分其金而錫居二謂之削殺矢之齊金錫半\n謂之鑒燧之齊\n\n築氏爲削長尺博寸合六而成規欲新\n而無窮敝盡而無惡\n\n冶氏爲殺矢刃長寸圍寸鋌十之重三垸\n\n戈廣二寸內倍之胡三之援四之\n\n巳倨則不入已句則不\n决長內則折前短內則不疾\n\n是故倨句外博\n重三鋝\n\n㦸廣寸有半寸內三之\n胡四之援五之倨句中矩與刺重三鋝\n\n桃氏爲劒臘廣二寸有半寸\n兩從半之以其臘廣爲\n之莖圍長倍之\n中其\n莖設其後\n參分其臘廣去一以爲首廣\n而圍之身長五其莖長重九\n鋝謂之上制上士服之身長四其莖長重七\n鋝謂之中制中士服之身長三其莖長重五\n鋝謂之下制下士服之\n\n鳧氏爲鍾兩欒謂之銑\n銑間謂之于于上謂之\n鼓鼓上謂之鉦鉦上謂之舞\n舞上謂之甬甬\n上謂之衡鍾縣謂之旋旋蟲謂\n之幹\n鍾帶謂\n之篆篆間謂之枚枚謂之景\n\n于上之攠謂之隧\n\n十分其銑去二以爲鉦以其鉦爲之銑間去\n二分以爲之鼓間以其鼓間爲之舞佾去三\n分以爲舞廣\n\n以其鉦之長爲之甬長以\n其甬長爲之圍參分其圍去一以爲衡圍\n參分其甬長二在上一在下以設其旋\n薄厚之所\n震動淸濁之所由出侈弇之所由興有說\n鍾巳厚則石\n巳薄則播侈則柞\n弇則鬱長甬\n則震是故大鍾十分其鼓間\n以其一爲之厚小鍾十分其鉦間以其一爲\n之厚\n鍾大而短則其聲\n疾而短聞鍾小而長\n則其聲舒而逺聞爲遂六分其厚以\n其一爲之深而圍之\n\n㮚氏爲量改煎金錫則不耗\n\n不耗然後權之權之\n然後凖之\n凖之然後量之\n量之以爲鬴深尺內方尺而圜其外其\n實一鬴\n\n其臀一寸其實一豆\n其耳三寸其實\n一升重一鈞其聲中黃鍾之宮\n槩而不稅\n其銘曰時文思索允臻其極\n\n嘉量旣成以觀四國\n永啓厥後兹器維則\n凡鑄金\n之狀金與錫黑濁之\n氣竭黃白次之黃白之氣竭靑白次之靑白\n之氣竭靑氣次之然後可鑄也\n叚氏\n函人爲甲犀甲七屬兕甲六屬合甲五屬\n\n犀甲壽百年兕\n甲壽二百年合甲壽三百年凡爲甲\n必先爲容然後制革\n權其上旅與其下旅而重若一\n以其長爲之圍\n凡甲鍜不摯則不堅已敝則橈\n\n凡察革之道眡其鑽空欲其惌也\n\n眡其裏欲其易也眡其朕\n欲其直也􁃅之欲其約也\n\n舉而眡之欲其豐也衣之欲其無齘也\n眡其鑽空而惌則革堅\n也眡其裏而易則材更也眡其朕而直則制\n善也􁃅之而約則周也舉之而豐則明也衣\n之無齘則變也\n\n鮑人之事\n望而眡之欲其荼白也\n進而握之欲其柔而滑也\n卷而摶之欲其無迤\n也\n\n眡其著欲其淺也\n\n察其線欲其藏也\n革欲其\n荼白而疾澣之則堅\n欲其柔滑而腛脂之則需\n\n引而信之欲其直也信之而直\n則取材正也信之而枉則是一方緩一方急\n也若苟一方緩一方急則及其用之也必自\n其急者先裂若苟自急者先裂則是以博爲\n帴也\n卷而\n搏之而不迆則厚薄序也眡其著\n而淺則革信也察其線而藏則雖敝不\n甐\n\n韗人爲臯陶\n長六尺有六寸左\n右端廣六寸中尺厚三寸\n穹\n者三之一\n\n上三正\n\n鼓長八\n尺鼓四尺中圍加三之一謂之鼖鼓\n\n爲\n臯鼓長尋有四尺鼓四尺倨句磬折\n凡冐鼓必以啓蟄\n之日良鼓\n瑕如積環鼓大而短則其聲疾而短聞\n鼓小而長則其聲舒而逺聞\n韋氏\n裘氏\n畫繢之事雜五色東方謂之靑南方謂之赤\n西方謂之白北方謂之黒天謂之玄地謂之\n黃靑與白相次也赤與黒相次也玄與黃相\n次也靑與赤謂之文\n赤與白謂之章白與黒謂之黼黒與靑謂之\n黻五采備謂之繡土以黃其\n象方天時變\n火以圜\n山以章\n水以龍鳥獸虵\n雜四時五色之位以章之謂\n之巧凡畫繢之事後素\n功\n\n鍾氏染羽以朱湛丹秫三月而熾之\n\n淳而漬之\n三入爲纁五入爲\n緅七入爲緇\n\n筐人\n㡛氏涷絲以涗水漚其絲七日去地尺暴之\n\n晝暴諸日夜\n宿諸井七日七夜是謂水涷涷帛以\n欄爲灰渥淳其帛實諸澤器淫之以蜃\n\n淸其灰而盝之而揮之\n而沃之而盝之而\n塗之而宿之明日沃而盝之\n晝暴諸日夜宿諸井\n七日七夜是謂水涷\n周禮卷第十一\n"}
{"id": "KR1d0002_012", "series": "KR1d0002", "text": "周禮卷第十二\n冬官考工記下　鄭氏註\n玉人之事鎭圭尺有二寸天子守之命圭九\n寸謂之桓圭公守之命圭七寸謂之信圭侯\n守之命圭七寸謂之躬圭伯守之\n\n天\n子執冒四寸以朝諸侯\n天子用全上公用龍侯用瓚伯\n用將\n\n繼\n子男執皮帛\n天子\n圭中必\n四圭尺有\n二寸以祀天\n大圭長三尺杼上終葵首天子\n服之\n\n土圭尺有五寸以致日以土地\n\n祼圭尺有二寸有瓚以祀廟\n\n圭璧五寸以祀日月星辰\n璧琮九寸諸侯以饗天子\n穀圭七寸天子以聘女\n大璋中璋九寸邊璋七寸射四寸厚寸黃\n金勺靑金外朱中鼻寸衡四寸有繅天子以\n巡守宗祝以前馬\n\n大璋亦如之諸侯以聘女\n瑑圭璋八寸璧\n琮八寸以覜聘\n牙璋中璋七寸射二寸\n厚寸以起軍旅以治兵守\n駔琮五寸宗后以爲權\n\n大琮十有二寸射四寸厚寸是謂內鎭宗\n后守之駔琮七寸鼻寸有半\n寸天子以爲權兩圭五寸有\n邸以祀地以旅四望\n瑑琮八寸諸侯以享夫人案十\n有二寸棗㮚十有二列諸侯純九大夫純五\n夫人以勞諸侯\n\n璋邸射素功以祀山川\n以致稍餼\n\n楖人\n雕人\n磬氏爲磬倨句一矩有半\n\n其博爲一股\n爲二鼓爲三參分其股博去一以爲鼓博參\n分其鼓博以其一爲之厚\n\n巳上則摩其旁\n\n巳下則摩其耑\n\n矢人爲矢鍭矢叄分茀矢叄分一在前二在\n後\n\n兵矢田矢五分二在前三在後\n殺\n矢七分三在前四在後\n叄分其長而殺其一\n五\n分其長而羽其一以其笴\n厚爲之羽深\n水之以辯其隂陽\n夾其隂陽以設其比夾其比以設其羽\n\n參分其羽以設其刃則雖\n有疾風亦弗之能憚矣\n刃長寸圍\n寸鋌十之重三垸前\n弱則俛後弱則翔中弱則紆中強則揚羽豐\n則遲羽殺則趮\n是故夾而揺\n之以眡其豐殺之節也\n橈之以眡其鴻殺之稱也\n凡相笴欲生而摶同摶欲重同重節欲\n疏同疏欲㮚\n\n陶人爲甗實二鬴厚半寸脣寸盆實二鬴厚\n半寸脣寸甑實二鬴厚半寸脣寸七穿\n\n鬲實五觳厚半寸脣寸庾實二觳厚半寸脣\n寸\n\n旊人爲簋實一觳崇尺厚半寸脣寸豆實三\n而成觳崇尺凡陶旊之事髺\n墾薛暴不入市\n\n器中膞豆中縣\n\n膊崇\n四尺方四寸\n\n梓人爲筍虡\n天下之大獸五脂者膏者\n臝者羽者鱗者\n宗廟之事脂者\n膏者以爲牲臝者羽者鱗者以爲筍虡\n外骨內骨郤行仄行連行紆行以脰鳴\n者以注鳴者以旁鳴者以翼鳴者以股鳴者\n以胷鳴者謂之小蟲之屬以爲雕琢\n\n厚脣弇口出目短耳大胷\n燿後大體短脰若是者謂之臝屬恒有力而\n不能走其聲大而宏有力而不能走則於任\n重宜聲大而宏則於鍾宜若是者以爲鍾虡\n是故擊其所縣而由其虡鳴\n\n銳喙决吻數目顅脰小體騫腹若是\n者謂之羽屬恒無力而輕其聲淸陽而逺聞\n無力而輕則於任輕宜其聲淸陽而逺聞於\n磬宜若是者以爲磬虡故擊其所縣而由其\n虡鳴\n\n小首而長搏身而鴻若是者\n謂之鱗屬以爲筍凡攫\n閷援􁍻之類必深其爪出其目作其鱗之而\n\n深\n其爪出其目作其鱗之而則於眡必撥爾而\n怒苟撥爾而怒則於任重宜且其匪色必似\n鳴矣\n爪不深目不出鱗之而不\n作則必穨爾如委矣苟穨爾如委則加任焉\n則必如將廢措其匪色必似不鳴矣\n\n梓人爲飲器勺一升爵一升􁈉三升獻以爵\n而酬以􁈉一獻而三酬則一豆矣\n食\n一豆肉飲一豆酒中人之食也\n凡試梓飲器鄉衡而實不盡梓師罪之\n\n梓人爲候廣與崇方參分其廣而鵠居一焉\n\n上兩个與其身三下兩个\n半之\n\n上綱與\n下綱出舌尋縜寸焉\n\n張皮侯而棲\n鵠則春以功\n\n張五采之侯則逺國\n屬\n\n張獸侯則王以息\n燕\n\n祭侯之禮以酒脯醢\n其辭曰\n惟若寧侯毋或\n若女不寧侯不屬于王所故抗而射女\n強飲強食詒女曾孫諸\n侯百福\n\n廬人爲廬器戈秘六尺有六寸殳長尋有四\n尺車㦸常酋矛常有四尺夷矛三尋\n\n凡兵無過三其身過三\n其身弗能用也而無巳又以害人\n故攻國之兵欲短守\n國之兵欲長攻國之人衆行地逺食飲饑且\n渉山林之阻是故兵欲短守國之人寡食飲\n飽行地不逺且不渉山林之阻是故兵欲長\n凡兵句兵欲無彈\n刺兵欲無蜎是故句兵椑刺兵搏\n\n􁀎兵同強舉圍欲細細則校\n刺兵同強舉圍欲重重欲傳人傳人則密是\n故侵之\n\n凡爲殳\n五分其長以其一爲之被而圍之參分其圍\n去一以爲晉圍五分其晉圍去一以爲首圍\n凡爲酋矛參分其長二在前一在後而圍之\n五分其圍去一以爲晉圍參分其晉圍去一\n以爲刺圍\n\n凡試廬事置而摇之以眡其蜎\n也炙諸牆以眡其橈之均也橫而摇之以眡\n其勁也\n六建旣備\n車不反覆謂之國工\n\n匠人建國水地以縣\n置𣙗以縣眡以景\n\n爲規識日出之景與日入之景\n\n晝參諸日中之景夜考之極\n星以正朝夕\n匠人營國方九里旁三門\n國中九經九緯經涂九軌\n\n左祖右社面朝後市\n市朝一夫\n夏后氏世室堂修二七廣四修一\n\n五室三四步三四尺\n\n九階四旁兩夾窻\n白盛\n門堂三\n之二\n室三之一\n殷人重屋堂脩七尋堂崇三尺四阿重屋\n\n周人明堂度九尺之筵東西九筵南北\n七筵堂崇一筵五室凡室二筵\n\n室中度以几堂上度以筵宫\n中度以尋野度以步涂度以軌\n廟門容大扄七个\n闈門容小扄參\n个路\n門不容乘車之五个\n應門二\n徹參个內有九\n室九嬪居之外有九室九卿朝焉\n\n九分其國以爲九分九卿治之\n王宮門阿之制五雉宮隅\n之制七雉城隅之制九雉\n經\n涂九軌環涂七軌野涂五軌\n門阿之制\n以爲都城之制\n宮隅之制以爲諸侯之城制\n環涂以爲諸\n侯經涂野涂以爲都經涂\n\n匠人爲溝洫耜廣五寸二\n耜爲耦一耦之伐廣尺深尺謂之􁅮田首倍\n之廣二尺深二尺謂之遂\n\n九夫爲井井間廣四尺深四尺謂之溝\n方十里爲成成間廣八尺深八尺謂之洫方\n百里爲同同間廣二㝷深二仞謂之澮\n\n專逹於用各載其名\n凡天下之地\n埶兩山之間必有川焉大川之上必有涂焉\n凡溝逆地阞謂之不行水屬不\n理孫謂之不行\n梢溝三\n十里而廣倍\n凡行奠水磬折\n以參伍\n欲爲淵則句於\n矩凡溝必因水埶防必因地\n埶善溝者水漱之善防者水淫之\n\n凡爲防廣與崇方其閷參\n分去一\n大防外閷凡溝防必一日先深\n之以爲式里爲式然後可以\n傅衆力凡任索約大汲\n其版謂之無任\n\n葺屋參分瓦屋\n四分囷窌倉城\n逆牆六分\n堂涂十有二分\n竇其崇三\n尺牆厚三尺崇三之\n\n車人之事半矩謂之宣\n\n一宣有半謂之欘\n一欘有半謂之柯\n一柯有半\n謂之磬折\n\n車人爲耒庇長尺有一寸中直者三尺有三\n寸上句者二尺有二寸\n\n自其庇縁其外以至於首以弦\n其內六尺有六寸與步相中也\n\n堅地欲直庇柔地欲句庇直庇則利推\n句庇則利發倨句磬折謂之中地\n\n車人爲車柯長三尺博三寸厚一寸有半五\n分其長以其一爲之首\n轂長半柯其圍一柯有半\n輻長一柯有半其博三寸厚三之一\n渠三柯者三\n\n行澤者欲短轂行山者欲長轂短轂則利長\n轂則安行澤者\n反輮行山者仄輮反輮則易仄輮則完\n\n六分其輪崇以其\n一爲之牙圍柏車轂長一柯其\n圍二柯其輻一柯其渠二柯者三五分其輪\n崇以其一爲之牙圍大車\n崇三柯綆寸牝服二柯有參分柯之二\n\n者以爲逺也角也者以爲疾也筋也者以爲\n深也膠也者以爲和也絲也者以爲固也􁇀\n也者以爲受霜露也凡取幹之道\n七柘爲上檍次之檿桑次之橘次之木爪次\n之荆次之竹爲下\n凡相\n幹欲赤黒而陽聲赤黒則鄕心陽聲則逺根\n凡析\n幹射逺者用埶射深者用直\n\n居幹之道菑㮚不迆則弓不發\n\n凡相角秋閷者厚春閷者薄穉\n牛之角直而澤老牛之角紾而昔\n\n疢疾險中瘠牛之角無澤\n角欲靑白而豐末夫角之本蹙\n於􁍾而休於氣是故柔柔故欲其埶也白也\n者埶之徵也\n\n夫角之中恒當弓之畏畏也者必橈\n橈故欲其堅也靑也者堅之徵也\n\n夫角之末逺於􁍾而不休於氣是故脆脆\n故欲其柔也豐末也者柔之徵也\n角長二尺有五寸三色不失理謂之\n牛戴牛凡相膠欲\n朱色而昔昔也者深瑕而澤紾而摶廉\n鹿膠靑白馬膠赤白牛膠火赤\n䑕膠黒魚膠餌犀膠黃凡\n昵之類不能方\n\n凡相筋欲小簡而長大結而\n澤小簡而長大結而澤則其爲獸必剽以爲\n弓則豈異於其獸\n\n筋欲敝之敝\n漆欲測\n絲欲沈得此六材之全\n然後可以爲良凡爲弓冬析幹而\n春液角夏治筋秋合三材\n寒奠體\n氷析灂\n冬析幹則易春液角\n則合夏治筋則不煩秋合三材則合\n寒奠體則張不流氷析灂則審環\n春𬒳弦則一年之事析幹\n必倫析角無邪斵目必荼\n斵目不荼則及其\n大脩也筋代之受病夫目也者必強強\n者在內而摩其筋夫筋之所由幨也恒此作\n\n故角三液而幹再液\n厚其帤則木堅簿其帤則需\n\n是故厚其液而節其帤\n約之不皆約疏數必侔\n斵摰必中膠\n之必均斵摰不中膠之不均則\n及其大脩也角代之受病夫懷膠於內而摩\n其角夫角之所由挫恒由此作\n凡居角長者以次需\n恒角而短是謂逆橈引之則縱\n釋之則不校\n\n恒\n角而達辟如終紲非弓之利也\n\n今夫茭解中有變焉故校\n\n於挺臂中\n有柎焉故剽\n恒角而逹\n引如終紲非弓之利\n撟幹欲孰於火而無贏撟角欲孰於火\n而無燂引筋欲盡而無傷其力鬻膠欲孰而\n水火相得然則居旱亦不動居濕亦不動\n\n茍有賤工必因角\n幹之濕以爲之柔善者在外動者在內雖善\n於外必動於內雖善亦弗可以爲良矣\n凡爲弓方其峻而高其拊長\n其畏而薄其敝宛之無巳應\n\n下柎之弓末應將興\n爲柎而發必動於\n閷弓而羽閷末應將發\n弓有六材\n焉維幹強之張如流水維體\n防之引之中參\n維角䟫之欲宛而無負絃引之如\n環釋之無失體如環\n\n材美工巧爲之時謂之參均角不勝幹幹\n不勝筋謂之參均量其力有三均均者三謂\n之九和\n\n九和之弓角與幹權筋三\n侔膠三鋝絲三邸漆三斞上工以有餘下工\n以不足\n爲天\n子之弓合九而成規爲諸侯之弓合七而成\n規大夫之弓合五而成規士之弓合三而成\n規弓長六尺有六寸謂\n之上制上士服之弓長六尺有三寸謂之中\n制中士服之弓長六尺謂之下制下士服之\n凡爲弓各因其君之躬志慮\n血氣豐肉而短寛緩以荼若是者\n爲之危弓危弓爲之安矢骨直以立忿埶以\n奔若是者爲之安弓安弓爲之危矢\n其人安其\n弓安其矢安則莫能以速中且不深\n\n其人危其弓危其矢危則莫能以愿中\n往體\n多來體寡謂之夾㬰之屬利射侯與弋\n\n往體寡\n來體多謂之王弓之屬利射革與質\n\n往體來\n體若一謂之唐弓之屬利射深\n大和無灂其次筋角皆\n有灂而深其次有灂而疏其次角無灂\n合灂若背手文\n角環灂\n牛筋蕡灂麋筋斥蠖灂\n和弓􁀎摩\n\n覆之而角至謂之句弓\n\n覆之而幹至謂之侯弓\n覆之而筋至謂之深弓\n\n周禮卷第十二\n"}
