{"id": "KR3j0192_001", "series": "KR3j0192", "text": "** 桓譚\n《桓子新論》上謹案《隋志‧儒家》：《桓子新論》十七卷。後漢六安丞桓譚撰。舊、新《唐志》同。本傳：譚字君山，沛國相人。成帝時為郎，哀、平閒位不過郎。莽時，為掌樂大夫。更始立，召拜太中大夫。世祖即位，徵待詔。極言讖之非經，出為六安郡丞。道病卒。譚著書言當世行事，號曰《新論》，世祖善焉。《琴道》一篇未成，蕭宗使班固續成之。章懷注曰：「《新論》：一曰《本造》、二《王霸》、三《求輔》、四《言體》、五《見征》、六《譴非》、七《啟寤》、八《祛蔽》、九《正經》、十《通識》、十一《離事》、十二《道賦》、十三《辨惑》、十四《述策》、十五《閔友》、十六《琴道》。《本造》、《閔友》、《琴道》各一篇。餘竝有上下」。注又引《東觀記》曰：「光武讀之，敕言卷大，令皆別為上下。凡二十九篇。《琴道》未畢，但有發首一章。」案：二十九篇而十七卷者，上下篇仍合卷為十六卷。疑復有錄一卷，故十七卷。其書，宋時不著錄。《群書治要》所載十五事，當是：《求輔》、《言體》、《見征》、《譴非》四篇。《意林》所載三十六事，當是十三篇，惟少《本造》、《述策》、《閔友》三篇。各書所載又三百許事，合并復重，聯屬斷散，凡百七十二事。依《治要》、《意林》次第，以類相從，定為三卷。諸引但《琴道》有篇名，餘無篇名。今望文分繫，仍加各篇舊名，取便檢閱。\n君山博學多通，同時劉子駿《七略》徵引其《琴道》篇。揚子雲難窮，立毀所作《蓋天圖》。其後班孟堅《漢書》據用甚多。王仲任《論衡‧超奇篇》、《佚文篇》、《定賢篇》、《案書篇》、《對作篇》皆極推崇。至謂子長、子雲論說之徒，君山為甲，則其書漢時早有定論。惜久佚失，所得見者僅此。然其尊王賤霸，非圖讖，無仙道，綜覈古今，偭僂失得，以及儀象、典章、人文、樂律，精華略具，則雖謂此書未嘗佚失可也。嘉慶二十年歲在乙亥二月既望。\n\n*** 《本造第一》\n秦呂不韋請迎高妙，\n作《呂氏春秋》；\n漢之淮南王聘天下辯通，\n以著篇章。\n書成，\n皆布之都市，\n懸置千金，\n以延示眾士，\n而莫能有變易者。\n乃其事約豔，\n體具而言微也。\n見《文選‧楊德祖》注。\n董仲舒專精于述古，\n年至六十餘，\n不窺園中菜。\n\n見《御覽》九百七十六。\n余為《新論》，\n術古今今，\n亦欲興治也。\n何異《春秋》褒貶邪？\n今有疑者，\n所謂「蚌異蛤」，\n「二五為非十也。」\n\n譚見劉向《新序》，\n陸賈《新語》，\n乃為《新論》。\n莊周寓言，\n乃云：\n「堯問孔子。」\n《淮南子》云：\n「共工爭帝，\n地維絕。」\n亦皆為妄作。\n故世人多云：\n「短書不可用。」\n\n然論天閒\n莫明於聖人，\n莊周等雖虛誕，\n故當采其善，\n何云盡棄邪？\n見《御覽》六百二。\n\n*** 《王霸第二》\n夫帝，\n而次有三王五霸，\n此天下君之冠首也。\n故言三皇以道治，\n而五帝用德化；\n\n三王由仁義，\n五霸用權智。\n其說之曰：\n無制令\n刑罰，\n謂之皇；\n有制令\n而無刑罰，\n謂之帝；\n\n賞善誅惡，\n諸侯朝事，\n謂之王；\n興兵眾，\n約盟誓，\n以信義矯世，\n謂之霸。\n\n王者，往也，\n言其惠澤優游，\n天下歸往也。\n\n五帝以上久遠，\n經傳無事。\n唯王、霸二盛之義，\n以定古今之理焉。\n夫王道之治，\n先除人害，\n而足其衣食；\n然後教以禮儀，\n使知好惡去就。\n是故大化四湊，\n天下安樂。\n此王者之術。\n\n霸功之大者，\n尊君卑臣，\n權統由一，\n政不二門，\n賞罰必信，\n法令著明，\n百官修理，\n威令必行。\n此霸者之朮。\n\n王者純粹，\n其德如彼；\n霸道駁雜，\n其功如此。\n俱有天下，\n而君萬民，\n垂統子孫，\n其實一也。\n\n見《意林》、《史記‧秦本紀》正義、《長短經‧通變》、《御覽》七十七，又四百三。\n湯、武則久居諸侯方伯之位，\n德惠加于百姓。\n\n見《文選‧典引》注。\n夫王道之主，\n其德能載，\n包含以統乾元也。\n\n見《初學記》九。\n儒者或曰：\n「圖王不成，\n其弊亦可以霸。」\n此言未是也！\n傳曰：\n「孔氏門人，\n五尺童子，\n不言五霸事者，\n惡其違仁義\n而尚權詐也。」\n\n見《意林》、《御覽》七十七。\n\n*** 《求輔第三》\n治國者，\n輔佐之本，\n其任用咸得大才。\n大才乃主之股肱、羽翮也。\n\n見《意林》。\n王公大人，則嘉得良師明輔，\n品庶凡民則樂畜仁賢哲士，\n皆國之柱棟，而人之羽翼。\n\n見《御覽》一百八十七。\n王者易輔，\n霸者難佐。\n\n見《意林‧任子》引桓譚云。\n昔殷之伊尹，\n周之太公，\n秦之百里溪，\n雖咸有大才，\n然皆年七十餘，\n乃昇為王霸師。\n\n見《御覽》四百四。\n昔秦王見周室之\n失統，喪權于諸侯，\n自以當保有九州。\n見萬民碌碌，\n猶群羊聚豬，\n皆可以竿而驅之，\n\n故遂自恃，\n不任人\n封立諸侯。\n及陳勝、楚、漢，\n咸由布衣，\n非封君有土，\n而竝共滅秦，\n遂以敗也。\n高帝既定天卜，\n念頊王從函谷入，\n而己由武關到，\n\n推卻關\n修強守御，\n內充實三軍，\n外多發屯戍，\n設窮治黨與之法，\n重懸告反之賞。\n及王翁之奪取，\n乃不犯關梁阸塞，\n而坐得其處，\n\n王翁自見以專國秉政得之，\n即抑重臣，\n收下權，\n使事無大小深淺，\n皆斷決于己身。\n及其失之，\n人不從大臣生焉。\n更始帝見王翁以失百姓心\n亡天下，\n\n既西到京師，\n恃民悅喜，\n則自安樂，\n不聽納諫臣謀士，\n赤眉圍其外，\n而近臣反城，\n遂以破敗。\n\n由是觀之，\n夫患害奇邪不一，\n何可勝為設防量備哉？\n防備之善者，\n則唯量賢智大材，\n然後先見豫圖，\n遏將救之耳。\n\n見《群書治要》。\n明鏡，龜策也。\n章程，斛斗也。\n銓衡，丈尺也。\n\n見《意林》。\n唯鍼艾方藥者，\n已病之具也，\n非良醫不能以愈人。\n材能德行者，\n治國之器也，\n非明君不能以立功。\n醫無鍼藥，\n可作為求買，\n以行術伎，\n不須必自有也；\n\n君無材德，\n可選任明輔，\n不待必躬能也。\n由是察焉，\n則材能德行，\n國之鍼藥也。\n其得立功效，\n乃在君輔。\n\n傳曰：\n「得十良馬，\n不如得一伯樂；\n得十利劍，\n不如得一歐治。」\n多得善物，\n不如少得能知物。\n知物者之致善珍，\n珍益廣，\n非特止于十也。\n\n見《群書治要》。\n朝九州之俊。\n\n見《北堂書鈔》十一。\n昔堯試舜于大麓。麓者，\n乃領錄天下之事，\n如今之尚書官矣。\n宜得大賢智，\n乃可使處議持平焉。\n\n見《續漢‧百官志》注、《北堂書鈔》五十九、《蓺文類聚》四十八、《御覽》二百十二。\n昔周公光崇周道，\n澤被四表。\n\n見《文選‧石闕銘》注。\n治獄如水。\n\n見《北堂書鈔》四十四。\n夫聖人乃千載一出，\n賢人、君子所想思\n而不可得見也。\n\n見《文選‧劉越石〈勸進表〉》注，《三國名臣贊》注，《博奕論》注，《弔魏武帝文》注。\n切直忠正，則汲黯之敢諫爭也。\n見《文選‧天監三年策秀才文》注。\n前世俊士，\n立功垂名，\n圖畫于殿閣宮省，\n此乃國之大寶，\n亦無價矣！\n\n雖積和璧，\n累夏璜，\n囊隋侯，\n篋夜光，\n未足喻也。\n伊、呂、良、平，\n何世無之？\n但知人君不知，\n群臣勿用也。\n\n見《意林》。\n捕猛獸者，\n不使美人舉手；\n釣巨魚者，\n不使稚子輕預。\n非不親也，\n力不堪也。\n奈何萬乘之主，\n而不擇人哉？\n\n見《長短經‧是非》引《桓子》。\n傳記言：\n魏牟北見趙王，\n王方使冠工制冠于前，\n問治國于牟。\n對曰：\n「大王誠能重國若此二尺縰，\n則國治且安牟。」\n\n王曰：\n「國所受于先人，\n宗廟社稷至重，\n而比之二尺縰，\n何也？」\n牟曰：\n「大王制冠，\n不使親近\n\n而必求工者，\n非為其敗縰而冠不成與？\n今治國不善，\n則社稷不安，\n宗廟不血食。\n大王不求良士，\n而任使其私愛，\n此非輕國于二尺縰之制邪？」\n王無以應。\n\n見《北堂書鈔》一百二十七、《御覽》八百二十四。\n凡人性，難極也，\n難知也。\n故其絕異，\n常為世俗所遺失焉。\n\n見《文選‧歸去來辭》注、《王文憲集》序注。\n薛翁者，\n長安善相馬者也。\n于邊郡求得駿馬，\n惡貌而正走，\n名驥子。\n騎以入市，\n去來人不見也。\n後勞問之，\n因請觀焉。\n翁曰：\n「諸卿無目，\n不足示也。」\n\n見《蓺文類聚》九十三、《文選‧蜀都賦》注、《御覽》八百九十七。\n夫畜生賤也，\n然有尤善者，\n皆見記識。\n故馬稱驊、駵、驥、\n騄；牛譽郭椒、丁櫟。\n\n見《蓺文類聚》九十四。\n賢有五品：\n謹敕于家事，\n順悌于倫黨，\n鄉里之士也；\n作健曉惠，\n文史無害，\n縣廷之士也；\n信誡篤行，\n廉平公\n\n理下務上者，\n州郡之士也；\n通經術，\n名行高，\n能達于從政，\n寬和有固守者，\n公輔之士也；\n\n才高卓絕，\n疎殊于眾，\n多籌大略，\n能圖世建功者，\n天下之士也。\n\n見《意林》。\n居家循理，\n鄉里和順，\n出入恭敬，\n言語謹遜，\n謂之善士。\n\n見《文選‧范蔚宗〈宦者傳論〉》注。\n言求取輔佐之術，\n既得之，\n又有大難三\n而止善二。\n為世之事，\n中庸多，\n大材少；\n\n少不勝眾，\n一口不能與一國訟。\n持孤特之論，\n干雷同之計，\n以疏賤之處，\n逆貴賤之心，\n則萬不合。\n此一難也！\n\n夫建踔殊，\n為非常，\n乃世俗所不能見也。\n又使明智圖事，\n而與眾平之，\n亦必不足。\n此二難也！\n\n既聽納，\n有所施行，\n而事未及成，\n讒人隨而惡之，\n即中道狐疑，\n或使言者還受其尤。\n此三難也！\n\n智者盡心謁言，\n以為國造事；\n眾閒之，\n則反見疑，\n壹不合當，\n遂被譖想，\n雖有十善，\n隔以一惡去。\n此一止善也！\n\n材能之士，\n世所嫉妒，\n遭遇明君，\n乃壹興起。\n既幸得之，\n又復隨眾，\n弗與知者，\n雖有若仲尼，\n猶且出走。\n此二止之善也！\n\n是故非君臣致密堅固，\n割心相信，\n動無間疑，\n若伊、呂之見用，\n傅說通夢，\n管、鮑之信任，\n則難以遂功竟意矣。\n\n又說之言，\n亦甚多端，\n其欲觀使者，\n則以古之賢輔厲主，\n欲間疏別離，\n則以專權危國者論之。\n蓋父子至親，\n而人主有高宗、孝己之設。\n及景武時，\n栗、衛太子之事，\n\n忠臣高節，\n時有龍逢、比干、\n伍員、晁錯之變。\n比類眾多，\n不可盡記。\n則事曷可為邪？\n庸易知邪？\n\n雖然，\n察前世己然之効，\n可以觀覽，\n亦可以為戒。\n維諸高妙大材之人，\n重時遇咎，\n皆欲上與賢侔。\n而垂榮歷載，\n安肯毀名廢義，\n而為不軌惡行乎？\n\n若夫魯連解齊、\n趙之金封，\n虞卿捐萬戶與國相，\n乃樂以成名肆志，\n豈復干求便辟趨利邪？\n\n覽諸邪背叛之臣，\n皆小辨貪饕之人也！\n大材者莫有焉。\n由是觀之，\n世閒高士材能絕異者，\n其行親任亦明矣，\n下主乃意疑之也。\n\n如不能聽納，\n施行其策，\n雖廣知得，\n亦終無益也。\n\n見《群書治要》。\n賈誼不左遷失志，\n則文彩不發；\n淮南不貴盛富饒，\n則不能廣聘駿士，\n使著文作書；\n太史公不典掌書記，\n則不能條悉古今；\n揚雄不貧，\n則不能作《玄》、《言》。\n\n見《意林》。\n殷之三仁，\n皆暗于前\n而章于後。\n何益于事？\n何補于君？\n\n見《意林》。\n謂揚子雲曰：\n「如後世復有聖人，\n徒知其材能之勝己，\n多不能知其聖與非聖人也。」\n子云曰：\n「誠然。」\n\n見《論衡‧講瑞篇》。\n\n*** 《言體第四》\n凡人耳目所聞見，\n心意所知識，\n情性所好惡，\n利害所去就，\n亦皆同務焉。\n若材能有大小，\n智略有深淺，\n聽明有闇照，\n質行有薄厚，\n亦皆異度焉。\n\n非有大材深智，\n則不能見其大體。\n大體者，\n皆是當之事也。\n夫言是而計當，\n遭變而用權，\n常守正，\n見事不惑，\n內有度量，\n不可傾移，而誑以譎異，\n為知大體矣！\n\n如無大材，\n則雖威權如王翁，\n察慧如公孫龍，\n敏給如東方朔，\n言災異如京君明，\n及博見多聞，\n書至萬篇，\n為儒教授數百千人，\n袛益不知大體焉！\n\n維王翁之過絕世人有三焉：\n其智足以飾非奪是，\n辨能窮詰說士，\n威則震懼群下。\n又數陰中不快己者，\n故群臣莫能抗答其論，\n莫敢干犯匡諫，\n卒以致亡敗。\n其不知大體之禍也！\n\n夫帝王之大體者，\n則高帝是矣。\n高帝曰：\n「張良、蕭何、韓信，\n此三子者，\n皆人傑也。\n吾能用之，\n故得天下。」\n此其知大體之效也！\n\n王翁始秉國政，\n自以通明賢聖，\n而謂群下才智莫能出其上。\n是故舉措興事，\n輒欲自信任，\n不肯與諸明習者通。\n兵苟直意而發，\n得之而用，\n是以稀獲其功效焉，\n故卒遇破亡。\n此不知大體者也！\n\n高帝懷大智略，\n能自揆度，\n群臣制事定法，\n常謂曰：\n「庳而勿高也，\n度吾所能行為之。」\n\n憲度內疏，\n政合于時，\n故民、臣樂悅，\n為世所思。\n此知大體者也！\n\n王翁嘉慕前聖之治，\n而簡薄漢家法令，\n故多所變更，\n欲事事効古，\n美先聖制度，\n而不知己之不能行其事，\n\n釋近趨遠，\n所尚非務，\n故以高義\n退致廢亂。\n此不知大體者也！\n\n高祖欲攻魏，\n乃使人窺視其國相\n及諸將率左右用事者，\n知其主名，\n乃曰：\n「此皆不如吾蕭何、\n曹參、韓信、樊噲等，\n亦易與耳！」\n遂往擊\n破之。\n此知大體者也！\n\n王翁前欲北伐匈奴，\n及後東擊青、徐眾郡赤眉之徒，\n皆不擇良將，\n而但以世姓及信謹文吏，\n或遣親屬子孫\n素所愛好，\n或無權智將帥之用，\n\n猥使據軍持眾，\n當赴強敵，\n是以軍合則損，\n士眾散走。\n咎在不擇將，\n將與主俱不知大體者也！\n\n見《群書治要》。\n動如雷震，\n住如岳立，\n攻如奔電，\n取如疾風，\n前輕後重，\n內實外虛。\n\n見《北堂書鈔》一百十六。\n周亞夫嚴猛哮吼之用，\n可謂國之大將軍。\n\n見《北堂書鈔》未改本一百十五。\n世有圍棊之戲，\n或言是兵法之類也。\n及為之，\n上者遠棊疏張，置\n以會圍，\n因而伐之，\n成多得道之勝。\n中者\n則務相絕遮要，\n以爭便求利，\n故勝負狐疑，\n須計數而定。\n\n下者\n則守邊隅，\n趨作罫目，\n以自生于小地，\n然亦必不如。\n察辥公之言黥布反也，\n上計云：取吳、楚，\n并齊、魯及燕、趙者，\n此廣地道之謂也。\n\n其中計云：取吳、楚，\n并韓、魏，\n塞成皋，\n據敖倉，\n此趨庶要爭利者也。\n下計云：取吳、下蔡，\n據長沙\n以臨越，\n此守邊隅\n趨作&CH-0F055D;目者也。\n\n更始帝將相不能防衛，\n而令&CH-0F055D;中死棊皆生也。\n\n見《史記‧黥布傳》集解、《文選‧博奕論》注、《長短經》二《國權》、《御覽》七百五十三、《意林》。\n更始帝到長安，\n其大臣辟除東宮之事，\n為下所非笑。\n但為小衛樓，\n半城而居之，\n以是知其將相非蕭、曹之儔也。\n\n見《初學記》二十四。\n夫言行在于美善，\n不在于眾多。\n出一美言、美行，\n而天下從之。\n或見一惡意、醜事，而萬民違之。\n可不慎乎？\n故《易》日：\n「言行，君子之樞機，\n樞機之發，\n榮辱之主，\n所以動天地者也。」\n\n見《群書治要》。\n王翁刑殺人，\n又復加毒害焉。\n至生燒人，\n以&CH-0F055E;五毒灌死者肌肉。\n及埋之，\n復薦覆以荊棘。\n\n人既死，\n與土木等，\n雖重加創毒，\n亦何損益？\n成湯之省納，\n無補于士民，\n士民向之者，\n嘉其有德惠也；\n齊宣之活牛，\n\n無益于賢人，\n賢人善之者，\n貴其有仁心也；\n文王葬枯骨，\n無益于眾庶，\n眾庶悅之者，\n其恩義動人也。\n\n王翁之殘死人，\n觀人五藏，\n無損于生人，\n生人惡之者，\n以殘酷示之也。\n維此四事，\n忽微而顯著，\n纖細而猶大。\n故二聖以興，\n一君用稱，\n王翁以亡，\n知大體與不知者遠矣！\n\n見《群書治要》。\n聖王治國，\n崇禮讓，\n顯仁義，\n以尊賢愛民為務。\n是為卜筮維寡，\n祭祀用稀。\n\n見《群書治要》。\n昔楚靈王驕逸輕下，\n簡賢務鬼，\n信巫祝之道，\n齋戒潔鮮，\n以祀上帝，\n禮群，臣\n躬執羽紱，\n起舞壇前。\n\n吳人來攻，\n其國人告急，\n而靈王鼓舞自若，\n顧應之曰：\n「寡人方祭上帝，\n樂明神，\n當蒙福祐焉，\n不敢赴救。」\n而吳兵遂至，\n俘獲其太子及後姬，\n甚可傷。\n\n見《御覽》五百二十六，又七百三十五。\n王翁好卜筮，\n信時日，\n而篤于事鬼神。\n多作廟兆，\n潔齋祀祭。\n犧牲殽膳之費，\n吏卒辨治之苦，\n不可稱道！\n為政不善，\n見叛天下。\n\n及難作兵起，\n無權策以自救解。\n乃馳之南郊告禱，\n摶心言冤，\n號興流涕，\n叩頭請命，\n幸天哀助之也。\n當兵入宮日，\n矢射交集，\n燔火大起，\n逃漸台下，\n尚抱其符命書及所作威斗，\n可謂蔽惑至甚矣！\n\n見《群書治要》。\n\n*** 《見徵第五》\n東方朔短辭薄語，\n以謂信驗。\n人皆謂朔大智，\n後賢莫之及。\n譯曰：\n「鄙人有以狐為狸，\n以瑟為箜篌，\n此非徒不知狐與瑟，\n又不知狸與箜篌。\n乃非但言朔，\n亦不知後賢也。」\n\n見《意林》，《蓺文類聚》四十四。\n余前為典樂大夫，\n有梟鳴于庭樹上，\n而府中門下皆為憂懼。\n後余與典樂謝侯爭鬭，\n俱坐免去。\n\n見《御覽》四百九十六，又九百二十七。\n余從長安歸沛，\n道疾。\n蒙絮被\n絳\n罽襜褕，乘騂馬，\n宿于下邑東亭中。\n亭長疑是賊，\n發卒夜來攻。\n余令吏勿鬭，\n乃相問解而去。\n此安靜自存也。\n\n見《北堂書鈔》一百二十九，《蓺文類聚》七十五，《御覽》六百九十三、又八百十六。\n夫以人言善我，\n亦必以人言惡我。\n王翁使都尉孟孫往泰山告祠，\n道過徐州，\n徐州牧宋仲翁\n道余才智，陳平、\n留侯之比也。\n\n孟孫還，\n喜謂余曰：\n「仲翁稱子盛德，\n子乃此邪？」\n余應曰：\n「與僕游四五歲，\n不吾見稱。\n今聞仲翁一言\n而奇怪之；\n若有人毀余，\n子亦信之，\n吾畏子也！」\n\n見《意林》。\n《周易》曰：\n「肥遯，無不利。」\n\n見《文選‧謝靈運〈入華子岡詩〉》注。\n宋康王為無頭之冠，\n以示勇。\n\n見《御覽》六百八十四。\n傳記言：\n淳于髡至鄰家，\n見其竈突之直，\n而積薪在旁，\n曰：\n「此且有火災。」\n教使更為曲突，\n而遠徒其薪。\n竈家不聽，\n\n後災，\n火果及積薪\n而燔其屋。\n鄰里竝救擊，\n乃滅止。\n而亨羊具酒，\n以勞謝救火者。\n曲突遠薪\n固不肯呼淳于髡飲飯。\n\n智者譏曰之：\n「教人曲突遠薪，\n固無恩澤，\n燋頭爛頟\n反為上客。」\n蓋傷其賤本\n而貴末也。\n豈獨夫突薪可以除害哉？\n而人病國亂，\n亦皆如斯。\n\n是故良醫醫其未發，\n而明君絕其本謀。\n後世多損于杜塞未萌，\n而勤于攻擊已成，\n謀臣稀賞，\n而鬭士常榮。\n猶彼人，\n殆失事之重輕，\n察淳于髡之預言，\n可以無不通。\n此見微之類也。\n\n見《群書治要》。\n博士弟子韓生居東寺，\n連三夜有惡夢，\n以問人。\n人教以晨起\n清中祝之。\n三旦，\n而人告以為呪詛，\n捕治，\n數日死。\n\n見《御覽》一百八十六、又四百。\n待詔景子春素善占，\n坐事繫獄。\n其婦父若朱至獄門，\n通言遺襦袴。\n子春驚曰：\n「朱君來言與？\n『朱』為『誅』，\n袴而襦，\n中絕者也。\n我當誅斷也。」\n後遂腰斬。\n\n見《御覽》六百九十五。\n陽城子姓張名衡，\n蜀郡人。\n王翁與吾俱為講學祭酒，\n及寢疾，\n預買棺槨，\n多下錦繡，\n立被發冢。\n見《御覽》八百十五。\n\n"}
{"id": "KR3j0192_002", "series": "KR3j0192", "text": "\n\n** 《桓子新論》中\n\n*** 《譴非第六》王者初興，\n皆先建根本，\n廣立藩屏，\n以自樹黨，\n而強固國基焉。\n\n是以周武王克殷，\n未下輿而封黃帝、\n堯、舜、夏、殷之後\n及同姓親屬、\n功臣、德行，\n以為羽翼。\n佐助鴻業，\n永垂流于後嗣。\n\n乃者強秦罷去諸侯，\n而獨自恃，\n任一身，\n子弟無所封，\n孤弱無與，\n是以為帝十四歲而亡。\n\n漢高祖始定天下，\n背亡秦之短針，\n導殷周之長道，\n褒顯功德，\n多封子弟。\n後雖多以驕佚敗亡，\n然漢之基本\n得以定成，\n而異姓強臣\n不能復傾。\n\n至景、武之世，\n見諸王數作亂，\n因抑奪其權勢，\n而王但得虛尊，\n坐食租稅。\n\n故漢朝遂弱，\n孤單特立，\n是以王翁不興兵領士，\n而徑取天下。\n又懷貪功獨專之利，\n不肯封建子孫及同姓戚屬，\n為藩輔之固，\n故兵起莫之救助也。\n\n傳曰：\n「與死人同疾者，\n不可為醫；\n與亡國同政者，\n不可為謀。」\n王翁行甚類暴秦，\n故亦十五歲而亡失。\n獵射禽獸者，\n始欲中之，\n恐其創不大也；\n\n既已得之，\n又惡其傷肉多也。\n鄙人有得脠醬而美之，\n及飯，\n惡與人共食，\n即小唾其中。\n共者怒，\n因涕其醬，\n遂棄\n而俱不得食焉！\n\n彼亡秦、王翁\n欲取天下時，\n乃樂與人分之；\n及已得而重愛不肯與，\n是惜肉唾脠之類也。\n\n見《群書治要》。\n昔齊桓公出，\n見一故墟\n而問之。\n或對曰：\n「郭氏之墟也。」\n復問\n「郭氏曷為墟。\n曰：\n「善善而惡惡焉。」\n\n桓公曰：\n「善善惡惡，乃所以為存，\n而反為墟，\n何也？」\n曰：\n「善善而不能用，\n惡惡而不能去。\n彼善人知其貴己而不用，\n則怨之；\n惡人見其賤己而不好，\n則仇之。\n\n夫與善人為怨，\n惡人為仇，\n欲毋亡得乎？」\n乃者王翁善天下賢智才能之士，\n皆徵聚\n而不肯用。\n使人懷誹謗而怨之；\n更始帝惡諸王假號無義之人，\n而不能去，\n令各心恨而仇之。\n\n是以王翁見攻而身死，\n宮室燒盡；\n更始帝為諸王假號而出走，\n令城郭殘。\n二主皆有善善惡惡之費，\n故不免于禍難大災，\n卒使長安大都\n壞敗為墟，\n此大非之行也。\n\n北蠻之先，\n與中國竝，\n歷年茲多，\n不可記也。\n仁者不能以德來；\n強者不能以力并也！\n其性忿鷙，\n獸聚而鳥散；\n其強難屈\n而程難得。\n\n是以聖王羈縻\n而不專制也。\n昔周室衰微，\n夷、狄交侵\n中國不絕如線。\n于是宣王中興，\n僅得復其侵地。\n\n夫以秦始皇之強，\n帶甲四十萬，\n不能窺河西，\n乃築長城以分之。\n漢興，\n高祖見圍于平城；\n呂后時為不軌之言；\n文帝時匈奴大入，\n\n烽火候騎\n至雍甘泉；\n景、武之閒，\n兵出數困，\n卒不能禽制，\n即與之結和親。\n\n然後邊甬得安，\n中國以寍，\n其後匈奴內亂，\n分為五單于。\n甘延壽得承其弊，\n以深德呼韓邪單于，\n故肯委質稱臣，\n來入朝見漢家。\n漢家得以宣德廣之隆，\n而威示四海，\n\n莫不率服，\n歷世無寇。\n安危尚未可知，\n而猥復侵刻匈奴，\n往攻奪其璽綬，\n而貶損其大臣號位，\n變易舊常，\n分單于為十五。\n\n是以恨恚大怒，\n事相攻拒。\n王翁不自非悔，\n及遂持屈強無理，\n多拜將率，\n調發兵馬，\n運徒糧食財物，\n以彈索天下。\n\n天下愁恨怨苦，\n因大擾亂，\n竟不能挫傷一胡虜，\n徒自窮極竭盡而已。\n書曰：\n「天孽可避，\n自作蘗不可活。」\n其斯之謂矣！\n\n夫高帝之見圍，\n十日不食，\n及得免脫，\n遂無慍色。\n誠知其往攻非務，\n而怨之無益也。\n\n今匈奴負于王翁，\n王翁就往侵削擾之，\n故使事至于斯，\n豈所謂\n「肉自生蟲，\n而人自生禍」者邪！\n其為不急，\n乃劇如此，\n自作之甚者也。\n\n見《群書治要》。\n王莽時置西海郡，\n令其吏皆百石親事。\n一曰為四百石，\n二歲而遷補。\n\n見《續漢‧百官志》五注。\n漢宣以來，\n百姓賦錢，一歲為四十餘萬萬，\n吏俸用其半，\n餘二十萬萬藏于都內，\n為禁錢。\n少府所領園地作務之\n八十三萬萬，\n以給宮室供養諸賞賜。\n\n見《文選‧永明九年策秀才文》注、《御覽》六百二十七。\n王莽起九廟，\n以銅為柱甍，\n大金銀錯鏤其上。\n\n見《御覽》五百三十一。\n舉火夜作，\n燒炭乾墻。\n\n見《御覽》八百七十一。\n夫異變怪者，\n天下所常有，\n無世而不然。\n逢明主、賢臣、智士、仁人，\n則修德善政，\n省職慎行以應之。\n故咎殃消亡，\n而禍轉為福焉！\n\n昔大戊遭桑穀生朝之怪，\n獲中宗之號；\n武丁有雊雉升鼎之異，\n身享百年之壽；\n周成王遇雷風折木之變，\n而獲反風歲熟之報；\n\n宋景公有熒惑守心之憂，\n星為徒三舍。\n由是觀之，\n則莫善于以德義精誠報塞之矣！\n故《周書》曰：\n「天子見怪則修德，\n諸侯見怪則修政，\n大夫見怪則修職，\n士庶見怪則修身。\n神不能傷道，\n妖亦不能害德。」\n\n及衰世薄俗，\n君臣多淫驕失政；\n士庶多邪心惡行。\n是以數有災異變怪，\n又不能內自省視，\n畏天威，\n\n而反外攷考謗議，\n求問厥故，\n惑于佞愚\n而以自詿誤，\n而令患禍得就，\n皆違天逆道者也！\n\n見《群書治要》。\n武帝出璽印石，\n財有兆朕。\n子侯則沒印，\n帝畏惡，\n故殺之。\n\n見《史記‧封禪書》索隱。\n余前作王翁掌教大夫時，\n有男子畢康殺其母。\n有詔：\n「燔燒其子屍，\n暴其罪於天下。」\n余謂此事不宜宣布，\n上封事云：\n「昔宣帝時，\n公卿大夫朝會廷中，\n\n丞相語次言：\n『聞梟生子，\n子長，\n且食其母，\n乃能飛，\n寍然邪？』\n時有賢者應曰：\n『但聞梟子反哺其母耳。』\n丞相大慚，\n自悔其言之非也？\n\n群士人皆少丞相\n而多彼賢人，\n賢人之言，\n有益于德化也。\n是故君子掩惡揚善，\n鳥獸尚為之諱，\n而況于人乎？\n不宜發揚也！」\n\n見《意林》、《御覽》四百九十一、又九百二十七。\n呈衣冠于裸川。\n\n見《述異記》上。\n董賢女弟為昭儀，\n居舍號曰椒風。\n\n見《後漢‧班固傳》上注、《文選‧西都賦》注、又《宣貴妃誄》注、《御覽》一百八十一。\n楚之郢都，\n車轂擊，\n民肩摩，\n市路相排突，\n號為：「朝衣新而暮衣弊。」\n\n見《北堂書鈔》一百二十九、《御覽》七百七十六。\n道路皆蒿草，\n寥廓狼藉。\n\n見《文選‧蜀都賦》注。\n或言：\n「往者公卿重臣缺，\n而眾人咸豫部署云：\n『甲乙當為之。』\n後果然。\n彼何以處知，\n而又能與上同意乎？\n孔子謂子頁：『億則屢中。』\n\n今眾人能與子頁等乎？」\n余應曰：\n「世之在位人率同輩，\n相去不甚膠著。\n其脩善少愈者，\n固上下所昔聞知也。」\n夫明殊者視異，\n智均者慮侔，\n故群下之隱，\n常與上同度也。\n\n如昔湯、武之用伊、呂，\n高宗之用傅說；\n桓、穆之授管、寍、由、奚；\n豈眾人所識知哉？\n彼群下雖好意措，\n亦焉能責斯以可居大臣輔相者乎？\n\n國家設理官，\n制刑辟，\n所以定奸邪；\n又內量中丞、御史\n以正齊轂下，\n故常用明習者。\n始以欲分正法，\n而終乎侵輕深刻，\n皆務酷虐過度。\n\n欲見未盡力，\n而求獲功賞；\n或著能立事，\n而惡劣弱之謗，\n是以役以箠楚，\n舞文成惡，\n及事成獄畢，\n雖使皋陶聽之，\n猶不能聞也！\n\n至于言語小故，\n陷致人于族滅，\n事誠可悼痛焉！\n漸至乎朝廷，\n時有忿\n悁，聞惡弗原，\n故令天下相放，\n俱成惑譏。\n\n有司之行深刻，\n云：\n「下尚執重，\n而令上得施恩澤。」\n此言甚非也！\n夫賢吏、正士\n為上處事，\n持法宜如丹青矣！\n\n是故言之當，必可行也；\n罪之當，必可刑也。\n如何苟欲阿指乎？\n如遭上忽略，\n不宿留\n而聽行其事，\n則當受強死也。\n\n哀帝時，\n待詔伍客，\n以知皇\n好方道，\n數召。\n後坐帝事下獄，\n\n獄窮訊，\n得其宿與人言：\n「漢朝當生勇怒子如武帝者。」\n刻暴以為先帝為「怒子」，\n非所宜言，\n大不敬。\n夫言語之時，\n過差失誤，\n乃不足被以刑誅，\n及詆欺事，\n可無于不至罪。\n\n《易》曰：\n「大人虎變，\n君子豹變。」\n即以是論諭人主。\n寍可謂曰：\n「何為比我禽獸乎？」\n如稱君之聖明與堯舜同，\n或可怒曰：\n「何故比我于死人乎？」\n\n世主既不通，\n而輔佐執事者，復隨而聽之，\n順成之，\n不亦重為矇矇乎！\n\n見《群書治要》。\n九江太守龐真按縣，\n令高受社祭釐，\n有生牛肉二十斤，\n劾以主守盜，\n上請逮捕。\n詔：\n「釐不脤。」\n天下緣是，\n諸府縣社臘祠、祭竈，\n\n不但進熟食，\n皆復多肉、米、酒、脯、腊，\n諸奇珍，\n益盛。\n是故諸郡府至殺牛數十頭。\n\n見《御覽》八百六十三。\n\n*** 《啟寤第七》\n龍無尺水，\n無以昇天；\n聖人無尺土，\n無以王天下。\n\n見《意林》。\n讖出河圖、洛書，\n但有兆朕\n而不可知。\n後人妄復加增依託，\n稱是孔丘，\n誤之甚也！\n\n見《意林》。\n張子侯曰：\n「揚子雲，西道孔子也，\n乃貧如此。」\n吾應曰：\n「子雲亦東道孔子也，\n昔仲尼豈獨是魯孔子？\n亦齊、楚聖人也。」\n\n見《意林》。\n畫水鏤冰，\n與時消釋。\n\n見《意林》、《御覽》六十八。\n孔子以四科教士，\n隨其所喜，\n譬如市肆，\n多列雜物，\n欲置之者竝至。\n\n見《意林》。\n聖人天然之姿，\n所以絕人遠者也。\n\n見《文選‧陸士衡〈宴玄圃宣猷堂詩〉》注。\n昔顏淵，有高妙次聖之才，\n聞一知十。\n\n見《文選‧應休槤〈與曹長思詩〉注》。\n子貢對齊景公曰：\n「臣之事仲尼，\n譬如渴而操杯器，就江海飲，\n滿腹而去，\n又焉知江海之深？」\n\n見《文選‧運命論》注、《頭陀寺碑文》注。\n夫不翦之屋，\n不如阿房之宮，\n不琢之椽，\n不如磨礱之桷；\n玄酒\n不如蒼梧之醇，\n控揭不如流鄭之樂。\n\n見《初學記》十五、《御覽》五百六十九。\n諺言\n「三歲學，\n不如一歲擇師。」\n\n見《御覽》四百四。\n孔子，匹夫耳，\n而卓然名著。\n至其冢墓，\n高者牛羊雞豚而祭之，\n下及酒脯、寒具。\n致敬而去。\n\n見《御覽》八百六十。\n吳之翫水若魚\n鱉，蜀之便山若禽獸。\n\n見《御覽》九百三十二。\n\n*** 《袪蔽第八》\n顏淵所以命短，\n慕孔子，\n所以殤其年也。\n關東鄙語曰：\n「人聞長安樂，\n則出門西向而笑。\n知肉美味，\n則對屠門而大嚼。」\n\n此猶時人雖不別聖，\n亦復欣慕。\n如庸馬與良馬，相追銜尾，\n至慕共列良馬宿所鳴食如故，\n庸馬垂頭不復食。\n何異顏淵與孔子優劣？\n\n見《意林》、《北堂書鈔》一百四十五、《蓺文類聚》七十二、《文選‧曹子建〈與吳季重書〉》注、《初學記》二十五、《六帖》十六、《御覽》三百九十一、又四百九十六、又八百二十八、又八百六十三、又八百九十七。\n余少時見揚子雲之麗文高論，\n不自量年少新進，\n而猥欲逮及。\n嘗激一事\n而作小賦，\n用精思太劇，\n而立感動發病，\n彌日廖。\n\n子雲亦言：\n成帝時，\n趙昭儀方大幸，\n每上甘泉，\n詔令作賦，\n為之卒暴，\n思精苦。\n賦成，\n遂困倦小臥，\n夢其五藏出在地，\n以手收而內之。\n\n及覺，\n病喘悸，\n大少氣，\n病一歲。\n由此言之，\n盡思慮，\n傷精神也。\n\n見《意林》、《北堂書鈔》一百二、《蓺文類聚》五十六、又七十五、《文選‧甘泉賦》注、《文賦》注、《白孔六帖》八十六、《御覽》三百九十三、又三百九十九、又五百八十七、又七百三十九。\n莊周病劇，\n弟子對泣之。\n應曰：\n「我今死，\n則誰先？\n更百年生，\n則誰後？\n必不得免，\n何貪于須臾。」\n\n見《意林》。\n余前為王翁典樂大夫，\n見樂家書記\n言：\n「文帝時，\n得魏文侯時樂人竇公，\n年百八十歲。\n兩目皆盲。\n文帝奇而問之曰：\n『因何服食，\n而能至此邪？』\n\n對曰：\n『臣年十三失明，\n父母哀其不及眾技事，\n教臣為樂，\n使鼓琴，\n日講習以為常事，\n臣不能導引，\n無所服餌也，\n不知壽得何力。』」\n\n余以為竇公少盲，\n專一內視，\n精不外鑒，\n恒逸樂，\n所以益性命也，\n故有此壽。\n\n見《漢書‧蓺文志》注、《辨正論》引陳思王《辨道論》、《御覽》三百八十三、又七百四十。\n齊桓公行，\n見麥丘人，\n問其年幾何？\n對曰：\n「八十三矣。」\n公曰：\n「以子壽，\n祝寡人乎？」\n對曰：\n「使主君甚壽，\n金玉是賤，\n以人為寶。」\n\n見《初學記》八、《太平寰宇記》十二譙縣。\n余嘗過故陳令\n同郡杜房，\n見其讀老子書，\n言\n「老子用恬淡養性，\n致壽數百歲。\n今行其道，\n寍能延年卻老乎？」\n\n余應之曰\n「雖同形名，\n而質性才幹乃各異度，\n有強弱堅脆之姿焉。\n愛養適用之，\n直差愈耳。\n譬猶衣履、器物，\n愛之則完，\n全乃久。」\n\n余見其旁有麻燭，\n而灺垂一尺所，\n則因以喻事，\n言：\n「精神居形體，\n猶火之然燭矣。\n如善扶持，\n隨火而側之，\n可毋滅而竟燭。\n\n燭無，\n火亦不能獨行于虛空，\n又不能後然其\n灺。灺猶人之耆老，\n齒墮發白，\n肌肉枯腊，\n而精神弗為之能潤澤\n內外周徧，\n則氣索而死，\n如火燭之俱盡矣！\n\n人之遭邪傷病，\n而不遇供養良醫者，\n或強死。\n死，則肌肉、筋骨\n常若火之傾刺風\n而不獲救護。\n亦道滅，\n則膚餘幹長焉。\n\n余嘗夜坐飲內中，\n然麻燭，\n燭半壓欲滅，\n即自曰敕視，\n見其皮有剝\n釳，乃扶持轉側，\n火遂度而復。\n則維人身\n或有虧剝，\n劇能養慎善恃，\n亦可以得度。\n\n「又人莫能識其始生時，\n則老亦死，不當自知。\n夫古昔平和之世，\n人物蒙美盛而生，\n皆堅強老壽，\n咸百年左右乃死。\n死時忽如臥出者，\n\n猶果物穀實，久老則自墮落矣。\n後世遭衰薄惡氣，\n娶嫁又不時，\n勤苦過度，\n是以身生子皆俱傷，\n而筋骨血氣不充強，\n故多兇短折，\n中年夭卒。\n\n其遇病\n或疾痛惻怛，\n然後中絕。\n故咨嗟憎惡，\n以死為大故。\n昔齊景公美其國，\n嘉其樂，\n云：\n『使古而無死\n何若？』\n\n晏子曰：\n『上帝以人之歿為善，\n仁者息焉，\n不仁者如焉。』\n今不思勉廣，\n日學自通，\n以趨立身揚名；\n如但貪利長生，\n多求延壽益年，\n則惑之不解者也！」\n\n或難曰：\n「以燭火喻形神，\n恐似而非焉。\n今人之肌膚，\n時剝傷而自愈者，\n血氣通行也；\n彼蒸燭缺傷，\n雖有火居之，\n不能復全。\n\n是以神氣而生長，\n如火燭不能自補完，\n蓋其所以為異也，\n而何欲同之？」\n應曰：\n「火則從一端起，\n而人神氣則于體，\n當從內稍出合于外。\n若由外腠達于內，\n故未必由端往也。\n\n譬由炭火之㸐赤，\n如火過渡之，\n亦小滅，\n然復生焉。\n此與人血氣生長肌肉等。\n顧其終極，\n或為炙，\n或為灺耳。\n曷為不可以喻哉？」\n\n余後與劉伯師夜㸐脂火坐語，\n燈中脂索\n而炷燋禿，\n將滅息，\n則以示曉伯師，\n言人衰老亦如彼禿燈矣！\n又為言前㸐麻燭事，\n伯師曰：\n「燈燭盡，\n當益其脂，\n易其燭。\n\n人老衰，\n亦如彼自蹙\n續。」余應曰：\n「人既稟形體而立，\n猶彼持燈一燭，\n及其盡極，\n安能自盡易？\n盡易之乃在人，\n人之蹶儻亦在天，\n天或能為他。\n\n其肌骨血氣充強，\n則形神枝而久生；\n惡則絕傷，\n猶火之隨脂燭多少長短為遲速矣。\n欲燈燭自盡，易以不能，\n但促斂旁脂以染漬其頭，\n轉側蒸幹，使火得安居，\n則皆復明焉。\n\n及本盡者\n亦無以㸐。\n今人之養性，\n或能使墮齒復生，\n白髮更黑，\n肌膚光澤，\n如彼促脂轉燭者，\n至壽極亦獨死耳！\n\n明者知其難求，\n故不以自勞；\n愚者欺或，\n而冀獲盡脂易燭之力，\n故汲汲不息。\n又草木、五穀，\n以陰陽氣生于土，\n及其長大成實，\n實復入土，\n而後能生。\n猶人與禽獸、昆蟲，\n皆以雄雌交接相生，\n\n生之有長，\n長之有老，\n老之有死，\n若四時之代謝矣。\n而欲變易其性，\n求為異道，\n惑之不解者也！」\n\n見《宏明集》五，又略見《御覽》八百七十。\n衛後園\n有送葬時\n乘輿馬十匹，\n吏卒養視，\n善飲\n不能乘，\n而馬皆六十歲乃死。\n\n見《御覽》八百九十七。\n余與劉子駿言養性無益。\n其兄子伯玉曰：\n「天生殺人藥\n必有生人藥也。」\n余曰：\n「鉤吻不與人相宜，\n故食則死，\n非為殺人生也。\n譬若巴豆，毒魚，\n礜石賊鼠，\n桂害獺，\n杏核殺豬，\n天非故作為也。」\n\n見《御覽》九百九十。\n\n*** 《正經第九》\n學者既多蔽暗，\n而師道又復缺然，\n此所以滋昏也。\n\n見《文選‧顏延年〈皇太子釋奠會詩〉》注。\n秦近君能說《堯典》，\n「篇目」兩字之說\n至十餘萬言；\n但說「曰若稽古」\n三萬言。\n\n見《漢書‧蓺文志》注。\n子頁問蘧伯玉曰：\n「子何以治國？」\n答曰：\n「弗治治之。」\n\n見《意林》。\n《易》一曰《連山》，\n二曰《歸藏》，\n三曰《周易》。\n《連山》八萬言，\n《歸藏》四千三百言；\n《連山》藏于蘭臺，\n《歸藏》藏于太卜。\n《古文尚書》\n舊有四十五卷。\n為十八篇。\n\n古袟《禮記》四十六卷。\n古《論語》二十一卷，\n與齊、魯文異六百四十餘字。\n古《孝經》一卷二十章，\n千八百七十二字，\n今異者四百餘字。\n嘉論之林藪，\n文義之淵海也。\n\n見《御覽》六百八。\n維四月\n「太子發上祭于畢，\n下至孟津之上。」\n此武王已畢三年之喪，\n欲卒父業。\n升舟而魚入，\n則地應也。\n燎祭降烏，\n則天應也。\n\n二年，\n聞紂殺比干，\n囚箕子，\n太師、少師抱樂奔周。\n甲子，\n日月若連璧，\n五星若連珠，\n昧爽，\n武王朝，至于商郊牧野，\n從天以討紂，\n故兵不血刃\n而定天下。\n\n見《御覽》三百二十九。\n人抱天地之體，\n懷純粹之精，\n有生之最靈者也。\n是以貌動于木，\n言信于金，\n視明于火，\n聽聰于水，\n思睿于土。\n五行之用，\n動靜還與神通。\n貌恭則肅，\n肅，時雨若；\n\n言從則\n乂，乂，時暘若；\n視明則哲，\n哲，時燠若；\n聽聰則謀，\n謀，時寒若；\n心嚴則聖，\n聖，時風若。\n金木水火，皆載于土；\n雨暘燠寒，皆發于風；\n貌言視聽，皆生于心。\n\n見《五行大義》四。\n王者造明堂、辟雍，\n所以承天行化也。\n\n《初學記》九、《御覽》五百三十三。\n天偁明，\n故命曰明堂。\n上圓法天，\n下方法地，\n八窗法八風，\n四達法四時，\n九室法九州，\n十二坐法十二月，\n三十六戶法三十六雨，\n七十二牖法七十二風。\n為四面堂，\n各從其色，\n以倣四方。\n\n見《蓺文類聚》三十八、《初學記》十三。\n王者作圓池如璧形，\n實水其中，\n以環壅之，\n故曰辟雍。\n言其上承天地，\n以班教令；\n流轉王道，\n周而復始。\n見《蓺文類聚》三十八、《御覽》五百三十四。\n《左氏傳》遭戰國寢發，\n後百餘年，\n魯人穀梁赤為《春秋》，\n殘略\n多所遺失；\n又有齊人公羊高，\n緣經文作傳\n彌離其本事矣。\n\n《左氏傳》于經，猶衣之表里，\n相待而成。\n經而無傳，\n使聖人閉門思之，\n十年不能知也。\n\n見《意林》、《經典釋文‧敘錄》、《史通》十四、《御覽》六百十。\n諸儒覩《春秋》之記，\n錄政治之得失，\n以立正義，\n以為聖人復起，\n當復作《春秋》也。\n自通士若太史公亦以為然。\n余謂之：否！\n\n何則？\n前聖後聖，\n未必相襲。\n夫聖賢所陳，\n皆同取道德仁義，\n以為奇論異文，\n而俱善可觀者，\n猶人食皆用魚、肉、菜茄，\n以為生熟異和，\n而復居美者也。\n\n見《北堂書鈔》未改本九十五、《御覽》六十八。\n吳之篡弒滅亡，\n釁由季札。\n札不書上放周公之攝位，\n而下慕曹臧之謙讓，\n名已細矣。\n《春秋》之趣，\n豈謂爾乎？\n\n見《古文苑‧酈炎對事》。\n堯能則天者，\n貴其能臣舜、禹二聖。\n\n見《意林》。\n\n*** 《識通第十》\n劉子政、子駿，子駿兄子伯玉，三人\n俱是通人，\n尤珍重《左氏》，\n教授子孫，\n下至婦女，\n無不讀誦者。\n此亦蔽也。\n\n見《意林》、《北堂書鈔》九十八、《御覽》六百十、又六百十六。\n漢高祖建立鴻基，\n侔功湯、武。\n及身病，\n得良醫弗用，\n專委婦人，\n歸之天命，\n亦以誤矣。\n此必通人而蔽者也。\n\n見《文選‧謝靈運廬陵王墓下詩》注。\n漢太宗文帝有仁智通明之德，\n承漢初定，\n躬儉省約，\n以惠休百姓，\n救贍困乏。\n除肉刑，\n減律法，\n薄葬埋，\n損輿服，\n所謂達于養\n\n生送終之實者也！\n及始從代徵時，\n謀議狐疑，\n能從宋昌之策，\n應聲馳來。\n即位而偃武修文，\n施布大恩，\n欲息兵革，\n與匈奴和親，\n總撮綱紀。\n故遂褒增隆為太宗也！\n\n而溺于俗議，\n斥逐材臣，\n又不勝私恩。\n使嬖妾慎夫人\n與皇后同席，\n以亂尊卑之倫。\n此其所蔽也！\n\n見《御覽》八十八。\n充實殷富。見《北堂書鈔》十五，疑是言文帝。\n漢武帝材質高妙，\n有崇先廣統之規。\n故即位而開發大志，\n考合古今，\n模範前聖故事，\n建正朔，\n定制度，\n招選俊傑，\n\n奮揚威怒，\n武義四加，\n所征者所。\n興起六蓺，\n廣進儒術，\n自開辟以來，\n惟漢家為最盛焉。\n故顯為世宗，\n可為卓爾絕世之主矣。\n\n然上乃多過差：\n既欲厈境廣土，\n乃又貪利，\n爭物之無益者。\n聞西夷大宛國有名馬，\n即大發軍兵，\n攻取歷年，\n士眾多死，\n但得數十匹耳。\n\n又歌兒衛子夫\n因幸愛重，\n乃陰求\n陳皇后過惡\n而廢退之，\n即立子夫，\n更其男為太子，\n後聽邪臣之譖，\n衛后以憂死；\n太子出走，\n滅亡不知其處。\n\n信其巫蠱，\n多征會邪僻，\n求不急之方。\n大起宮室，\n內竭府庫，\n外罷天下，\n百姓之死亡不可勝數。\n此可謂通而蔽者也。\n\n見《蓺文類聚》十二、《御覽》八十八。\n《漢書‧陳遵傳》云：\n「張竦為賊兵所殺。」\n李奇曰：\n「竦知有賊當去，\n會反支日，\n不去，\n因為賊所殺。\n桓譚以為通人之蔽也。」\n\n揚子雲為郎，\n居長安，\n素貧。\n比歲亡其兩男，\n哀痛之，\n皆持歸\n葬于蜀，\n以此困乏。\n雄察達聖道，\n明于死生，\n宜不下季札；\n然而慕怨死子，\n不能以義割恩，\n自令多費，而至困貧。\n\n見《御覽》五百五十六。\n"}
{"id": "KR3j0192_003", "series": "KR3j0192", "text": "\n\n** 《桓子新論》下\n\n*** 《離事第十一》\n舉網以綱，\n千目皆張；\n振裘持領，\n萬毛自整。\n治大國者，亦當如是。\n\n見《意林》。\n以賢代賢，謂之順；\n以不肖代不肖，謂之亂。\n\n見《意林》、《御覽》四百二。\n關竝字子陽，\n材智通達。\n\n見《漢書‧溝洫志》注。\n大司馬張戎字仲功，\n習溉灌事。\n見《漢書‧溝洫志》注、《御覽》六十一、《事類‧河賦》注。\n議曰：\n見《事類‧河賦》注。\n「河水濁，\n一石水，\n六斗泥，\n而民競引河溉田，\n今河不通利。\n至三月，桃花水至，\n則河決，\n以其噎不泄也。\n可以禁民勿復引河。」\n見《御覽》六十一、《事類‧河賦》注。\n\n韓牧，字子台，\n善水事。\n\n見《漢書‧溝洫志》注。\n王平仲云：\n「周譜言\n『定王五年，\n河徒故道。』\n今所行處，\n非禹所穿。」\n\n見《意林》。\n四瀆之源，\n河最高而長。\n從高注下，\n水流激峻，\n故其流急，\n為平地災害。\n\n見《水經注‧河水》一、《蓺文類聚》九。\n通厤數家筭法，\n推考其紀，\n從上古天元以來，\n訖十一月甲子夜半朔冬至，\n日月若連璧。\n\n見《初學記》四、《歲華記麗》四。\n余前為郎，\n典漏刻，\n燥濕寒溫輒異度，\n故有昏明晝夜。\n晝日參以晷景，\n夜分參以星宿，\n則得其正。\n見《北堂書鈔》未改本一百三十、《初學記》二十五、《御覽》二。\n\n揚子雲好天文，\n問之于黃門作渾天老工，\n曰：\n「我少能作其事，\n但隨尺寸法度，\n殊不曉達其意，\n然稍稍益愈，\n至今七十，\n乃甫適知己，\n又老且死矣。\n今我兒子愛學作之，\n亦當復年如我\n乃曉知，已\n又且復死焉。」\n其言可悲、可笑也。\n\n見《北堂書鈔》未改本一百三十、《御覽》二。\n通人揚子雲因眾儒之說天，\n以天為如蓋轉，\n常左旋，\n日月星辰，隨而東西。\n乃圖畫形體行度，\n參以四時厤數、\n昏晝夜，\n欲為世人立紀律，\n以垂法後嗣。\n余難之曰：\n「春、秋晝夜欲等，\n\n平旦，日出于卯，\n正東方；\n暮，日入于酉，\n正西方。\n今以天下人占視之，\n此乃人之卯酉；\n非天卯酉。\n天之卯酉，\n當北斗極，\n北斗極，天樞。\n\n樞，天軸也。\n猶益有保斗矣！\n蓋雖轉而保斗不移。\n天亦轉，\n周帀，\n斗極常在。\n知為天之中也！\n仰視之，\n又在北，\n不正在人上。\n而春、秋分時，\n日出入乃在斗南，\n\n如蓋轉，\n則北道近，南道遠。\n彼晝夜刻漏之數，何從等平？」\n子雲無以解也。\n後與子雲奏事待報，\n坐白虎殿廊廡下，\n以寒故，\n背日曝背。\n有頃，\n日光去，\n背不復曝焉。\n\n因以示子云曰：\n「天即蓋轉而日西行，\n其光影當照此廊下而稍東耳，\n無乃是，\n反應渾天家法焉！」\n子雲立壞其所作。\n則儒家以為天左轉\n非也！\n\n見《晉書‧天文志》一、《御覽》二、《事類‧天賦》注。\n五藏。\n\n言太山之上有刻石，\n凡千八百餘處，\n而可識知者七十有二。\n\n見《初學記》九、《御覽》五百三十六。\n太史三世表，\n旁行邪止，\n并效周𧪻。\n\n見《梁書‧劉杳傳》。\n漢之三主，\n內置黃門工倡。\n見《文選‧長笛賦》注、繁休伯《與魏文帝牋》注。昔余在孝成帝時為樂府令，\n凡所典領倡優伎樂，\n蓋有千人。\n\n見《北堂書鈔》未改本五十五。\n聖賢之材不世，\n而妙善之技不傳。\n\n見《文選‧王元長〈曲水詩序〉》注。\n揚子雲大才\n而不曉音，\n余頗離雅樂\n而更為新弄。\n子雲曰：\n「事淺易善，\n深者難識。\n卿不好《雅》、《頌》\n而悅鄭聲，\n宜也。」\n\n見《御覽》五百六十五。\n惟人心之所獨曉，\n父不能以禪子，\n兄不能以教弟也。\n\n見《文選‧魏文帝〈典論論文〉》注。\n五聲各從其方：\n春角，\n夏徵，\n秋商，\n冬羽，\n宮居中央，\n而兼四季。\n以五音須宮而成，\n\n可以殿上五色錦屏風諭而示之。\n望視\n則青、赤、白、黃、黑，\n各各異類；\n就視\n則皆以其色為地，\n四色文飾之。\n其欲為四時、五行之樂，\n亦當各以其聲為地，\n而用四聲文飾之。\n猶彼五色屏風矣！\n\n見《北堂書鈔》未改本一百三十二、《御覽》七百一。\n余年七十，為奉車郎，\n衛殿中小苑西門。\n\n見《御覽》二百十五。\n譯謂揚子曰：\n「君之為黃門郎，\n居殿中，\n數見輿輦，\n玉蚤、華芝及鳳皇、\n三蓋之屬，\n皆元黃五色，\n飾以金玉、\n翠羽、珠絡、\n錦繡、茵席者也。」\n\n見《續漢‧輿服志》上注，又《後漢‧班固傳》上注、《北堂書鈔》未刪改本一百四十一、《文選‧西都賦》注、《寡婦賦》注、《宋孝武宣貴妃誄》注。\n雖不見古路車，\n亦數聞師之說，\n但素輿而蒲茵也。\n\n見《北堂書鈔》未刪改本一百四十一。\n宓犧之制杵臼，\n萬民以濟。\n及後世加巧，\n因延力借身重以踐確，\n而利十倍杵舂。\n又復設機關，\n用驢、驘、牛、\n馬及役水而舂，\n其利乃且百倍。\n\n見《御覽》七百六十二，又八百二十九。\n劉歆致雨，\n具作土龍，吹律\n及諸方術，\n無不備設。\n譚問：\n「求雨所以為土龍，何也？」\n曰：\n「龍見者，\n輒有風雨興起，\n以迎送之，\n故緣其象類而為之。」\n\n見《續漢‧禮儀志》中注。\n難以\n「頓牟、磁石，\n不能真是，\n何能掇針取芥？」\n子駿窮\n無以應。\n\n見《論衡‧亂龍篇》。\n扶風漆縣之邠亭，\n部言本太王所處。\n其民有會日，\n以相與夜市，\n如不為期，\n則有重災咎。\n\n見《續漢‧郡國志》一注、《初學記》二十四、《御覽》一百九十一、又八百二十七。\n太原郡民\n以隆冬不火食五日，\n雖有疾病緩急，\n猶不敢犯。\n為介子推故也。\n\n見《北堂書鈔》一百四十三、《蓺文類聚》三、《御覽》二十七。\n天下有鸛鳥，\n郡國皆食之。\n而三輔俗獨不敢取之，\n取或雷霹靂起。\n原夫天不獨左彼而右此，\n其殺取時，\n適與雷遇耳。\n\n見《御覽》十三、又九百二十五。\n余小時聞閭巷言：\n「孔子東游，\n見兩小兒辨鬭，\n問其故。\n一兒曰：\n『我以日始出時近，\n日中時遠』；\n一兒以日初出遠，\n日中時近。」\n長水校尉平陵關子陽以為：\n「日之去入，\n上方遠而四方近。\n\n何以知之？」\n星宿昏時出東方，\n其閒甚疏，\n相離丈餘。\n及夜半，\n在上方，\n視之甚數，\n相離為一二尺。\n以準度望之，\n逾益明白。\n故知天上之遠于傍也。\n\n日為天陽，\n火為地陽，\n地氣上升，\n天氣下降。\n今置火于地，\n從旁與上診其熱，\n遠近殊不同，\n乃差半焉！\n日中，\n正在上覆蓋人，\n人當天陽之衝，\n故熱于始出時。\n\n又新從太陰中來，\n故復涼于其西。在桑榆閒，\n大小雖同，\n氣猶不如清朝也。\n桓君山曰：\n「『子陽之言，\n豈其然乎！』」\n\n見《隋書‧天文志》上、《法苑珠林》七。\n公孫龍，\n六國時辯士也。\n為堅白之論，\n假物取譬\n謂白馬為非馬。\n非馬者，\n言白所以名色，\n馬所以名形也。\n色非形，\n形非色，\n\n人不能屈。\n後乘白馬，\n無符傳，\n欲出關，\n關吏不聽。\n此虛言難以奪實也。\n\n見《六帖》九、《御覽》四百六十四。\n世俗咸曰：\n「漢文帝躬儉約，\n修道德，\n躬先天下。\n天下化之，\n故致充實殷富。\n澤加黎庶，\n穀至石數十錢，\n上下饒羨。\n見《北堂書鈔》一百五十六、《御覽》三十五、又八百三十七。\n\n太史公造書，\n書成，\n示東方朔。\n朔為平定，\n因署其下。\n「太史公」者，\n皆朔所加之者也。\n\n見《史記‧孝武紀》索隱。\n雒陽李幼賓有小玉檢，\n謁衛者史子伯。素好玉器，\n見而奇之。\n使余報以三萬錢，\n請買焉。\n幼賓曰：\n「我與好事長者傳之，\n己顧十萬，\n非三萬錢主也。」\n\n余驚駭云：\n「我若于路見此，\n千錢亦不市也。」\n故知之與不知，\n相去甚遠。\n見《御覽》八百五。\n\n*** 《道賦第十二》\n余少時\n好《離騷》，\n博觀他書，\n輒欲反學。\n\n見《北堂書鈔》九十七。\n揚子雲攻于賦，\n王君大習兵器，\n余欲從二子學。\n子雲曰：\n「能讀千賦，\n則善賦。」\n君大曰：\n「能觀千劍\n則曉劍。」\n諺曰：\n「伏習象神，\n巧者不過習者之門。」\n\n見《意林》。\n諺曰：\n「侏儒見一節，\n而長短可知。」\n孔子言：\n「舉一隅足以三隅反。」\n觀吾小時二賦，\n亦足以揆其能否。\n\n見《御覽》四百九十六。\n余少時為奉車郎，\n孝成帝出祠甘泉河東，\n部先置華陰集靈宮。\n武帝所造，\n門曰「望仙」，\n殿曰「存仙」，\n書壁為之賦，\n以頌二仙之行。\n\n見《北堂書鈔》一百二。\n《辨惑第十三》五福：\n壽、富、貴、安樂、子孫眾多。\n\n見《意林》。\n百足之蟲，\n共舉一身，\n安得不濟。\n\n見《意林》。\n無仙道，\n好奇者為之。\n\n見連江葉氏本《博物志》七，今本五。\n曲陽侯王根迎方士西門君惠，\n從其學養生郤老之術。\n\n君惠曰：\n「龜稱三千歲，\n鶴稱千歲，\n以人之材，\n何乃不及蟲鳥邪？」\n余應曰：\n「誰當久與龜、鶴同居，\n而知其年歲耳？」\n見《意林》、《御覽》七百二十。\n聖人何不學仙而令死邪？\n聖人皆形解仙去，\n言死者，\n示民有終也。\n\n見《意林》、《文選‧顏延年〈五君咏〉》注。\n天下神人五：\n一曰神仙，\n二曰隱淪，\n三曰使鬼物，\n四曰先知，\n五曰鑄凝。\n\n見《文選‧江賦》注、《五君咏》注、謝元暉《敬亭山詩》注、任彥升《謝修下忠貞墓啟》注。\n淮南王之子嫂迎道人\n作金銀\n云：\n「鈆」字，「金」與「公」，\n鈆則金之公。\n而銀者，金之昆弟也。\n\n見《御覽》八百十二。\n武帝有所愛幸姬王夫人，\n窈窕好容，\n質性嬛佞。\n夫人死，\n帝痛惜之。\n方士李少君言能致其神魂，\n乃夜設燭張幄，\n置夫人神影，\n令帝居于他帳中遙望，\n見好女，似夫人之狀，\n還帳坐。\n\n見《史記‧武紀》集解、《北堂書鈔》一百三十二、《文選‧潘安〈悼亡詩〉》注、《御覽》六百九十九。\n元帝被病，\n廣求方士。\n漢中送道士王仲都至。\n詔問\n「何所能為？」\n對曰：\n「但能忍寒暑耳。」\n乃以隆冬盛寒日，\n令袒衣，\n載以駟馬，\n于上林昆明池上\n\n環冰而馳。\n御者厚衣狐裘，\n甚寒戰，\n而仲都獨無變色。\n臥于池臺上，\n曛然自若，\n因為待詔。\n至夏犬暑日，\n使曝坐，\n又環以十爐火，\n口不言熱，而身不汗出。\n\n見《水經注‧渭水》下、《三輔黃圖》五、《蓺文類聚》五、《初學記》三、《御覽》二十二、又三十四、又七百五十七。\n近哀、平閒，\n睢陵有董仲君\n好方道，\n嘗犯事\n坐重罪，\n繫獄，\n佯病死。\n數日，\n目陷蟲出。\n吏捐棄之。\n既而復活。\n\n故知幻術靡所不有。\n又能鼻吹口歌，\n吐舌\n齖、聳眉動目。\n荊州有鼻飲之蠻，\n南城有飛頭之夷，\n非為幻也。\n\n見連江葉氏本《博物志》二、今本四，《法苑珠林》七十六、《御覽》六百四十三、又七百三十七、又九百四十四。\n哀帝時\n有才八范蘭，\n言年三百歲。\n初與人相見，\n則喜而相應和。\n再三，\n則駡而逐人。\n\n見《御覽》四百六十六。\n史子心見署為丞相史，\n官架屋，\n發吏卒及官奴婢以給之，\n作金\n不成。\n丞相自以力不足，\n又白傅太后。\n\n太后不復利于金也，\n聞金成可以作延年藥，\n又甘心焉。\n乃除之為郎，\n舍之北宮，\n中使者待遇。\n\n見《抱朴子‧內篇》十六《黃白》。\n余嘗與郎冷喜出，\n見一老翁\n糞上拾食。\n頭面垢醜，\n不可忍視。\n喜曰：\n「安知此非神仙？」\n余曰：\n「道必形體如此，\n無以道焉。」\n\n見《御覽》三百八十二。\n劉子駿信方士虛言，\n謂神仙可學。\n嘗問言：\n「人誠能抑嗜欲，\n闔耳目，\n可不衰竭乎？」\n余見其庭下有大榆樹，\n久老剝折。\n指謂曰：\n「彼樹無情欲可忍，\n無耳目可闔，\n然猶枯槁朽蠹。\n人雖欲愛養，\n何能使不衰？」\n\n見《辯正論》引陳思王《辯道論》、《蓺文類聚》八十八、《御覽》九百五十六。\n黃門郎程偉\n好黃白術，\n娶妻得知方家女。\n偉常從駕出，\n而無時衣，\n甚憂。\n妻曰：\n「請致兩端縑。」\n縑即無故而至前。\n\n偉按枕中《鴻寶》，作金\n不成。\n妻乃往視偉，\n偉方扇炭燒筩，\n筩中有水銀。\n曰：\n「吾欲試相視一事。」\n乃出其囊中藥，\n少少投之，\n食頃發之，\n已成銀。\n\n偉大驚\n曰：\n「道近在汝處，\n而不早告我。\n何也？」\n妻曰：\n「得之須有命者。」\n于是偉日夜說誘之，\n賣田宅以供美食衣服。\n猶不肯告偉。\n\n偉乃與伴謀，撾笞伏之。\n妻輒知之，\n告偉言：\n「道必當傳其人，\n口是而心非者，\n雖寸斷支解\n而道猶不出也。」\n\n偉逼之不止，\n妻乃發狂，\n裸而走，\n以泥自塗，\n遂卒。\n\n見《抱朴子‧內篇‧黃白》、《御覽》八百十二。\n呂仲子婢死，\n有女兒年四歲，\n葬後數來撫循之，\n亦能為兒沐頭浣濯，\n甚惡之，\n以告方士。\n云：\n其家青狗為之，\n殺之則止。\n婢遂不復來。\n\n揚仲文亦言：\n所知家嫗死，\n己斂未葬，\n忽起飲酒食，\n醉\n後而坐棺前祭床上。\n如是三四，\n家益厭苦。\n\n其後醉，\n行壞\n垣，得老狗，\n便打死殺之。\n推問，\n乃里頭沽家狗。\n"}
