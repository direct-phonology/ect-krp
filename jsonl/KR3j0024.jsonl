{"id": "KR3j0024_001", "series": "KR3j0024", "text": "獨斷卷上\n　　　　　　　　漢左中郎將陳留蔡邕撰\n漢天子正號曰皇帝自稱曰朕臣民稱之曰陛下其言\n曰制詔史官記事曰上車馬衣服器械百物曰乗輿所\n在曰行在所所居曰禁中後曰省中印曰璽所至曰幸\n所進曰御其命令一曰䇿書二曰制書三曰詔書四曰\n戒書\n皇帝皇王后帝皆君也上古天子庖犧氏神農氏稱皇\n堯舜稱帝夏殷周稱王秦承周末為漢驅除自以徳兼\n三王功包五帝故以為號漢髙祖受命功徳宜之因而\n不攺也\n王者至尊四號之别名\n王畿内之所稱王有天下故稱王\n天王諸夏之所稱天下之所歸徃故稱天王\n天子夷狄之所稱父天母地故稱天子\n天家百官小吏之所稱天子無外以天下為家故稱天家\n天子正號之别名\n皇帝至尊之稱皇者煌也盛徳煌煌無所不照帝者諦\n也能行天道事天審諦故稱皇帝\n朕我也古者尊卑共之貴賤不嫌則可同號之義也堯\n曰朕在位七十載臯陶與帝舜言曰朕言惠可底行屈\n原曰朕皇考此其義也至秦天子獨以為稱漢因而不\n攺也\n陛下者陛階也所由升堂也天子必有近臣執兵陳於\n陛側以戒不虞謂之陛下者群臣與天子言不敢指斥\n天子故呼在陛下者而告之因卑達尊之意也上書亦\n如之及群臣士庶相與言曰殿下閤下執事之屬皆此\n類也\n上者尊位所在也太史令司馬遷記事當言帝則依違\n但言上不敢渫瀆言尊號尊王之義也\n乗輿出於律律曰敢盗乗輿服御物謂天子所服食者\n也天子至尊不敢渫瀆言之故託之於乗輿乗猶載也\n輿猶車也天子以天下為家不以京師宫室為常處則\n當乗車輿以行天下故群臣託乗輿以言之或謂之車\n駕\n天子自謂曰行在所猶言今雖在京師行所至耳巡狩\n天下所奏事處皆為宫在京師曰奏長安宮在泰山則\n曰奏奉髙宫唯當時所在或曰朝廷亦依違尊者所都\n連舉朝廷以言之也親近侍從官稱曰大家百官小吏\n稱曰天家\n禁中者門户有禁非侍御者不得入故曰禁中孝元皇\n后父大司馬陽平侯名禁當時避之故曰省中今宜攺\n後遂無言之者\n璽者印也印者信也天子以玉螭虎紐古之尊卑共之\n月令曰固封璽春秋左氏傳曰魯襄公在楚季武子使\n公冶問璽書追而與之此諸侯大夫印稱璽者也衛宏\n曰秦以前民皆以金玉爲印龍虎紐唯其所好然則秦\n以來天子獨以印稱璽又獨以玉群臣莫敢用也\n幸者宜幸也世俗以幸為僥倖車駕所至民臣被其徳\n澤以僥倖故曰幸也先帝故事所至見長吏三老官屬\n親臨軒作樂賜食皁帛越巾加珮帶民爵有級數或賜\n田租之半是故謂之幸皆非其所當得而得之王仲任\n曰君子無幸而有不幸小人有幸而無不幸春秋傳曰\n民之多幸國之不幸也言民之得所不當得故謂之幸\n然則人主必慎所幸也御者進也凢衣服加於身飲食\n入於口妃妾接於寝皆曰御親愛者皆曰幸幸說從上\n章\n䇿書策者簡也禮曰不滿百丈不書於䇿其制長二尺\n短者半之其次一長一短兩編下附篆書起年月日稱\n皇帝曰以命諸侯王三公其諸侯之薨千位者亦以䇿\n書誄謚其行而賜之加諸侯之策三公以罪免亦賜䇿\n文體如上䇿而隷書以尺一木兩行唯此為異者也\n制書帝者制度之命也其文曰制誥三公赦令贖令之\n屬是也剌史太守相劾奏申下土遷書文亦如之其徵\n為九卿若遷京師近宮則言官具言姓名其免若得罪\n無姓凡制書有印使符下逺近皆璽封尚書令印重封\n唯赦令贖令召三公詣朝堂受制書司徒印封露布下\n州郡\n詔書者詔誥也有三品其文曰告某官官如故事是為\n詔書群臣有所奏請尚書令奏之下有制曰天子荅之\n曰可若下某官云云亦曰詔書群臣有所奏請無尚書\n令奏制之字則荅曰已奏如書本官下所當至亦曰詔\n戒書戒敕剌史太守及三邉營官被勑文曰有詔勑某\n官是為戒敕也世皆名此為䇿書失之逺矣\n凡群臣尚書於天子者有四名一曰章二曰奏三曰表\n四曰駮議\n章者需頭稱稽首上書謝恩陳事詣闕通者也\n奏者亦需頭其京師官但言稽首以聞其中者所請若\n罪法劾案公府送御史臺公卿校尉送謁者臺也\n表者不需頭上言臣某言下言臣某誠惶誠恐稽首頓\n首死罪死罪左方下附曰某官臣某甲上文多用編兩\n行文少以五行詣尚書通者也公卿校尉諸將不言姓\n大夫以下有同姓官别者言姓章曰報聞公卿使謁者\n將大夫以下至吏民尚書左丞奏聞報可表文報已奏\n如書凡章表皆啓封其言宻事得帛囊盛\n其有疑事公卿百官會議若臺閣有所正處而獨執異\n意者曰駮議駮議曰某官某甲議以為如是下言臣愚\n戇議異其非駮議不言議異其合於上意者文報曰某\n官某甲議可\n漢承秦法群臣上書皆言昧死言王莽盜位慕古法去\n昩死曰稽首光武因而不改朝臣曰稽首頓首非朝臣\n曰稽首再拜公卿侍中尚書衣帛而朝曰朝臣諸營校\n尉將大夫以下亦為朝臣\n王者臨撫之别名\n天子曰兆民諸侯曰萬民百乘之家曰百姓\n\n天子所都曰京師京水也地下之衆者莫過於水地上\n之衆者莫過於人京大師衆也故曰京師也\n京師天子之畿内千里象日月日月躔次千里\n天子命令之别名\n命岀君下臣名曰命\n令奉而行之名曰令\n政著之竹帛名曰政\n天子父事天母事地兄事日姊事月常以春分朝日於\n東門之外示有所尊訓人民事君之道也\n天子父事三老者適成於天地人也兄事五更者訓於\n五品也更者長也更相代至五也能以善道攺更已也\n又三老老謂乆也舊也壽也皆取首妻男女完具者古\n者天子親袒割牲執醬而饋三公設几九卿正履使者\n安車輭輪送迎而至其家天子獨拜于屏明旦三老詣\n闕謝以其禮過厚故也又五更或為叟叟老稱與三老\n同義也\n三代建正之别名\n夏以十三月為正十寸為尺律中太簇言萬物始簇而\n生故以為正也\n殷以十二月為正九寸為尺律中大呂言隂氣大勝助\n黄鍾\n周以十一月為正八寸為尺律中黄鍾言陽氣踵黄泉\n而出故以為正也\n三代年歳之别名\n唐虞曰載載嵗也言一歲莫不覆載故曰載也夏曰歲\n一曰稔也商曰祀周曰年閏月者所以𥙷小月之減日\n以正歳數故三年一閏五年再閏\n天子諸侯后妃夫人之别名\n天子之妃曰后后之言後也諸侯之妃曰夫人夫人之\n言扶也大夫曰孺人孺人之言屬也士曰婦人婦人之\n言服也庶人曰妻妻之言齊也公侯有夫人有世婦有\n妻有妾皇后赤綬玉璽貴人緺綟金印緺綟色似緑\n天子后立六宮之别名\n三夫人帝嚳有四妃以象后妃四星其一明者為正妃\n三者為次妃也九嬪夏后氏増以三三而九合十二人\n春秋天子取十二夏制也二十七世婦殷人又増三九\n二十七合三十九人八十一御女周人上法帝嚳正妃\n又九九為八十一増之合百二十人也天子一取十二\n女象十二月三夫人九嬪諸侯一取九女象九州一妻\n八妾卿大夫一妻二妾士一妻一妾\n王者子封邑之差\n帝之女曰公主儀比諸侯帝之姊妹曰長公主儀比諸\n侯王異姓婦女以恩澤封者曰君比長公主\n天子諸侯宗廟之别名\n左宗廟東曰左帝牲牢三月在外牢一月在中牢一月\n在明牢一月謂近明堂也三月一時已足肥矣徙之三\n月示其潔也\n右社稷西曰右宗廟社稷皆在庫門之内雉門之外天\n子三昭三穆與太祖之廟七七廟一壇一墠曰考廟王\n考廟皇考廟顯考廟祖考廟皆月祭之諸侯二昭二穆\n與太祖之廟五五廟一壇一墠曰考廟王考廟皇考廟\n皆月祭之\n大夫以下廟之别名\n大夫一昭一穆與太祖之廟三三廟一壇考廟王廟四\n時祭之也士一廟降大夫二也上士二廟一壇考廟王\n考廟亦四時祭之而已自立二祀曰門曰行下士一廟\n曰考廟王考無廟而祭之所謂祖稱曰廟者也亦立二\n祀與上士同府史以下未有爵命號為庶人及庶人皆\n寝無廟四時祭於寝也周祧文武為祧四時祭之而已\n去祧為壇去壇為墠有禱焉祭之無禱乃止去墠曰鬼\n壇謂築土而無屋也\n薦考妣於適寝之所祭\n春薦韭夘夏薦麥魚秋薦黍豚冬薦稻鴈制無常牲取\n與新物相宜而已\n天子之宗社曰泰社天子所為羣姓立社也天子之社\n曰王社一曰帝社古者有命將行師必於此社授以政\n尚書曰用命賞于祖不用命戮于社\n諸侯為百姓立社曰國社諸侯之社曰侯社　亡國之\n社古者天子亦取亡國之社以分諸侯使為社以自儆\n戒屋之奄其上使不通天柴其下使不通地自與天地\n絶也靣北向隂示㓕亡也\n大夫以下成群立社曰置社大夫不得特立社與民族\n居百姓已上則共一社今之里社是也\n天子社稷土壇方廣五丈諸侯半之\n天子社稷皆太牢諸侯社稷皆少牢\n天子為群姓立七祀之别名\n曰司命曰中霤曰國行曰國門曰泰厲曰户曰竈\n諸侯為國立五祀之别名\n曰司命曰中霤曰國門曰國行曰公厲\n大夫以下自立三祀之别名\n曰族厲曰門曰行\n五祀之别名\n門秋為少隂其氣收成祀之於門祀門之禮北向設主\n於門左樞户春為少陽其氣始出生養祀之於户祀户\n之禮南靣設主於門内之西行冬為太隂盛寒於水祀\n之於行在廟門外之西拔壤厚二尺廣五尺輪四尺北\n靣設主於拔上一作軷壤竈夏為太陽其氣長養祀之\n於竈祀竈之禮在廟門外之東先席于門奥西東設主\n于竈陘也中霤季夏之月土氣始盛其祀中霤霤神在\n室祀中霤設主于牖下也\n五方正神之别名\n東方之神其帝太昊其神勾芒南方之神其帝神農其\n神祝融西方之神其帝少昊其神蓐收北方之神其帝\n顓頊其神玄㝠中央之神其帝皇帝其神后土\n六神之别名\n風伯神箕星也其象在天能興風雨師神畢星也其象\n在天能興雨明星神一曰靈星其象在天舊說曰靈星\n火星也一曰龍星火為天田厲山氏之子柱及后稷能\n殖百穀以利天下總祠此三神以報其功也漢書稱髙\n帝五年初置靈星祠后土祠位在壬地社神蓋共工氏\n之子勾龍也能平水土帝顓頊之世舉以為土正天下\n賴其功堯祠以為社凡樹社者欲令萬民加肅敬也各\n以其野所宜之木以名其社其野位在未地稷神蓋厲\n山氏之子柱也柱能殖百穀帝顓頊之世舉以為田正\n天下賴其功周棄亦播殖百穀以稷五穀之長也因以\n稷名其神也社稷二神功同故同堂别壇俱在未位土\n地廣博不可偏覆故封社稷露之者必受霜露以達天\n地之氣樹之者尊而表之使人望見則加畏敬也先農\n神先農者蓋神農之神神農作耒耜敎民耕農至少昊\n之世置九農之官如左\n春扈氏農正趣民耕種夏扈氏農正趣民芸除\n秋扈氏農正趣民收歛冬扈氏農正趣民蓋蔵\n棘扈氏農正常謂茅氏一曰掌人百果行扈氏農正\n晝為民驅鳥宵扈氏農正夜為民驅獸桑扈氏農\n正趣民養蠶老扈氏農正趣民收夌疫神帝顓頊\n有三子生而亡去為鬼其一者居江水是為瘟鬼其一\n者居若水是為魍魎其一者居人宫室樞隅處善驚小\n兒故命方相氏黄金四目蒙以熊皮玄衣朱裳執戈揚\n楯常以嵗竟十二月從百隸及童兒而時儺以索宫中\n毆疫鬼也桃弧棘矢土鼓鼓旦射之以赤丸五糓播洒\n之以除疾殃已而立桃人葦索儋牙虎神荼鬱壘以執\n之儋牙虎神荼鬱壘二神海中有度朔之山上有桃木\n蟠屈三千里卑枝東北有鬼門萬鬼所出入也神荼與\n鬱壘二神居其門主閱領諸鬼其惡害之鬼執以葦索\n食虎故十二月嵗竟常以先臘之夜除之也乃畫荼壘\n并懸葦索於門户以禦凶也\n四代臘之别名\n夏曰嘉平殷曰清祀周曰大蜡漢曰臘\n五帝臘祖之别名\n青帝以未臘夘祖赤帝以戌午祖白\n帝以丑臘酉祖黑帝以辰臘子祖黄帝\n以辰臘未祖\n天子大蜡八神之别名\n蜡之言索也祭日索此八神而祭之也大同小異為位\n相對向祝曰土反其宅水歸其壑昆䖝毋作豐年若土\n歳取千百\n先嗇　司嗇　農　郵表綴　猫虎\n坊　水庸　昆蟲\n五祀之别名\n法施於民則祀以死勤事則祀以勞定國則祀能禦大\n災則祀能扞\n六號之别名\n神號尊其名為美稱若曰皇天上帝也鬼號若曰皇祖\n伯某祗號若曰后土地祗也牲號牛曰一元大武羊曰\n柔毛之屬齊號黍曰薌合粱曰香萁之屬也幣號玉曰\n嘉玉幣曰量弊之屬也\n凡祭宗廟禮牲之别名\n牛曰一元大武豕曰剛鬛豚曰腯肥羊曰柔毛雞曰翰\n音犬曰羮獻雉曰䟽趾兔曰明視\n凡祭號牲物異於人者所以尊鬼神也脯曰尹祭槀魚\n曰商祭鮮魚曰脡祭水曰清滌酒曰清酌黍曰薌合粱\n曰香萁稻曰嘉䟽鹽曰鹹鹺玉曰嘉玉弊曰量幣\n太祝掌六祝之辭\n順祝順豐年也年祝求永貞也告祝祈福祥也化祝弭\n災兵也瑞祝逆時雨寧風旱也筞祝逺罪病也\n宗廟所歌詩之别名\n清廟一章八句洛邑既成諸侯朝見宗祀文王之所歌\n也　維天之命一章八句吿太平於文王之所歌也\n維清一章五句奏象武之歌也　烈文一章十三句成\n王即政諸侯助祭之所歌也　天作一章七句祝先王\n公之所歌也　昊天有成命一章七句郊祀天地之所\n歌也　我將一章十句祀文王於明堂之所歌也　時\n邁一章十五句巡守吿祭柴望之所歌也　執競一章\n十四句祀武公之所歌也　思文一章八句祀后稷配\n天之所歌　臣工一章十句諸侯助祭遣之於廟之所\n歌也　噫嘻一章八句春夏祈穀于上帝之所歌也振\n鷺一章八句二王之後來助祭之所歌也　豐年一章\n七句蒸嘗秋冬之所歌也　有瞽一章十三句始作樂\n合諸樂而奏之所歌也　潜一章六句季冬薦魚春獻\n鮪之所歌也　雍一章十六句禘太祖之所歌也　載\n見一章十四句諸侯始見于武王廟之所歌也　有客\n一章十三句微子來見祖廟之所歌也　武一章七句\n奏大武周武所定一代之樂所歌也　閔予小子一章\n十一句成王除武王之䘮將始即政朝於廟之所歌也\n訪落一章十二句成王謀政於廟之所歌也　敬之一\n章十二句群臣進戒嗣王之所歌也　小毖一章八句\n嗣王求忠臣助己之所歌也　載芟一章三十一句春\n耤田祈社稷之所歌也　良耜一章二十三句秋報社\n稷之所歌也　緑衣一章九句繹賔尸之所歌也　酌\n一章九句告成大武言能酌先祖之道以養天下之所\n歌也　栢一章九句師祭講武類禡之所歌也　賚一\n章六句大封於廟賜有徳之所歌也　般一章七句巡\n狩祀四嶽河海之所歌也　右詩三十一章皆天子之禮樂也\n五等爵之别名\n三公者天子之相相助也助理天下其地封百里侯者\n候也候逆順也其地方百里伯者白也明白於徳其地\n方七十里子者滋也奉天王之恩徳其地方五十里男\n者任也立功業以化民其地方五十里\n守者秦置也秦兼天下置三川守伊河洛也漢攺曰河\n南守武帝㑹曰太守世祖都洛陽改曰正\n諸侯大小之差\n諸侯王皇子封為王者稱曰諸侯王徹侯群臣異姓有\n功封者稱曰徹侯武帝諱攺曰通侯或曰列侯也朝侯\n諸侯有功徳者天子特命為朝侯位次諸卿\n王者耕籍田之别名\n天子三推三公五推卿諸侯九推\n三代學校之别名\n夏曰校殷曰庠周曰序天子曰辟雍謂流水四靣如璧\n以節觀者諸侯曰頖宮頖言半也義亦如上\n五帝三代樂之别名\n黄帝曰雲門顓頊曰六莖帝嚳曰五英堯曰咸池舜曰\n大韶一曰大招夏曰大夏殷曰大濩周曰大武天子八\n佾八八六十四人八者象八風所以風化天下也公之\n樂六佾象六律也侯之樂四佾象四時也\n朝士卿朝之法\n左九棘孤卿大夫位也群臣在其後右九棘公侯伯子\n男位也群吏在其後三槐三公之位也州長衆庶在其\n後\n四代獄之别名\n唐虞曰士官史記曰皋陶為理尚書曰皋陶作士夏曰\n均臺周曰囹圄漢曰獄\n四夷樂之别名\n王者必作四夷之樂以定天下之歡祭神明和而歌之\n以管樂為之聲\n東方曰韎南方曰任西方曰株離北方曰禁\n獨斷卷上\n"}
{"id": "KR3j0024_002", "series": "KR3j0024", "text": "獨斷卷下\n　　　　　　　　漢左中郎將陳留蔡邕撰\n易曰帝出乎震震者木也言宓犧氏始以木徳王天下\n也木生火故宓犧氏殁神農氏以火徳繼之火生土故\n神農氏沒黄帝以土徳繼之土生金故黄帝沒少昊氏\n以金徳繼之金生水故少昊氏沒顓頊氏以水徳繼之\n水生木故顓頊氏沒帝嚳氏以木徳繼之木生火故帝\n嚳氏沒帝堯氏以火徳繼之火生土故帝舜氏以土徳\n繼之土生金故夏禹氏以金徳繼之金生水故殷湯氏\n以水徳繼之水生木故周氏以木徳繼之木生火故髙\n祖以火徳繼之伏犧為太昊氏炎帝為神農氏黄帝為\n軒轅氏少昊為金天氏顓頊為髙陽氏帝嚳為高辛氏\n帝堯為陶唐氏帝舜為有虞氏夏禹爲夏后氏湯為殷\n商氏\n武王為周\n髙祖為漢\n高帝\n惠帝\n吕氏攝政\n文帝\n景帝\n武帝\n昭帝\n宣帝\n元帝\n成帝\n哀帝\n平帝\n王莾\n聖公\n光武\n明帝\n章帝\n和帝\n殤帝\n安帝\n順帝\n冲帝\n質帝\n桓帝\n靈帝\n從髙帝至桓帝三百八十六年除王莾劉聖公三百六\n十六年從髙祖乙未至今壬子歳四百一十年呂后王\n莾不入數髙帝以甲午嵗即位以乙未為元　帝嫡妃\n曰皇后帝母曰皇太后帝祖母曰太皇太后其衆號皆\n如帝之稱秦漢以來少帝即位后代而攝政稱皇太后\n詔不言制漢興惠帝崩少子弘立太后攝政哀帝崩平\n帝㓜孝元王皇后以太皇太后攝政和帝崩殤帝崩安\n帝㓜和熹鄧皇后攝政孝順崩冲帝質帝桓帝皆㓜順\n烈梁皇后攝政桓帝崩今上即位桓思竇后攝政后攝\n政則后臨前殿朝群臣后東面少帝西面群臣奏事上\n書皆爲两通一詣太后一詣少帝\n一世二世三世四世五世六世七世八世九世十世十一世十二世十三世十四世十五世十六世\n　　　　　　　　　　　　中山平\n　　　　　　　　　　　　孝王帝\n　　　　　　　　　　　　定陶哀帝\n　　　　　　　　　　　　共王\n　　　　　　戾　史　宣　元　成\n　　　　　　太　皇　帝　帝　帝\n　　　　　　子　孫\n髙祖\n\n文帝弟雖在三禮兄弟不能為後文帝即髙祖子於惠\n帝兄弟也故不為惠帝後而為第二宣帝弟次昭帝史\n皇孫之子於昭帝為兄孫以係祖不得上與父齊故為\n七世光武雖在十二於父子之次於成帝為兄弟於哀\n帝為諸父於平帝為父祖皆不可為之後上至元帝於\n光武為父故上繼元帝而為九世故河圖曰赤九世㑹\n昌謂光武也十世以光謂孝明也十一以興謂孝章也\n成雖在九哀雖在十平雖在十一不稱次\n宗廟之制古者以為人君之居前有朝後有寢宫則前\n制廟以象朝後制寢以象寢廟以蔵主列昭穆寢有衣\n冠几杖象生之具總謂之宮月令曰先薦寢廟詩云公\n侯之宮頌曰寢廟奕奕言相連也是皆其文也古不墓\n祭至秦始皇出寢起之於墓側漢因而不攺故金陵上\n稱寢殿有起居衣冠象生之備皆古寢之意也居西都\n時髙帝以下每帝各别立廟月備法駕遊衣冠又未定\n迭毀之禮元帝丞相匡衡御史大夫貢禹乃以經義處\n正罷遊衣冠毀先帝親盡之廟髙帝為太祖孝文為太\n宗孝武為世宗孝宣為中宗祖宗廟皆世世奉祠其餘\n惠景以下皆毀五年而稱殷祭猶古之禘祫也殷祭則\n及諸毀廟非殷祭則祖宗而已光武中興都洛陽乃合\n高祖以下至平帝為一廟蔵十一帝主於其中元帝於\n光武為禰故雖非宗而不毀也後嗣遵承遂常奉祀光\n武舉天下以再受今復漢祚更起廟稱世祖孝明臨崩\n遺詔遵儉母起寢廟蔵主於世祖廟孝章不敢違是後\n遵承蔵主於世祖廟皆如孝明之禮而園陵皆自起寢\n廟孝明曰顯宗孝章曰肅宗及後踵前孝和曰穆宗孝\n安曰㳟宗孝順曰敬宗孝桓曰威宗唯殤冲質三少帝\n皆以未踰年而崩不列於宗廟四時就陵上祭寢而已\n今洛陽諸陵皆以晦望二十四氣伏社臘及四時曰上\n飯太官送用園令食監典省其親陵所宮人隨鼓漏理\n被枕具盥水陳嚴具天子以正月五日畢供後上原陵\n以次周徧公卿百官皆從四姓小侯諸侯家婦凡與先\n帝先后有瓜葛者及諸侯王大夫郡國計吏匈奴朝者\n西國侍子皆㑹尚書官屬陛西除下先帝神座後大夫\n計吏皆當軒下占其郡穀價四方災異欲皆使先帝魂\n神具聞之遂於親陵各賜計吏而遣之正月上丁祠南\n郊禮畢次北郊明堂高祖廟世祖廟謂之五供五供畢\n以次上陵也四時宗廟用牲十八大牢皆有副倅西廟\n五主髙帝文帝武帝宣帝元帝也髙帝為髙祖文帝為\n太宗武帝為世宗宣帝為中宗其廟皆不毀孝元功薄\n當毀光武復天下屬弟於元帝為子以元帝為禰廟故\n列於祖宗後嗣因承遂不毀也\n東廟七主光武明帝章帝和帝安帝順帝桓帝也光武\n為世祖明帝為顯宗章帝為肅宗和帝為穆宗安帝為\n恭宗順帝為敬宗桓帝為威宗廟皆不毀少帝未踰年\n而崩皆不入廟以陵寢為廟者三殤帝康陵冲帝懷陵\n質帝靜陵是也追號為后者三章宋貴人曰敬隱后葬\n敬北陵安帝祖母也清河孝徳皇后安帝母也章帝梁\n貴人曰恭懷后葬西陵和帝母也安帝張貴人恭敏后\n葬北陵順帝母也兩廟十二主三少帝三后故用十八\n太牢也\n漢家不言禘祫五年而再殷祭則西廟惠帝景昭皆别\n祠成哀平三帝以非光武所後蔵主長安故髙廟四時\n祠於東廟京兆尹侍祠衣冠車服如太常祠行陵廟之\n禮順帝母故天姓李或姓張高祖得天下而父在上尊\n號曰太上皇不言帝非天子也孝宣繼孝昭帝其父曰\n史皇孫祖父曰衛太子太子以罪廢及皇孫皆死宣帝\n但起園陵長承奉守不敢加尊號於父祖也光武繼孝\n元亦不敢加尊號於父祖也世祖父南頓君曰皇考祖\n鉅鹿都尉曰皇祖曾祖鬱林太守曰皇曾祖髙祖舂陵\n節侯曰皇髙祖起陵廟置章陵以奉祠之而已至殤帝\n崩無子弟安帝以和帝兄子從清河王子即尊號依高\n帝尊父為太上皇之義追號父清河王曰孝德皇順帝\n崩冲帝無子弟立樂安王子是為質帝帝偪於順烈梁\n后父大將梁冀未得尊其父而崩桓帝以蠡吾侯子即\n尊位追尊父蠡吾侯曰孝崇皇母匽太夫人曰孝崇后\n祖父河間孝王曰孝穆皇祖母妃曰孝穆后桓帝崩無\n子今上即位追尊父解犢侯曰孝仁皇母董夫人曰孝\n仁后祖父河間敬王曰孝元皇祖母夏妃曰孝元后\n天子太社以五色土為壇皇子封為王者受天子之社\n土以所封之方色東方受青南方受赤他如其方色苴\n以白茅授之各以其所封方之色歸國以立社故謂之\n受茅土漢興以皇子封為王者得茅土其他功臣及鄉\n亭他姓公侯各以其户數租入為限不受茅土亦不立\n社也\n漢制皇子封為王者其實古諸侯也周末諸侯或稱王\n而漢天子自以皇帝為稱故以王號加之總名諸侯王\n子弟封為侯者謂之諸侯群臣異姓有功封者謂之徹\n侯後避武帝諱攺曰通侯法律家皆曰列侯功徳優盛\n朝廷所異者賜位特進位在三公下其次朝侯位次九\n卿下皆平冕文衣侍祠郊廟稱侍祠侯其次下士但侍\n祠無朝位次小國侯以肺腑宿衛親公主子孫奉墳墓\n在京者亦隨時見㑹謂之猥朝侯也\n巡狩校獵還公卿以下陳洛陽都亭街上乗輿到公卿\n下拜天子下車公卿親戚顏色然後還宫古語曰在車\n則下惟此時施行\n正月朝賀三公奉壁上殿向御座北靣太常贊曰皇帝\n為君興三公伏皇帝坐乃進璧古語曰御坐則起此之\n謂也舊儀三公以下月朝後省常以六月朔十月朔旦\n朝後又以盛暑省六月朝故今獨以為正月十月朔朝\n也冬至陽氣始起麋鹿解角故寢兵鼓身欲寧志欲靜\n不聽事送迎五日臘者嵗終大祭縱吏民宴飲非迎氣\n故但送不迎正月嵗首亦如臘儀冬至陽氣起君道長\n故賀夏至隂氣起君道衰故不賀鼓以動衆鍾以止衆\n夜漏盡鼓鳴則起晝漏盡鍾鳴則息也\n天子出車駕次第謂之鹵簿有大駕有小駕有法駕大\n駕公卿奉引大將軍叅乗太僕御屬車八十一乗備千\n乗萬騎在長安時出祠天於甘泉備之百官有其儀注\n名曰甘泉鹵簿中興以來希用之先帝時特備大駕上\n原陵他不常用唯遭大䘮乃施之法駕公卿不在鹵簿\n中唯河南尹執金吾洛陽令奉引侍中參乗奉車郎御\n屬車三十六乗北郊明堂則省諸副車小駕祠宗廟用\n之每出太僕奉駕上鹵簿於尚書中中常侍侍御史主\n者郎令吏皆執注以督整諸軍車騎春秋上陵令又省\n於小駕直事尚書一人從令以下皆先行\n法駕上所乗曰金根車駕六馬有五色安車五色立車\n各一皆駕四馬是為五時副車俗人名之曰五帝車非\n也又有戎立車以征伐三蓋車名根耕車一名芝車親\n耕耤田乗之又有蹋猪車慢輪有畫田獵乗之緑車名\n曰皇孫車天子孫乗之以從\n凡乗輿車皆羽蓋金華瓜黄屋左纛金鑁方釳繁纓重\n轂副牽黄屋者蓋以黄為裏也\n左纛者以氂牛尾為之大如斗在最後左騑馬騣上金\n鑁者馬冠也髙廣各四寸如玉華形在馬鑁前方釳者\n鐵廣數寸在鑁後有三孔揷翟尾其中繁纓在馬膺前\n如索帬者是也\n重轂者轂外復有一轂施牽其外乃復設牽施銅金鑁\n形如緹亞飛鈴以緹油廣八寸長注地左畫蒼龍右白\n虎繫軸頭今二千石亦然但無畫耳前驅有九斿雲罕\n闒㦸皮軒鑾旗車皆大夫載鑾旗者編羽毛引繋撞旁\n俗人名之曰雞翹車非也後有金鉦黄越黄門鼓車古\n者諸侯貳車九乗秦㓕九國兼其車服故大駕屬車八\n十一乗也尚書御史乗之最後一車懸豹尾以前皆皮\n軒虎皮為之也\n永安七年建金根耕根諸御車皆一轅或四馬或六馬\n金根箱輪皆以金鎛正黄兩臂前後刻金以作龍虎鳥\n龜形上但以青縑為蓋羽毛無後戸冕冠周曰爵弁殷\n曰冔夏曰收皆以三十升漆布為殻廣八寸長尺二寸\n加爵冕其上周黑而赤如爵頭之色前小後大殷黒而\n㣲白前大後小夏純黒而赤前小後大皆有收以持笄\n詩曰常服黼冔禮朱干玉戚冔而舞大武周書曰王與\n大夫盡弁古皆以布中右以絲孔子曰麻冕禮也今也\n純儉漢雲翹冠樂祠天地五郊舞者服之冕冠垂旒周\n禮天子冕前後垂延朱綠藻有十二旒公侯大夫各有\n差别漢興至孝明帝永平二年詔有司採尚書臬陶篇\n及周官禮記定而制焉皆廣七寸長尺二寸前圓後方\n朱緑裏而玄上前垂四寸後垂三寸係白玉珠于其端\n是為十二旒組纓如其綬之色三公及諸侯之祠者朱\n緑九旒青玉珠卿大夫七旒黒玉珠皆有前無後組綬\n各視其綬之色旁垂黈纊當耳郊天地祠宗廟祀明堂\n則冠之衣黼衣佩玉珮履絇履孔子曰服周之冕鄙人\n未識謂之平天冠\n天子冠通天冠諸侯王冠逺遊冠公侯冠進賢冠公王\n三梁卿大夫尚書二千石博士冠兩梁千石六百石以\n下至小吏冠一梁天子公卿特進朝侯祀天地明堂皆\n冠平冕\n天子十二旒三公九諸侯卿七其纓與組各如其綬之\n色衣玄上壎下日月星辰山龍華蟲祠宗廟則長冠裼\n玄其武官太尉以下及侍中常侍皆冠惠文冠侍中常\n侍加貂蟬御史冠法冠謁者冠髙山冠其鄉射行禮公\n郷冠委貎衣玄端執事者皮弁服宫門僕射冠却非大\n樂郊社祝舞者冠建華其狀如婦人縷簏迎氣五郊舞\n者所冠亦為冕車加出後有巧士冠似髙山冠而小\n幘者古之卑賤執事不冠者之所服也孝武帝幸館陶\n公主家召見董偃偃傳青褠緑幘主贊曰主家庖人臣\n偃昧死再拜謁上為之起乃賜衣冠引上殿董仲舒武\n帝時人其上兩書曰執事者皆赤幘知皆不冠者之所\n服也元帝額有壯髮不欲使人見始進幘服之群臣皆\n隨焉然尚無巾如今半幘而已王莾無髪乃施巾故語\n曰王莾秃幘施屋冠進賢者宜長耳冠惠文者宜短耳\n各隨所宜\n通天冠天子常服漢服受之秦禮無文逺遊冠諸侯王\n所服展筩無山禮無文高山冠齊冠也一曰側注高九\n寸鐵為卷梁不展筩無山秦制行人使官所冠今謁服\n之禮無文太傅胡公說曰髙山冠蓋齊王冠也秦㓕齊\n以其君冠賜謁者\n進賢冠文官服之前髙七寸後三寸長八寸公侯三梁\n卿大夫尚書傅士兩梁千石六百石以下一梁漢制禮\n無文\n法冠楚冠也一曰柱後惠文冠髙五寸以纚裹鐵柱卷\n秦制執法服之今御史廷尉監平服之謂之獬豸獬豸\n獸名蓋一角今冠兩角以獬豸為名非也太傅胡公說\n曰左氏傳有南冠而縶者國語曰南冠以如夏姬是知\n南冠盖楚之冠秦滅楚以其君冠賜御史\n武冠或曰繁冠今謂之大冠武官服之侍中中常侍加\n黄金附貂蟬鼠尾飾之太傳胡公說曰趙武靈王效胡\n服始施貂蟬之飾秦㓕趙以其君冠賜侍中齊冠或曰\n長冠竹裹以纚高七寸廣三寸形制如板\n高祖冠以竹皮爲之謂之劉氏冠漢制禮無文鄙人不\n識謂之鵲尾冠建華冠以鐵爲柱卷貫大珠九枚今以\n銅爲珠形制以縷簏記曰知天文者服之左傳曰鄭子\n臧好聚鷸冠前圖以爲此則是也天地五郊明堂\n月令舞者服之\n方山冠以五采縠爲之漢祀宗廟大享八佾樂五行舞\n者服之衣冠各從其行之色如其方色而舞焉\n術士冠前圓吳制邐迤四重趙武靈好服之今者不用\n其說未聞\n巧士冠高五寸要後相通埽除從官服之禮無文\n却非冠宮門僕射者服之禮無文\n樊噲冠漢將軍樊噲造次所冠以入項籍營廣七寸前\n出四寸司馬殿門大護衛士服之\n却敵冠前高四寸通長四寸後高三寸監門衛士服之\n禮無文\n珠冕爵冔收通天冠進賢冠長冠緇布冠委貌冠皮弁\n惠文冠古者天子所加者其次在漢禮\n帝謚\n　　違拂不成曰隱　靖民則法曰黄\n　　翼善傳聖曰堯　仁聖盛明曰舜\n　　殘人多壘曰桀　殘義損善曰紂\n　　慈惠愛親曰孝　愛民好與曰惠\n　　聖善同文曰宣　聲聞宣逺曰昭\n　　剋定禍亂曰武　聦明睿智曰獻\n　　温柔聖善曰懿　布徳執義曰穆\n　　仁義說民曰元　安仁立政曰神\n　　布綱治紀曰平　亂而不損曰靈\n　　保民耆艾曰明　辟土有徳曰襄\n　　貞心大度曰匡　大慮慈民曰定\n　　知過能改曰恭　丕匡其國曰聲\n　　一徳不懈曰簡　夙興夜寢曰敬\n　　清白自守曰貞　柔徳好衆曰靖\n　　安樂治民曰康　小心畏忌曰僖\n　　中身早折曰悼　慈仁和民曰順\n　　好勇致力曰莊　恭仁短折曰哀\n　　佐國逢難曰愍　名實過爽曰繆\n　　雍遏不通曰幽　暴虐無親曰厲\n　　致志大圖曰景　辟土兼國曰桓\n　　經緯天地曰文　執義揚善曰懷\n　　短折不成曰殤　去禮逺衆曰煬\n　　怠政外交曰擕　治典不敷曰祈\n獨斷巻下\n　　　　右蔡氏獨斷一編古之制度文為類\n　　　　於此乎考録本多舛今稍是正而刻\n　　　　之舒頖淳熈庚子六月𥘉吉江都吕\n書\n"}
