{"id": "KR2b0001_001", "series": "KR2b0001", "text": "　竹書紀年卷上　　　　　　梁　沈約　注\n黄帝軒轅氏\n　母曰附寳見大電繞北斗樞星光照郊野感而孕二\n　十五月而生帝於夀丘弱而能言龍顔有聖徳劾百\n　神朝而使之應龍攻蚩尤戰虎豹熊羆四獸之力以\n　女魃止淫雨天下既定聖徳光被羣瑞畢臻有屈軼\n　之草生於庭佞人入朝則草指之是以佞人不敢進\n元年帝即位居有熊　初制冕服\n二十年景雲見以雲紀官\n　有景雲之瑞赤方氣與青方氣相連赤方中有兩星\n　青方中有一星凡三星皆黄色以天清明時見於攝\n　提名曰景星帝黄服齋於中宫坐於𤣥扈洛水之上\n　有鳯凰集不食生蟲不履生草或止帝之東園或巢\n　於阿閣或鳴於庭其雄自歌其雌自舞麒麟在囿神\n　鳥来儀有大螻如羊大螾如虹帝以土氣勝遂以土\n　徳王\n五十年秋七月庚申鳯鳥至帝祭于洛水\n　庚申天露三日三夜晝昏帝問天老力牧容成曰於\n　公何如天老曰臣聞之國安其主好文則鳯凰居之\n　國亂其主好武則鳯凰去之今鳯凰翔於東郊而樂\n　之其鳴音中夷則與天相副以是觀之天有嚴教以\n　賜帝帝勿犯也召史卜之龜燋史曰臣不能占也其\n　問之聖人帝曰已問天老力牧容成矣史北面再拜\n　曰龜不違聖智故燋霧既降游于洛水之上見大魚\n　殺五牲以醮之天乃甚雨七日七夜魚流於海得圖\n　書焉龍圖出河龜書出洛赤文篆字以授軒轅接萬\n　神於明庭今塞門谷口是也\n五十九年貫胷氏来賔　長股氏来賓\n七十七年昌意降居若水産帝乾荒\n一百年地裂　帝陟\n　帝王之崩皆曰陟書稱新陟王謂新崩也帝以土徳\n　王應地裂而陟葬羣臣有左徹者感思帝徳取衣冠\n　几杖而朝饗之諸侯大夫嵗時朝焉\n　約按帝摯少昊氏母曰女節見星如虹下流華渚既\n　而夢接意感生少昊登帝位有鳯凰之瑞或曰名清\n　不居帝位帥鳥師居西方以鳥紀官\n帝顓頊髙陽氏\n　母曰女樞見瑤光之星貫月如虹感己於幽房之宫\n　生顓頊於若水首戴干戈有聖徳生十年而佐少昊\n　氏二十而登帝位\n元年帝即位居濮\n十三年初作厯象\n二十一年作承雲之樂\n三十年帝産伯鯀居天穆之陽\n七十八年帝陟　術器作亂辛侯滅之\n帝嚳髙辛氏\n　生而駢齒有聖徳初封辛侯代髙陽氏王天下使鼔\n　人拊鞞鼓擊鐘磬鳯皇鼓翼而舞\n元年帝即位居亳\n十六年帝使重帥師滅有鄶\n四十五年帝錫唐侯命\n六十三年帝陟\n　帝子摰立九年而廢\n帝堯陶唐氏\n　母曰慶都生於斗維之野常有黄雲覆其上及長觀\n　于三河常有龍隨之一旦龍負圖而至其文要曰亦\n　受天祐眉八彩鬚髪長七尺二寸面銳上豐下足履\n　翼宿既而隂風四合赤龍感之孕十四月而生堯於\n　丹陵其狀如圖及長身長十尺有聖徳封於唐夢攀\n　天而上髙辛氏衰天下歸之\n元年丙子帝即位居冀　命羲和厯象\n五年初巡狩四岳\n七年有麟\n十二年初治兵\n十六年渠搜氏来賓\n十九年命共工治河\n二十九年春僬僥氏来朝貢沒羽\n四十二年景星見于翼\n五十年帝㳺于首山乗素車𤣥駒\n五十三年帝祭于洛\n五十八年帝使后稷放帝子朱於丹水\n六十一年命崇伯鯀治河\n六十九年黜崇伯鯀\n七十年春正月帝使四岳錫虞舜命\n　帝在位七十年景星出翼鳯皇在庭朱草生嘉禾秀\n　甘露潤醴泉出日月如合璧五星如聨珠厨中自生\n　肉其薄如箑搖動則風生食物寒而不臭名曰箑脯\n　又有草莢階而生月朔始生一莢月半而生十五莢\n　十六日以後日落一莢及晦而盡月小則一莢焦而\n　不落名曰蓂莢一曰厯莢洪水既平歸功於舜將以\n　天下禪之乃潔齊修壇場於河洛擇良日率舜等升\n　首山遵河渚有五老㳺焉蓋五星之精也相謂曰河\n　圖將来告帝以期知我者重瞳黄姚五老因飛為流\n　星上入昴二月辛丑昧明禮備至於日昃榮光出河\n　休氣四塞白雲起回風搖乃有龍馬銜甲赤文緑色\n　縁壇而上吐甲圖而去甲似龜背廣九尺其圖以白\n　玉為檢赤土為泥似黄金約以青繩檢文曰闓色授\n　帝舜言虞夏當授天命帝乃寫其言藏於東序後二\n　年二月仲辛率羣臣沈璧於洛禮畢退俟至于下昃\n　赤光起元龜負書而出背甲赤文成字止壇其書言\n　當禪舜遂讓舜\n七十一年帝命二女嬪于舜\n七十三年春正月舜受終于文祖\n七十四年虞舜初巡狩四岳\n七十五年司空禹治河\n七十六年司空伐曹魏之戎克之\n八十六年司空入覲贄用𤣥圭\n八十七年初建十有二州\n八十九年作游宫於陶\n九十年帝游居于陶\n九十七年司空巡十有二州\n一百年帝陟于陶\n　帝子丹朱避舜于房陵舜讓不克朱遂封于房為虞\n　賔三年舜即天子之位\n帝舜有虞氏\n　母曰握登見大虹意感而生舜於姚墟目重瞳子故\n　名重華龍顔大口黒色身長六尺一寸舜父母憎舜\n　使其塗廩自下焚之舜服鳥工衣服飛去又使浚井\n　自上填之以石舜服龍工衣自傍而出耕於歴夢眉\n　長與髪等遂登庸\n元年己未帝即位居冀　作大韶之樂\n　即帝位蓂莢生於階鳯凰巢於庭擊石拊石以歌九\n　韶百獸率舞景星出于房地出乗黄之馬\n三年命臯陶作刑\n九年西王母来朝\n　西王母之来朝獻白環玉玦\n十四年卿雲見命禹代虞事\n　在位十有四年奏鐘石笙管未罷而天大靁雨疾風\n　登屋拔木桴鼓播地鐘亂行舞人頓伏樂正狂走\n　舜乃堵持衡而笑曰明哉天下非一人之天下也\n　亦乃見于鐘石笙筦乎乃薦禹于天使行天子事也\n　于時和氣普應慶雲興焉若烟非烟若雲非雲郁郁\n　紛紛蕭索輪囷百工相和而歌慶雲帝乃倡之曰慶\n　雲爛兮糺縵縵兮日月光華旦復旦兮羣臣咸進頓\n　首曰明明上天爛然星陳日月光華𢎞于一人帝乃\n　再歌曰日月有常星辰有行四時從經萬姓允誠於\n　予論樂配天之靈遷于聖賢莫不咸聴鼚乎鼓之軒\n　乎舞之精華以竭褰裳去之於是八風循通慶雲叢\n　聚蟠龍奮迅於其藏蛟魚踊躍於其淵龜鼈咸出其\n　穴遷虞而事夏舜乃設壇於河依堯故事至于下昃\n　榮光休至黄龍負圖長三十二尺廣九尺出于壇畔\n　赤文縁錯其文言當禪禹\n十五年帝命夏后有事于太室\n十七年春二月入學初用萬\n二十五年息慎氏来朝貢弓矢\n二十九年帝命子義鈞封于商\n三十年葬后育于渭\n三十二年帝命夏后總師遂陟方岳\n三十三年春正月夏后受命于神宗遂復九州\n三十五年帝命夏后征有苗有苗氏来朝\n四十二年𤣥都氏来朝貢寳玉\n四十七年冬隕霜不殺草木\n四十九年帝居于鳴條\n五十年帝陟\n　義鈞封于商是謂商鈞后育娥皇也鳴條有蒼梧之\n　山帝崩遂葬焉今海州\n帝禹夏后氏\n　母曰修己出行見流星貫昴夢接意感既而吞神珠修\n　己背剖而生禹於石紐虎鼻口兩耳參鏤首戴鈎鈐\n　胸有玉斗足文履已故名文命長有聖徳長九尺九\n　寸夢自洗於河取水飲之又有白狐九尾之瑞當堯\n　之世舜舉之禹觀於河有長人白面魚身出曰吾河\n　精也呼禹曰文命治水言訖授禹河圖言治水之事\n　乃退入于淵禹治水既畢天錫𤣥圭以告成功夏道\n　將興草木暢茂青龍止于郊祝融之神降于崇山乃\n　受舜禪即天子之位洛出龜書是為洪範三年喪畢\n　都于陽城\n元年壬子帝即位居冀　頒夏時于邦國\n二年咎陶薨\n五年巡狩會諸侯于塗山\n　南巡狩濟江中流有二黄龍負舟舟人皆懼禹笑曰\n　吾受命于天屈力以養人生性也死命也奚憂龍哉\n　龍于是曳尾而逝\n八年春會諸侯于會稽殺防風氏　夏六月雨金于夏\n邑　秋八月帝陟于會稽禹立四十五年\n　禹薦益於天七年禹崩三年喪畢天下歸啟\n帝啟\n元年癸亥帝即位于夏邑大饗諸侯于鈞臺諸侯從帝\n歸于冀都大饗諸侯于璿臺\n二年費侯伯益出就國　王帥師伐有扈大戰于甘\n\n六年伯益薨祠之\n八年帝使孟涂如巴涖訟\n十年帝巡狩舞九韶于大穆之野\n十一年放王季子武觀于西河\n十五年武觀以西河叛彭百夀帥師征西河武觀来歸\n十六年陟\n帝太康\n元年癸未帝即位居斟鄩畋于洛表羿入居斟鄩\n四年陟\n帝仲康\n元年己丑帝即位居斟鄩\n五年秋九月庚戌朔日有食之命􁀮侯帥師征羲和\n六年錫昆吾命作伯\n七年陟　世子相出居商丘依邳侯\n帝相\n元年戊戌帝即位居商　征淮夷\n二年征風及黄夷\n七年夷来賔\n八年寒浞殺羿使其子澆居過\n九年相居于斟灌\n十五年商侯相土作乗馬遂遷于商丘\n二十年寒浞滅戈\n二十六年寒浞使其子澆帥師滅斟灌\n二十七年澆斟鄩大戰于濰覆其舟滅之\n二十八年寒浞使其子澆弑帝后緡歸于有仍伯靡出\n奔鬲\n　斟灌之墟是為帝丘后緡方娠逃出自竇歸于有仍\n　伯靡奔有鬲氏\n夏世子少康生\n少康自有仍奔虞\n伯靡自鬲帥斟鄩斟灌之師以伐浞世子少康使汝艾\n伐過殺澆　伯子杼帥師滅戈\n伯靡殺寒浞少康自綸歸于夏邑\n　明年后緡生少康既長為仍牧正惎澆能戒之澆使\n　椒求之將至仍少康逃奔有虞為之庖正以除其害\n　虞思於是妻之以二姚而邑諸綸有田一成有衆一\n　旅能布其徳而兆其謀以收夏衆撫其官職夏之遺\n　臣伯靡自有鬲氏收二斟之燼以伐浞浞恃澆皆康\n　娛日忘其惡而不為備少康使汝艾諜澆初浞娶純\n　狐氏有子早死其婦曰女岐寡居澆强圉徃至其户\n　陽有所求女岐為之縫裳共舎而宿汝艾夜使人襲\n　斷其首乃女岐也澆既多力又善走艾乃田獵放犬\n　逐獸因嗾澆顛隕乃斬澆以歸于少康於是夏衆滅\n　浞奉少康歸于夏邑諸侯始聞之立為天子祀夏配\n　天不失舊物\n帝少康\n元年丙午帝即位諸侯来朝賓虞公\n二年方夷来賓\n三年復田稷\n　后稷之後不窟失官至是而復\n十一年使商侯㝠治河\n十八年遷于原\n二十一年陟\n帝杼\n元年己巳帝即位居原\n五年自原遷于老丘\n八年征于東海及三夀得一狐九尾\n十三年商侯㝠死于河\n十七年陟\n　杼或作帝宇一曰伯杼杼能帥禹者也故夏后氏報\n　焉\n帝芬\n元年戊子帝即位\n三年九夷来御\n十六年洛伯用與河伯馮夷鬭\n三十三年封昆吾氏子于有蘓\n三十六年作圜土\n四十四年陟\n　芬或曰芬𤼵\n帝芒\n元年壬申帝即位以𤣥珪賓于河\n十三年冬狩于海獲大魚\n三十三年商侯遷于殷\n五十八年陟\n　芒或曰帝荒\n帝泄\n元年辛未帝即位\n十二年殷侯子亥賓于有易有易殺而放之\n十六年殷侯微以河伯之師伐有易殺其君綿臣\n　殷侯子亥賓于有易而淫焉有易之君綿臣殺而放\n　之故殷上甲微假師于河伯以伐有易滅之遂殺其\n　君綿臣中葉衰而上甲微復興故殷人報焉\n二十一年命畎夷白夷𤣥夷風夷　黄夷\n二十五年陟\n帝不降\n元年己亥帝即位\n六年伐九苑\n三十五年殷滅皮氏\n五十九年遜位于弟扄\n帝扄\n元年戊戌帝即位\n十年帝不降陟\n　三代之世内禪惟不降實有聖徳\n十八年陟\n帝厪\n　一名𦙍甲\n元年己未帝即位居西河\n四年作西音　昆吾氏遷于許\n八年天有祅孽十日竝出其年陟\n帝孔甲\n元年乙巳帝即位居西河　廢豕韋氏使劉累豢龍\n三年王畋于萯山\n五年作東音\n七年劉累遷于魯陽\n　王好事鬼神肆行淫亂諸侯化之夏政始衰田于東\n　陽萯山天大風晦盲孔甲迷惑入于民室主人方乳\n　或曰后来見良日也之子必大吉或又曰不勝也之\n　子必有殃孔甲聞之曰以為余一人子夫誰殃之乃\n　取其子以歸既長為斧所戕乃作破斧之歌是為東\n　音劉累所畜龍一雌死潛醢以食夏后夏后饗之既\n　而使求之懼而遷于魯陽其後為范氏\n九年陟　殷侯復歸于商丘\n帝昊\n　昊一作臯\n元年庚辰帝即位　使豕韋氏復國\n三年陟\n帝𤼵\n　一名后敬或曰𤼵恵\n元年乙酉帝即位　諸夷賓于王門再保墉會于上池\n　諸夷入舞\n七年陟　泰山震\n帝癸\n　一名桀\n元年壬辰帝即位居斟鄩\n三年築傾宫　毁容臺　畎夷入于岐以叛\n六年岐踵戎来賓\n十年五星錯行夜中星隕如雨　地震　伊洛竭\n十一年㑹諸侯于仍有緡氏逃歸遂滅有緡\n十三年遷于河南　初作輦\n十四年扁帥師伐岷山\n　癸命扁伐山民山民女于桀二人曰琬曰琰后愛二\n　人女無子焉斵其名于苕華之玉苕是琬華是琰而\n　棄其元妃于洛曰妺喜於傾宫飾瑤臺居之\n十五年商侯履遷于亳\n十七年商使伊尹来朝\n二十年伊尹歸于商及汝鳩汝方會于北門\n二十一年商師征有洛克之遂征荆荆降\n二十二年商侯履来朝命囚履于夏臺\n二十三年釋商侯履　諸侯遂賔于商\n二十六年商滅温\n二十八年昆吾氏伐商商會諸侯于景亳遂征韋商師\n取韋遂征顧　太史令終古出奔商\n二十九年商師取顧　三日竝出　費伯昌出奔商\n冬十月鑿山穿陵以通于河\n三十年瞿山崩　殺其大夫闗龍逄　商師征昆吾\n冬耹遂災\n三十一年商自陑征夏邑克昆吾大雷雨戰于鳴條夏\n師敗績桀出奔三朡商師征三朡戰于郕獲桀于焦門\n放之于南巢\n　自禹至桀十七世有王與無王用嵗四百七十一年\n殷商成湯\n　名履\n　湯有七名而九征放桀于南巢而還諸侯八譯而来\n　者千八百國竒肱氏以車至乃同尊天乙履為天子\n　三讓遂即天子之位初髙辛氏之世妃曰簡狄以春\n　分𤣥鳥至之日從帝祀郊禖與其妹浴于𤣥丘之水\n　有𤣥鳥銜卵而墜之五色甚好二人競取覆以二筐\n　簡狄先得而吞之遂孕胸剖而生契長為堯司徒成\n　功於民受封於商後十三世生主癸主癸之妃曰扶\n　都見白氣貫月意感以乙日生湯號天乙豐下銳上\n　晳而有䫇句身而揚聲長九尺臂有四肘是為成湯\n　湯在亳能修其徳伊摯將應湯命夢乗船過日月之\n　傍湯乃東至于洛觀帝堯之壇沈璧退立黄魚雙踴\n　黒鳥隨之止于壇化為黒玉又有黒龜竝赤文成字\n　言夏桀無道湯當代之檮杌之神見于邳山有神牽\n　白狼銜鉤而入商朝金徳將盛銀自山溢湯將奉天\n　命放桀夢及天而䑛之遂有天下商人後改天下之號\n　曰殷\n十八年癸亥王即位居亳　始屋夏社\n十九年大旱　氐羌来貢\n二十年大旱　夏桀卒于亭山禁弦歌舞\n二十一年大旱　鑄金幣\n二十二年大旱\n二十三年大旱\n二十四年大旱王禱于桑林雨\n二十五年作大濩樂　初巡狩定獻令\n二十七年遷九鼎于商邑\n二十九年陟\n外丙\n　名勝\n元年乙亥王即位居亳命卿士伊尹\n二年陟\n仲壬\n　名庸\n元年丁丑王即位居亳命卿士伊尹\n四年陟\n太甲\n　名至\n元年辛巳王即位居亳命卿士伊尹伊尹放太甲于桐\n乃自立\n　約按伊尹自立蓋誤以攝政為真爾\n七年王潛出自桐殺伊尹天大霧三日乃立其子伊陟\n伊奮命復其父之田宅而中分之\n　約按此文與前後不類蓋後世所益\n十年大饗于太廟　初祀方明\n十二年陟\n沃丁\n　名絢\n元年癸巳王即位居亳命卿士咎單\n八年祠保衡\n十九年陟\n小庚\n　名辨\n元年壬子王即位居亳\n五年陟\n小甲\n　名髙\n元年丁巳王即位居亳\n十七年陟\n雍己\n　名佃\n元年甲戌王即位居亳\n十二年陟\n太戊\n　名密\n元年丙戌王即位居亳命卿士伊陟臣扈\n七年有桑榖生于朝\n十一年命巫咸禱于山川\n二十六年西戎来賓王使王孟聘西戎\n三十一年命費侯中衍為車正\n三十五年作寅車\n四十六年大有年\n五十八年城蒲姑\n六十一年東九夷来賔\n七十五年陟\n　太戊遇祥桑側身修行三年之後逺方慕明徳重譯\n　而至者七十六國商道復興廟為中宗\n仲丁\n　名莊\n元年辛丑王即位自亳遷于囂于河上\n六年征藍夷\n九年陟\n外壬\n　名𤼵\n元年庚戌王即位居囂　邳人姺人叛\n十年陟\n河亶甲\n　名整\n元年庚申王即位自囂遷于相\n三年彭伯克邳\n四年征藍夷\n五年姺人入于班方彭伯韋伯伐班方姺人来賔\n九年陟\n祖乙\n　名滕\n元年己巳王即位自相遷于耿命彭伯韋伯\n二年圮于耿自耿遷于庇\n三年命卿士巫賢\n八年城庇\n十五年命邠侯髙圉\n十九年陟\n　祖乙之世商道復興廟為中宗\n祖辛\n　名旦\n元年戊子王即位居庇\n十四年陟\n開甲\n　名踰\n元年壬寅王即位居庇\n五年陟\n祖丁\n　名新\n元年丁未王即位居庇\n九年陟\n南庚\n　名更\n元年丙辰王即位居庇\n三年遷于奄\n六年陟\n陽甲\n　名和\n元年壬戌王即位居奄\n三年西征丹山戎\n四年陟\n盤庚\n　名旬\n元年丙寅王即位居奄\n七年應侯来朝\n十四年自奄遷于北䝉曰殷\n十五年營殷邑\n十九年命邠侯亞圉\n二十八年陟\n小辛\n　名頌\n元年甲午王即位居殷\n三年陟\n小乙\n　名歛\n元年丁酉王即位居殷\n六年命世子武丁居于河學于甘盤\n十年陟\n武丁\n　名昭\n元年丁未王即位居殷命卿士甘盤\n三年夢求傅説得之\n六年命卿士傅説視學養老\n十二年報祀上甲微\n二十五年王子孝己卒于野\n二十九年肜祭太廟有雉来\n三十二年伐鬼方次于荆\n三十四年王師克鬼方氐羌来賓\n四十三年王師滅大彭\n五十年征豕韋克之\n五十九年陟\n　王殷之大仁也力行王道不敢荒寧嘉靖殷邦至于\n　大小無時或怨是時輿地東不過江黄西不過氐羌\n　南不過荆蠻北不過朔方而頌聲作禮廢而復起廟\n　號髙宗\n祖庚\n　名曜\n元年丙午即位居殷作髙宗之訓\n十一年陟\n祖甲\n　名載\n元年丁巳王即位居殷\n十二年征西戎　冬王返自西戎\n十三年西戎来賓命邠侯組紺\n二十四年重作湯刑\n二十七年命王子囂王子良\n三十三年陟\n　王舊在野及即位知小人之依能保恵庶民不侮鰥\n　寡迨其末也繁刑以攜逺殷道復衰\n馮辛\n　名先\n元年庚寅王即位居殷\n四年陟\n庚丁\n　名囂\n元年甲午王即位居殷\n八年陟\n武乙\n　名瞿\n元年壬寅王即位居殷頒遷于岐周\n三年自殷遷于河北　命周公亶父賜以岐邑\n十五年自河北遷于沬\n二十一年周公亶父薨\n二十四年周師伐程戰于畢克之\n三十年周師伐義渠乃獲其君以歸\n三十四年周公季歴来朝王賜地三十里玉十瑴馬十\n匹\n二十五年周公季歴伐西落鬼戎　王畋于河渭大雷\n震死\n文丁\n　名杞\n元年丁丑王即位居殷\n二年周公季歴伐燕京之戎敗績\n三年洹水一日三絶\n四年周公季歴伐余無之戎克之命為牧師\n五年周作程邑\n七年周公季歴伐始呼之戎克之\n十一年周公季歴伐翳徒之戎獲其三大夫来獻捷王\n殺季歴\n　王嘉季歴之功錫之圭瓉秬鬯九命為伯既而執諸\n　塞庫季歴困而死因謂文丁殺季歴\n十二年有鳯集於岐山\n十三年陟\n帝乙\n　名羡\n元年庚寅王即位居殷\n三年王命南仲西拘昆夷城朔方　夏六月周地震\n九年陟\n帝辛\n　名受\n元年己亥王即位居殷命九侯周侯邘侯\n三年有雀生鸇\n四年大蒐于黎　作炮烙之刑\n五年夏築南單之臺　雨土于亳\n六年西伯初禴于畢\n九年王師伐有蘇獲妲己以歸　作瓊室立玉門\n十年夏六月王畋于西郊\n十七年西伯伐翟　冬王遊於漢\n二十一年春正月諸侯朝周　伯夷叔齊自孤竹歸于\n周\n二十二年冬大蒐于渭\n二十三年囚西伯于羑里\n二十九年釋西伯諸侯逆西伯歸于程\n三十年春三月西伯率諸侯入貢\n三十一年西伯治兵于畢得吕尚以為師\n三十二年五星聚于房　有赤鳥集于周社　密人侵\n阮西伯帥師伐宻\n三十三年宻人降于周師遂遷于程　王錫命西伯得\n専征伐\n　約按文王受命九年大統未集蓋得専征伐受命自\n　此年始\n三十四年周師取耆及邦遂伐崇崇人降　冬十二月\n昆夷侵周\n三十五年周大饑西伯自程遷于豐\n三十六年春正月諸侯朝于周遂伐昆夷　西伯使世\n子發營鎬\n三十七年周作辟雍\n三十九年大夫辛甲出奔周\n四十年周作靈臺　王使膠鬲求玉于周\n四十一年春三月西伯昌薨\n四十二年西伯𤼵受丹書于吕尚　有女子化\n為丈夫\n四十三年春大閱　嶢山崩\n四十四年西伯𤼵伐黎\n四十七年内史向摯出奔周\n四十八年夷羊見　二日竝出\n五十一年冬十一月戊子周師渡盟津而還　王囚箕\n子殺王子比干微子出奔\n五十二年庚寅周始伐殷　秋周師次于鮮原　冬十\n有二月周師有事于上帝庸蜀羌髳㣲盧彭濮從周師\n伐殷\n　湯滅夏以至于受二十九王用嵗四百九十六年\n　竹書紀年卷上\n"}
{"id": "KR2b0001_002", "series": "KR2b0001", "text": "　竹書紀年卷下　　　　　　　梁沈約注\n周武王\n　名𤼵初髙辛氏之世妃曰姜嫄助祭郊禖見大人迹\n　履之當時歆如有人道感己遂有身而生男以為不\n　祥棄之隘巷羊牛避而不踐又送之山林之中會伐\n　林者又取而置寒氷上大鳥以一翼藉覆之姜嫄以\n　為異乃收養焉名之曰棄枝頥有異相長為堯稷官\n　有功於民后稷之孫曰公劉有徳諸侯皆以天子之\n　禮待之初黄帝之世䜟言曰西北為王期在甲子昌\n　制命𤼵行誅旦行道及公劉之後十三世而生季歴\n　季歴之十年飛龍盈於殷之牧野此蓋聖人在下位\n　將起之符也季歴之妃曰大任夢長人感己溲于豕\n　牢而生昌是為周文王龍顔虎肩身長十尺胷有四\n　乳太王曰吾世當有興者其在昌乎季歴之兄曰太\n　伯知天命在昌適越終身不反弟仲雝從之故季歴\n　為嗣以及昌昌為西伯作邑於豐文王之妃曰太姒\n　夢商庭生棘太子𤼵植梓樹於闕間化為松栢棫柞\n　以告文王文王幣率羣臣與𤼵竝拜告夢季秋之甲\n　子赤爵銜書及豐置于昌户昌拜稽首受其文要曰\n　姬昌蒼帝子亡殷者紂王將畋史編卜之曰將大獲\n　非熊非羆天遣大師以佐昌臣太祖史疇為禹卜畋\n　得臯陶其兆類此至于磻溪之水吕尚釣於涯王下\n　趨拜曰望公七年乃今見光景于斯尚立變名答曰\n　望釣得玉璜其文要曰姬受命昌来提撰爾洛鈐報\n　在齊尚出游見赤人自洛出授尚書命曰召佐昌者\n　子文王夢日月著其身又鷟鸑鳴於岐山孟春六句\n　五緯聚房後有鳯凰銜書㳺文王之都書又曰殷帝\n　無道虐亂天下星命已移不得復久靈祗逺離百神\n　吹去五星聚房昭理四海文王既沒太子𤼵代立是\n　為武王武王駢齒望羊將伐紂至于孟津八百諸侯\n　不期而會咸曰紂可伐矣武王不從及紂殺比干囚\n　箕子微子去之乃伐紂度孟津中流白魚躍入王舟\n　王俯取魚長三尺目下有赤文成字言紂可伐王寫\n　以世字魚文消燔魚以告天有火自天止於王屋流\n　為赤烏烏銜榖焉榖者紀后稷之徳火者燔魚以告\n　天天火流下應以告也遂東伐紂勝於牧野兵不血\n　刃而天下歸之乃封吕尚於齊周徳既隆草木茂盛\n　蒿堪為宫室因名蒿室既有天下遂都于鎬\n十二年辛夘王率西夷諸侯伐殷敗之于坶野王親禽\n受于南單之臺遂分天之明立受子禄父是為武庚\n夏四月王歸于豐饗于太廟命監殷遂狩於管　作大\n武樂\n十三年巢伯来賓　薦殷于太廟遂大封諸侯　秋大\n有年\n十四年王有疾周文公禱于壇墠作金縢\n十五年肅慎氏来賓　初狩方岳誥于沬邑　冬遷九\n鼎于洛\n十六年箕子来朝　秋王師滅蒲姑\n十七年命王世子誦于東宫　冬十有二月王陟年九\n十四\n成王\n　名誦\n元年丁酉春正月王即位命冡宰周文公總百官　庚\n午周公誥諸侯于皇門　夏六月葬武王于畢　秋王\n加元服　武庚以殷叛　周文公出居于東\n二年奄人徐人及淮夷入于邶以叛　秋大雷電以風\n王逆周文公于郊遂伐殷\n三年王師滅殷殺武庚禄父遷殷民于衛遂伐奄滅蒲\n姑\n四年春正月初朝于廟　夏四月初甞麥　王師伐淮\n夷遂入奄\n五年春正月王在奄遷其君于蒲姑　夏五月王至自\n奄　遷殷民于洛邑遂營成周\n六年大蒐于岐陽\n七年周公復政于王　春二月王如豐　三月召康公\n如洛度邑　甲子周文公誥多士于成周遂城東都\n王如東都諸侯来朝　冬王歸自東都　立髙圉廟\n八年春正月王初蒞阼親政　命魯侯禽父齊侯伋遷\n庶殷于魯　作象舞　冬十月王師滅唐遷其民于杜\n九年春正月有事于太廟初用勺　肅慎氏来朝王使\n榮伯錫肅慎氏命\n十年王命唐慎虞為侯　越裳氏来朝　周文公出居\n于豐\n十一年春正月王如豐　唐叔獻嘉禾王命唐叔歸禾\n于周文公　王命周平公治東都\n　約按周平公即君陳周公之子伯禽之弟\n十二年王師燕師城韓王錫韓侯命\n十三年王師會齊侯魯侯伐戎　夏六月魯大禘于周\n公廟\n十四年秦師圍曲城克之　冬洛邑告成\n十八年春正月王如洛邑定鼎　鳯凰見遂有事于河\n　武王沒成王少周公旦攝政七年制禮作樂神鳥鳯\n　凰見蓂荚生乃與成王觀于河洛沈璧禮畢王退俟\n　至于日昃榮光竝出幕河青雲浮至青龍臨壇銜𤣥\n　甲之圖坐之而去禮于洛亦如之𤣥龜青龍蒼光止\n　于壇背甲刻書赤文成字周公援筆以世文寫之書\n　成文銷龜隨甲而去其言自周公訖于秦漢盛衰之\n　符麒麟遊苑鳯凰翔庭成王援琴而歌曰鳯凰翺兮\n　於紫庭余何徳兮以感靈賴先王兮恩澤臻于胥樂\n　兮民以寧\n十九年王巡狩侯甸方岳召康公從歸于宗周遂正百\n官黜豐侯\n二十一年除治象　周文公薨于豐\n二十二年葬周文公于畢\n二十四年於越来賓\n二十五年王大會諸侯于東都四夷来賔　冬十月歸\n自東都大事于太廟\n三十年離戎来賓\n　約按離戎驪山之戎也為林氏所伐告于成王\n三十三年王遊于卷阿召康公從歸于宗周　命王世\n子釗如房逆女房伯祈歸于宗周\n三十四年雨金于咸陽\n　約按咸陽天雨金三年國有大喪\n三十七年夏四月乙丑王陟\n康王\n　名釗\n元年甲戌春正月王即位命冡宰召康公總百官諸侯\n朝于豐宫\n三年定樂歌吉禘于先王申戒農官告于廟\n六年齊太公薨\n九年唐遷于晉作宫而美王使人讓之\n十二年夏六月壬申王如豐錫畢公命　秋毛懿公薨\n十六年錫齊侯伋命　王南巡狩至九江廬山\n十九年魯侯禽父薨\n二十一年魯築茅闕門\n二十四年召康公薨\n二十六年秋九月己未王陟\n昭王\n　名瑕\n元年庚子春正月王即位復設象魏\n六年王錫郇伯命　冬十二月桃李華\n十四年夏四月恒星不見　秋七月魯人弑其君宰\n十六年伐楚涉漢遇大兕\n十九年春有星孛于紫㣲　祭公辛伯從王伐楚天大\n曀雉兔皆震喪六師于漢　王陟\n穆王\n　名滿\n元年己未春正月王即位作昭宫命辛伯餘靡　冬十\n月築祗宫于南鄭\n　自武王至穆王享國百年穆王以下都于西鄭\n六年春徐子誕来朝錫命為伯\n八年春北唐来賓獻一驪馬是騄耳\n九年築春宫\n十一年王命卿士祭公謀父\n十二年毛公班共公利逢公固帥師從王伐犬戎　冬\n十月王北巡狩遂征犬戎\n十三年春祭公帥師從王西征次于陽紆　秋七月西\n戎来賓　徐戎侵洛　冬十月造父御王入于宗周\n十四年王帥楚子伐徐戎克之　夏四月王畋于軍丘\n　五月作范宫　秋九月翟人侵畢　冬蒐于萍澤\n作虎牢\n十五年春正月留昆氏来賓　作重璧臺　冬王觀于\n鹽澤\n十六年霍侯舊薨　王命造父封于趙\n十七年王西征昆侖丘見西王母其年西王母来朝賓\n于昭宫　秋八月遷戎于太原\n　王北征行流沙千里積羽千里征犬戎取其五王以\n　東西征于青鳥所解西征還履天下億有九萬\n　里\n十八年春正月王居祗宫諸侯来朝\n二十一年祭文公薨\n二十四年王命左史戎夫作記\n三十五年荆人入徐毛伯遷帥師敗荆人于泲\n三十七年大起九師東至于九江架黿鼉以為梁遂伐\n越至于紆　荆人来貢\n三十九年王會諸侯于塗山\n四十五年魯侯㵒薨\n五十一年作吕刑命甫侯于豐\n五十五年王陟于祗宫\n共王\n　名繄\n元年甲寅春正月王即位\n四年王師滅宻\n九年春正月丁亥王使内史良錫毛伯遷命\n十二年王陟\n懿王\n　名堅\n元年丙寅春正月王即位天再旦于鄭\n七年西戎侵鎬\n十三年翟人侵岐\n十五年王自宗周遷于槐里\n十七年魯厲公擢薨\n二十一年虢公帥師北伐犬戎敗逋\n二十五年王陟\n　懿王之世興居無節號令不時挈壺氏不能共其職\n　諸侯於是攜徳\n孝王\n　名辟方\n元年辛卯春正月王即位命申侯伐西戎\n五年西戎来獻馬\n七年冬大雨電江漢水\n八年初牧于汧渭\n九年王陟\n夷王\n　名燮\n元年庚子春正月王即位\n二年蜀人吕人来獻瓊玉賓于河用介珪\n三年王致諸侯烹齊哀公于鼎\n六年王獵于社林獲犀牛一以歸\n七年虢公帥師伐太原之戎至于俞泉獲馬千匹　冬\n雨雹大如礪　楚子熊渠伐庸至于鄂\n八年王有疾諸侯祈于山川　王陟\n厲王\n　名胡\n元年戊申春正月王即位作夷宫命卿士榮夷公落\n楚人来獻龜貝\n三年淮夷侵洛王命虢公長父殺之不克　齊獻公山\n薨\n六年楚子延卒\n八年初監謗芮伯良夫戒百官于朝\n十一年西戎入于犬丘\n十二年玉亡奔彘國人圍王宫執召穆公之子殺之\n十三年王在彘共伯和攝行天子事\n十四年玁狁侵宗周西鄙　召穆公帥師追荆蠻至于洛\n十六年蔡武侯薨　楚子勇卒\n十九年曹夷伯薨\n二十二年大旱　陳幽公薨\n二十三年大旱　宋僖公薨\n二十四年大旱　杞武公薨\n二十五年大旱　楚子嚴卒\n二十六年大旱王陟于彘周定公召穆公立太子靖為\n王共伯和歸其國遂大雨\n　大旱既久廬舎俱焚會汾王崩卜于太陽兆曰厲王\n　為祟周公召公乃立太子靖共和遂歸國和有至徳\n　尊之不喜廢之不怒逍遙得志于共山之首\n宣王\n　名靖\n元年甲戌春正月王即位周定公召穆公輔政　復田\n賦　作戎車　燕恵侯薨\n二年錫大師皇父司馬休父命　魯慎公薨　曹公子\n蘇弑其君幽伯疆\n三年王命大夫仲伐西戎　齊武公夀薨\n四年王命蹶父如韓韓侯来朝\n五年夏六月尹吉甫帥師伐玁狁至于太原　秋八月\n方叔帥師伐荆蠻\n六年召穆公帥師伐淮夷　王帥師伐徐戎皇父休父\n從王伐徐戎次于淮　王歸自伐徐錫召穆公命　西\n戎殺秦仲　楚子霜卒\n七年王錫申伯命　王命樊侯仲山甫城齊\n八年初考室　魯武公来朝錫魯世子戯命\n九年王㑹諸侯于東都遂守于甫\n十二年魯武公薨　齊人弑其君厲公無忌立公子赤\n十五年衛釐侯薨　王錫虢文公命\n十六年晉遷于絳\n十八年蔡夷侯薨\n二十一年魯公子伯御弑其君懿公戯\n二十二年王錫王子多父命居洛\n二十四年齊文公赤薨\n二十五年大旱王禱于郊廟遂雨\n二十七年宋恵公覸薨\n二十八年楚子狥卒\n二十九年初不藉千畆\n三十年有兔舞於鎬京\n三十二年王師伐魯殺伯御命孝公稱于夷宫　陳僖\n公孝薨　有馬化為人\n三十三年齊成公薨　王師伐太原之戎不克\n三十七年有馬化為狐　燕僖侯卒　楚子鄂卒\n三十八年王師及晉穆侯伐條戎奔戎王師敗逋\n三十九年王師伐姜戎戰于千畆王師敗逋\n四十年料民于太原　戎人滅姜邑　晉人敗北戎于\n汾隰\n四十一年王師敗于申\n四十三年王殺大夫杜伯其子隰叔出奔晉　晉穆侯\n費生薨弟殤叔自立世子仇出奔\n四十四年\n四十六年王陟\n幽王\n　名涅\n元年庚申春正月王即位　晉世子仇歸于晉殺殤叔\n晉人立仇是為文侯　王錫太師尹氏皇父命\n二年涇渭洛竭　岐山崩　初増賦　晉文\n侯同王子多父伐鄫克之乃居鄭父之丘是為鄭桓公\n三年王嬖褒姒　冬大震電\n四年秦人伐西戎　夏六月隕霜　陳夷公薨\n五年王世子宜臼出奔申　皇父作都于向\n六年王命伯士帥師伐六濟之戎王師敗逋　西戎滅\n蓋　冬十月辛卯朔日有食之\n七年虢人滅焦\n八年王錫司徒鄭伯多父命　王立褒姒之子曰伯服\n為太子\n九年申侯聘西戎及鄫\n十年春王及諸侯盟于太室　秋九月桃杏實　王師\n伐申\n十一年春正月日暈　申人鄫人及犬戎入宗周弑王\n及鄭桓公犬戎殺王子伯服執褒姒以歸申侯魯侯許\n男鄭子立宜臼于申虢公翰立王子余臣于攜\n\n　武王滅殷嵗在庚寅二十四年嵗在甲寅定鼎洛邑\n　至幽王二百五十七年共二百八十一年自武王元\n　年己卯至幽王庚午二百九十二年\n平王\n　自東遷以後始紀晉事王即位皆不書\n元年辛未王東徙洛邑錫文侯命晉侯會衛侯鄭伯秦\n伯以師從王入于成周\n二年秦作西畤　魯孝公薨　賜秦晉以邠岐之田\n三年齊人滅祝　王錫司徒鄭伯命\n四年燕傾侯卒　鄭人滅虢\n五年秦襄公帥師伐戎卒于師　宋戴公薨\n六年燕哀侯卒　鄭遷於溱洧\n七年楚子儀卒\n八年鄭殺其大夫闗其思\n十年秦還于汧渭\n十三年魏武公薨\n十四年晉人滅韓\n十八年秦文公大敗戎師于岐来歸岐東之田\n二十一年晉文侯殺王子余臣于攜\n二十三年宋武公卒\n二十四年秦作陳寳祠\n二十五年晉文侯薨　秦初用族刑\n二十六年晉封其弟成師于曲沃\n三十二年晉潘父弑其君昭侯納成師不克立昭侯之\n子孝侯晉人殺潘父\n三十三年楚人侵申\n三十六年衛莊公卒　王人戊申\n四十年齊莊公卒　晉曲沃桓叔成師卒子鱓立是為\n莊伯\n四十一年春大雨雪\n四十二年狄人伐翼至于晉郊　宋襄公薨　魯恵公\n使宰讓請郊廟之禮王使史角如魯諭止之\n四十七年晉曲沃莊伯入翼弑孝侯晉人逐之立孝侯\n子卻是為鄂侯\n四十八年無雲而雷　魯恵公卒\n四十九年魯隠公及邾莊公盟于姑蔑\n五十一年春二月乙巳日有食之　三月庚戌王陟\n桓王\n元年壬戌十月莊伯以曲沃叛伐翼公子萬救翼荀叔\n軫追之至于家谷翼侯焚曲沃之禾而還翼侯伐曲沃\n大捷武公請成于翼至相而還\n二年王使虢公伐晉之曲沃晉鄂侯卒曲沃莊伯復攻\n晉立鄂侯子光是為哀侯公子萬救翼荀叔軫追之至\n于家谷\n三年甲子\n四年曲沃莊伯卒子稱立是為武公尚一軍\n五年芮人乗京　荀人董伯皆叛曲沃\n十一年曲沃獲晉哀侯晉人立哀侯子為小子\n侯芮伯萬出奔魏\n十二年王師秦師圍魏取芮伯萬而東之\n十三年冬曲沃伯誘晉小子侯殺之晉曲沃滅荀以與\n地賜大夫原氏黯是為荀叔戎人逆芮伯萬于郊\n十四年王命虢仲伐曲沃立晉哀侯弟緡于翼為晉侯\n十五年\n十六年春滅翼\n十九年鄭莊公卒\n二十三年三月乙未王陟\n莊王\n元年乙酉曲沃尚一軍異于晉\n六年五月葬桓王\n十五年王陟\n釐王\n元年庚子春齊桓公會諸侯于北杏以平宋亂\n三年曲沃武公滅晉侯緡以寳獻王王命武公以一軍\n為晉侯\n四年晉猶不與齊桓公之盟\n恵王\n元年晉獻公朝　王如成周周陽白兔舞于\n市\n二年王子頽亂王居于鄭鄭人入王府多取玉玉化為\n蜮射人\n九年晉城絳\n十六年晉獻公作二軍滅耿以賜大夫趙夙滅魏以賜\n大夫畢萬\n十七年衛懿公及赤狄戰于洞澤\n十九年晉獻公會虞師伐虢滅下陽虢公醜奔衛公命\n瑕父吕甥邑于國都\n二十五年春正月狄人伐晉　王陟\n襄王\n元年庚午晉獻公卒立奚齊里克殺之及卓子立夷吾\n二年晉殺里克\n三年雨金于晉\n七年秦伯涉河伐晉\n十五年晉恵公卒子懐公圉立秦穆公帥師送公子重\n耳圍令狐桑泉臼衰皆降為秦師狐尾與先軫禦秦至\n于廬栁乃謂秦穆公使公子縶来與師言次子郇盟于\n軍公子重耳涉自河曲\n十六年晉殺子圉\n十七年晉城荀\n二十年周襄王會諸侯于河陽\n二十三年齊師逐鄭太子齒奔城張南鄭\n二十四年晉文公卒\n二十五年\n三十年洛絶于􁀙\n三十一年晉襄公卒\n三十二年\n三十三年王陟\n頃王\n元年癸卯\n六年彗星入北斗　王陟\n匡王\n元年己酉\n六年王陟　晉靈公為趙穿所殺趙盾使穿迎公子黒\n臋于周立之\n定王\n元年乙卯\n六年晉成公與狄伐秦獲秦諜殺之絳市六日而蘇\n七年晉成公卒于扈\n八年\n十八年齊國佐来獻玉磬紀公之甗\n二十一年王陟\n簡王\n元年丙子\n五年晉景公卒\n六年\n十二年晉厲公卒　楚共王㑹宋平公于湖陽\n十四年王陟\n靈王\n元年庚寅\n十四年晉悼公卒\n十五年\n二十七年王陟\n景王\n元年丁巳\n十三年春有星出婺女　十月晉平公卒\n十四年河水赤于龍門三里\n十九年晉昭公卒　冬十二月桃杏花\n二十年\n二十五年晉頃公平王室亂立敬王\n敬王\n元年壬午\n八年晉頃公卒\n九年\n十四年漢不見于天\n二十六年晉青虹見\n二十八年洛絶于周\n三十六年淇絶于舊衛\n三十九年晉城頓丘\n四十三年宋殺其大夫皇瑗于丹水之上丹水壅不流\n四十四年王陟\n元王\n元年丙寅晉定公卒\n二年\n四年於越滅吳\n六年晉澮絶于梁丹水三日絶不流\n七年齊人鄭人伐衛　王陟\n貞定王\n元年癸酉於越徙都瑯琊\n四年十一月於越子句踐卒是為菼執次鹿郢立\n六年晉河絶于扈\n七年晉荀瑤城南梁\n十年於越子鹿郢卒不夀立\n十一年晉出公出奔齊\n十二年河水赤三日　荀瑤伐中山取窮魚之丘\n十三年晉韓龎取秦武城\n十六年\n十七年晉出公薨乃立昭公之孫是為敬公\n十八年\n二十年於越子不夀見殺是為盲姑次朱勾立\n二十二年楚滅蔡\n二十四年楚滅杞\n二十八年王陟\n考王\n元年魏文侯立\n十年楚滅莒\n十一年晉敬公卒\n十二年魯悼公卒\n十四年魯季孫會晉幽公于楚丘\n十五年王陟\n威烈王\n元年丙辰\n三年晉大旱地生鹽\n五年晉丹水出反潔\n六年晉大夫秦嬴賊幽公于髙寝之上魏文侯立幽公\n子止\n七年趙獻子城泫氏韓武子都平陽\n八年趙城平邑\n九年楚人伐我南鄙至于上洛\n十一年田公子居思伐邯鄲圍平邑　於越滅滕\n十二年於越子朱勾伐郯以郯子鴣歸\n十四年於越子朱勾卒子翳立\n十六年齊田盻及邯鄲韓舉戰于平邑邯鄲之師敗逋\n遂獲韓舉平邑新城\n十七年魏文侯伐秦至鄭還築汾隂郃陽　田悼子卒\n田布殺其大夫公孫孫公孫孫以廪丘叛于趙田布圍\n廪丘翟角趙孔屑韓氏救廪丘及田布戰于龍澤田師\n敗逋\n十八年王命韓景子趙烈子反我師伐齊入長垣\n二十三年王命晉卿魏氏趙氏韓氏為諸侯\n二十四年王陟\n安王\n元年庚辰\n九年晉烈公卒子桓公立\n十年己丑\n十五年魏文侯卒　大風晝昏　晉太子喜出\n奔\n十六年封公子緩\n二十一年韓滅鄭哀侯入于鄭\n二十三年於越遷于吳\n二十六年王陟　魏城洛陽及安邑王垣　七月於越\n太子諸咎弑其君翳　十月越人殺諸咎越滑吳人立\n孚錯枝為君\n烈王\n元年丙午魏公子緩如邯鄲以作難　於越大\n夫寺區定越亂立初無余是為莽安\n二年秦胡蘇帥師伐韓韓將韓襄敗胡蘇于酸水　魏\n觴諸侯于范臺　晉桓公邑哀侯于鄭　韓山堅賊其\n君哀侯\n六年韓共侯趙成侯遷晉桓公于屯留\n趙成侯偃韓懿侯若伐我葵\n七年王陟　我師伐趙圍蜀陽　齊田夀帥師伐我圍\n觀觀降魏大夫王錯出奔韓\n顯王\n元年癸丑鄭城邢丘　秦子向命為藍君\n二年河水赤于龍門三日\n三年公子景賈帥師伐鄭韓明戰于韓我師敗逋\n四年夏四月甲寅徙邦于大梁　王𤼵逢忌之藪以賜\n民　於越寺區弟思弑其君莽安次無顓立\n五年雨碧于郢地忽長十丈有餘髙尺半\n六年我師伐邯鄲取列人我師伐邯鄲取肥　雨黍于\n齊\n七年我與邯鄲榆次陽邑　王會鄭釐侯于巫沙\n八年入河水于圃田又為大溝而引圃水瑕陽人自秦\n導岷山青衣水来歸\n九年秦師伐鄭次于懐　城殷\n十年楚師出河水以水長垣之外　龍賈帥師築長城\n于西邊　鄭取屯留尚子\n十一年鄭釐侯使許息来致地平丘户牖首垣諸邑及\n鄭馳地我取枳道與鄭鹿王及鄭釐侯盟于巫沙以釋\n它陽之圍歸釐于鄭\n十二年魯恭侯宋桓侯衛成侯鄭釐侯来朝　於越子\n無顓卒是為菼蠋卯次無疆立\n十三年邯鄲成侯會燕成侯于安邑\n十四年秦公孫壯伐鄭圍焦城不克秦公孫壯帥師城\n上枳安陵山民邯鄲伐衛取漆富兵城之　齊師及燕\n戰于泃水齊師遁\n十五年齊田期伐我東鄙戰于桂陽我師敗逋　東周\n與鄭髙都鄭釐侯来朝中陽　宋景鼓衛公孫倉會師\n圍我襄陵\n十六年王以韓師諸侯帥縣于襄陵　齊侯使楚景舎\n来求成　邯鄲之師敗我師于桂陵\n\n十七年燕伐趙圍濁鹿趙靈王及伐人救濁鹿敗燕師\n于勺晉取𤣥武濩澤\n十八年齊築房以為長城\n十九年王如衛命公子南為侯\n二十年\n二十一年魏殷臣趙公孫衰伐燕還取夏屋城曲逆\n二十二年壬寅孫何侵楚人三户乳楚伐徐州\n二十三年魏章帥師及鄭師伐楚取上蔡　孫何取㶏\n陽　秦孝公會諸侯于逢澤　絳中地􁃐西絶于汾\n二十四年魏敗韓馬陵\n二十五年\n二十六年穰庇帥師及鄭孔夜戰于梁赫鄭師敗逋與\n齊田盻戰于馬陵\n二十七年五月齊田盻及宋人伐我東鄙圍平陽\n九月秦衛鞅伐我西鄙　十月邯鄲伐我北鄙　王攻\n衛鞅我師敗逋\n二十八年城濟陽　秦封衛鞅于鄔改名曰尚\n二十九年邳遷于薛　三月為大溝于北郛以行圃田\n之水\n三十年\n三十一年秦蘇胡帥師伐鄭韓襄敗秦蘇胡于酸水\n\n三十二年\n三十三年鄭威侯與邯鄲圍襄陵\n三十四年魏恵成王三十六年改元稱一年　王與諸\n侯會于徐州　於越子無疆伐楚\n三十五年楚吾得帥師及秦伐鄭圍綸氏\n三十六年楚圍齊於徐州遂伐於越殺無疆\n三十七年\n三十八年龍賈及秦師戰于雕隂我師敗逋　王會鄭\n威侯于巫沙\n三十九年秦取我汾隂皮氏\n四十年\n四十一年秦歸我焦曲沃\n四十二年九鼎淪泗沒于淵\n四十三年\n四十四年\n四十五年楚敗我襄陵\n四十六年\n四十七年\n四十八年王陟\n慎靚王\n元年辛丑秦取我曲沃平周\n二年魏恵成王薨\n三年今王元年\n四年\n五年\n六年鄭侯使韓辰歸晉陽及向　二月城陽向更名陽\n為河雍向為髙平\n隠王\n元年丁未十月鄭宣王来朝燕子之殺公子平不克\n齊師殺子之醢其身\n二年齊地景長長丈餘髙一尺　魏以張儀為相\n三年韓明帥師伐襄丘　秦王来見于蒲坂闗　四月\n越王使公師隅来獻舟三百箭五百萬及犀角象齒\n五月張儀卒\n四年翟章伐衛　魏敗趙將韓舉\n五年洛入成周山水大出\n六年十月大霖雨疾風河水酸棗　楚庶章帥師来會\n我次于襄丘\n七年翟章救鄭次于南屈\n八年秦公孫爰帥師伐我皮氏翟章帥師救皮氏圍疾\n西風\n九年城皮氏\n十年\n十一年\n十二年秦收我蒲坂晉陽封谷\n十三年邯鄲命吏大夫奴遷于九原將軍大夫適子伐\n史皆貂服\n十四年\n十五年薛侯来會王于釜丘　楚入雍氏楚人敗\n十六年王與齊王會于韓　今王終二十年\n　竹書紀年卷下\n"}
