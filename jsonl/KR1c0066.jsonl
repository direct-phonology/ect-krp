{"id": "KR1c0066_001", "series": "KR1c0066", "text": "詩外傳卷第一\n　　　　　　　　　　韓嬰\n曾子仕於莒得粟三秉方是之時曾子重其\n禄而輕其身親没之後齊迎以相楚迎以令\n尹晉迎以上卿方是之時曾子重其身而輕\n其禄懷其寳而迷其國者不可與語仁窘其\n身而約其親者不可與語孝任重道遠者不\n擇地而息家貧親老者不擇官而仕故君子\n橋褐趨時當務爲急傳云不逢時而仕任事\n而敦其慮爲之使而不入其謀貧焉故也詩\n曰夙夜在公實命不同\n傳曰夫行露之人許嫁矣然而未徃也見一\n物不具一禮不備守節貞理守死不徃君子\n以爲得婦道之宜故舉而傳之揚而歌之以\n絶無道之求防汙道之行乎詩曰雖速我訟\n亦不爾從\n孔子南遊適楚至於阿谷之隧有處子佩瑱\n而浣者孔子曰彼婦人其可與言矣乎抽觴\n以授子貢曰善爲之辭以觀其語子貢曰吾\n北鄙之人也將南之楚逢天之暑思心潭潭\n願乞一飲以表我心婦人對曰阿谷之隧隱\n曲之汜其水載清載濁流而趨海欲飲則飲\n何問婦人乎受子貢觴迎流而挹之奐然而\n棄之促流而挹之奐然而溢之坐置之沙上\n曰禮固不親授子貢以告孔子曰丘知之矣\n抽琴去其軫以授子貢曰善爲之辭以觀其\n語子貢曰嚮子之言穆如清風不悖我語和\n暢我心於此有琴而無軫願借子以調其音\n婦人對曰吾野鄙之人也僻陋而無心五音\n不知安能調琴子貢以告孔子曰丘知之矣\n抽絺􁍣五兩以授子貢曰善爲之辭以觀其\n語子貢曰吾北鄙之人也將南之楚於此有\n絺􁍣五兩吾不敢以當子身敢置之水浦婦\n人對曰客之行差遲乖人分其資財棄之野\n鄙吾年甚少何敢受子子不早去今竊有狂\n夫守之者矣詩曰南有喬木不可休思漢有\n遊女不可求思此之謂也\n哀公問孔子曰有智壽乎孔子曰然人有三\n死而非命也者自取之也居處不理飮食不\n節勞過者病共殺之居下而好干上嗜慾無\n厭求索不止者刑共殺之少以敵衆弱以侮\n強忿不量力者兵共殺之故有三死而非命\n者自取之也詩云人而無儀不死何爲\n傳曰在天者莫明乎日月在地者莫明於水\n火在人者莫明乎禮義故日月不髙則所照\n不遠水火不積則光炎不博禮義不加乎國\n家則功名不白故人之命在天國之命在禮\n君人者降禮尊賢而王重法愛民而霸好利\n多詐而危權謀傾覆而亡詩曰人而無禮胡\n不遄死\n君子有辯善之度以治氣養性則身後彭祖\n修身自強則名配堯禹宜於時則逹厄於竆\n則處信禮者也凡用心之術由禮則理逹不\n由禮則悖亂飲食衣服動靜居處由禮則知\n節不由禮則墊䧟生疾容貌態度進退移歩\n由禮則夷國政無禮則不行王事無禮則不\n成國無禮則不寧王無禮則死亡無日矣詩\n曰人而無禮胡不遄死\n傳曰不仁之至忽其親不忠之至倍其君不\n信之至欺其友此三者聖王之所殺而不赦\n也詩曰人而無禮不死何爲\n王子比干殺身以成其忠柳下惠殺身以成\n其信伯夷叔齊殺身以成其廉此三子者皆\n天下之通士也豈不愛其身哉爲夫義之不\n立名之不顯則士耻之故殺身以遂其行由\n是觀之卑賤貧竆非士之耻也天下舉忠而\n士不與焉舉信而士不與焉舉廉而士不與\n焉三者存乎身名傳於世與日月並而息天\n不能殺地不能生當桀紂之世不之能汚也\n然則非惡生而樂死也惡富貴好貧賤也由\n其理尊貴及巳而仕也不辭也孔子曰富而\n可求雖執鞭之士吾亦爲之故阨竆而不憫\n勞辱而不茍然後能有致也詩曰我心匪石\n不可轉也我心匪席不可卷也此之謂也\n原憲居魯環堵之室茨以蒿萊蓬戶甕牖桷\n桑而無樞上漏下濕匡坐而絃歌子貢乗肥\n馬衣輕裘中紺而表素軒不容巷而徃見之\n原憲楮冠黎杖而應門正冠則纓絶振襟則\n肘見納履則踵决子貢曰嘻先生何病也原\n憲仰而應之曰憲聞之無財之謂貧學而不\n能行之謂病憲貧也非病也若夫希世而行\n比周而友學以爲人教以爲巳仁義之匿車\n馬之飾衣裘之麗憲不忍爲之也子貢逡巡\n靣有慙色不辭而去原憲乃徐歩曵杖歌商\n頌而反聲淪於天地如出金石天子不得而\n臣也諸侯不得而友也故養身者忘家養志\n者忘身身且不愛孰能忝之詩曰我心匪石\n不可轉也我心匪席不可卷也\n傳曰所謂士者雖不能盡備乎道術必有由\n也雖不能盡乎美著必有處也言不務多務\n審所行而巳行旣巳尊之言旣巳由之若肌\n膚性命之不可易也詩曰我心匪石不可轉\n也我心匪席不可卷也\n傳曰君子㓗其身而同者合焉善其音而類\n者應焉馬鳴而馬應之牛鳴而牛應之非知\n也其勢然也故新沐者必彈冠新浴者必振\n衣莫能以巳之皭皭容人之混汚然詩曰我\n心匪鑑不可以茹\n荆伐陳陳西門壞因其降民使脩之孔子過\n而不式子貢執轡而問曰禮過三人則下二\n人則式今陳之脩門者衆矣夫子不爲式何\n也孔子曰國亡而弗知不智也知而不爭非\n忠也亡而不死非勇也脩門者雖衆不能行\n一於此吾故弗式也詩曰憂心悄悄愠于群\n小小人成群何足禮哉\n傳曰喜名者必多怨好與者必多辱唯滅跡\n於人能隨天地自然爲能勝理而無愛名名\n興則道不用道行則人無位矣夫利爲害本\n而福爲禍先唯不求利者爲無害不求福者\n爲無禍詩曰不忮不求何用不臧\n傳曰聰者自聞明者自見聦明則仁愛著而\n廉耻分矣故非道而行之雖勞不至非其有\n而求之雖強不得故智者不爲非其事廉者\n不求非其有是以害遠而名彰也詩云不忮\n不求何用不臧\n傳曰安命養性者不待積委而冨名號傳乎\n世者不待勢位而顯德義暢乎中而無外求\n也信哉賢者之不以天下爲名利者也詩曰\n不忮不求何用不臧\n古者天子左五鐘將出則撞黃鐘而右五鐘\n皆應之馬鳴中律駕者有文御者有數立則\n磬折拱則抱鼓行歩中規折旋中矩然後太\n師奏升車之樂告出也入則撞㽔賔以治容\n貌容貌得則顔色齊顔色齊則肌膚安㽔賔\n有聲鵠震馬鳴及倮介之蟲無不延頸以聽\n在内者皆玉色在外者皆金聲然後少師奏\n升堂之樂即席告入也此言音樂相和物類\n相感同聲相應之義也詩云鐘鼓樂之此之\n謂也\n枯魚衘索幾何不蠧二親之壽忽如過隙樹\n木欲茂霜露不凋使賢士欲成其名二親不\n待家貧親老不擇官而仕詩曰雖則如燬父\n母孔邇此之謂也\n孔子曰君子有三憂弗知可無憂與知而不\n學可無憂與學而不行可無憂與詩曰未見\n君子憂心惙惙\n魯公甫文伯死其母不哭也季孫聞之曰公\n甫文伯之母貞女也子死不哭必有方矣使\n人問焉對曰昔是子也吾使之事仲尼仲尼\n去魯送之不出魯郊贈之不與家珎病不見\n士之視者死不見士之流淚者死之日宫女\n縗絰而從者十人此不足於士而有餘於婦\n人也吾是以不哭也詩曰乃如之人兮德音\n無良\n傳曰天地有合則生氣有精矣隂陽消息則\n變化有時矣時得則治時失則亂故人生而\n不具者五目無見不能食不能行不能言不\n能施化三月微的而後能見七月而生齒而\n後能食朞年髑就而後能行三年腦合而後\n能言十六精通而後能施化隂陽相反隂以\n陽變陽以隂變故男八月生齒八歲而齠齒\n十六而精化小通女七月生齒七歲而齓齒\n十四而精化小通是故陽以隂變隂以陽變\n故不肖者精化始具而生氣感動觸情縱欲\n反施化是以年壽亟夭而性不長也詩曰乃\n如之人兮懷婚姻也太無信也不知命也賢\n者不然精氣闐溢而後傷時不可過也不見\n道端乃陳情欲以歌道義詩曰靜女其姝俟\n我乎城隅愛而不見搔首踟蹰瞻彼日月悠\n悠我思道之云遠曷云能來急時辭也是故\n稱之日月也\n楚白公之難有仕之善者辭其母將死君其\n母曰棄母而死君可乎曰聞事君者内其禄\n而外其身今之所以養母者君之禄也請徃\n死之比至朝三廢車中其僕曰子懼何不反\n也曰懼吾私也死君吾公也吾聞君子不以\n私害公遂死之君子聞之曰好義哉必濟矣\n夫詩云深則厲淺則掲此之謂也\n晉靈公之時宋人殺昭公趙宣子請師於靈\n公而救之靈公曰非晉國之急也宣子曰不\n然夫大者天地其次君臣所以爲順也今殺\n其君所以反天地逆人道也天必加災焉晉\n爲盟主而不救天罰懼及矣詩云凡民有䘮\n匍匐救之而况國君乎於是靈公乃與師而\n從之宋人聞之儼然感說而晉國日昌何則\n以其誅逆存順詩曰凡民有䘮匍匐救之趙\n宣子之謂也\n傳曰水濁則魚喁令苛則民亂城峭則崩岸\n峭則陂故吳起削刑而車裂商鞅峻法而支\n解治國者譬若乎張琴然大絃急則小絃絶\n矣故急轡衘者非千里之御也有聲之聲不\n過百里無聲之聲延及四海故禄過其功者\n削名過其實者損情行合名禍福不虚至矣\n詩云何其處也必有與也何其乆也必有以\n也故惟其無爲能長生乆視而無累於物矣\n傳曰衣服容貌者所以說目也應對言語者\n所以說耳也好惡去就者所以說心也故君\n子衣服中容貌得則民之目恱矣言語遜應\n對給則民之耳恱矣就仁去不仁則民之心\n恱矣三者存乎身雖不在位謂之素行故中\n心存善而日新之則獨居而樂德充而形詩\n曰何其處也必有與也何其乆也必有以也\n仁道有四磏爲下有聖仁者有智仁者有德\n仁者有磏仁者上知天能用其時下知地能\n用其財中知人能安樂之是聖仁者也上亦\n知天能用其時下知地能用其財中知人能\n使人肆之是智仁也寛而容衆百姓信之道\n所以至弗辱以時是德仁者也廉㓗直方疾\n亂不治惡邪不匡雖居郷里若坐塗炭命入\n朝廷如赴湯火非其民不使非其食弗甞疾\n亂世而輕死弗顧弟兄以法度之比於不詳\n是磏仁者也傳曰山銳則不高水徑則不深\n仁磏則其德不厚志與天地擬者其人不祥\n是伯夷叔齊卞隨介子推原憲鮑焦袁旌目\n申徒狄之行也其所受天命之度適至是而\n亡弗能改也雖枯槁弗捨也詩云亦巳焉哉\n天實爲之謂之何哉磏仁雖下然聖人不廢\n者匡民隱括有在是中者也\n申徒狄非其世將自投於河崔嘉聞而止之\n曰吾聞聖人仁士之於天地之間也民之父\n母也今爲儒雅之故不救溺人可乎申徒狄\n曰不然桀殺關龍逢紂殺王子比干而亡天\n下吳殺子胥陳殺泄冶而滅其國故亡國殘\n家非無聖智也不用故也遂抱石而沉於河\n君子聞之曰廉矣如仁歟則吾未之見也詩\n曰天實爲之謂之何哉\n鮑焦衣弊膚見挈畚持𬞞遇子貢於道子貢\n曰吾子何以至於此也鮑焦曰天下之遺德\n教者衆矣吾何以不至於此也吾聞之世不\n巳知而行之不巳者爽行也上不巳用而干\n之不止者是毁廉也行爽毁廉然且弗舎惑\n於利者也子貢曰吾聞之非其世者不生其\n利汙其君者不履其土非其世而持其𬞞詩\n曰溥天之下莫非王土此誰有之哉鮑焦曰\n於戯吾聞賢者重進而輕退廉者易愧而輕\n死於是棄其𬞞而立槁於洛水之上君子聞\n之曰廉夫剛哉夫山銳則不高水徑則不深\n行磏者德不厚志與天地擬者其爲人不祥\n鮑焦可謂不祥矣其節度淺深適至於是矣\n詩云亦巳焉哉天實爲之謂之何哉\n昔者周道之盛邵伯在朝有司請營邵以居\n邵伯曰嗟以吾一身而勞百姓此非吾先君\n文王之志也於是出而就蒸庶於阡陌隴畒\n之間而聽斷焉邵伯暴處遠野廬於樹下百\n姓大恱耕桑者倍力以勸於是歲大稔民給\n家足其後在位者驕奢不恤元元稅賦䌓數\n百姓困乏耕桑失時於是詩人見召伯之所\n休息樹下美而歌之詩曰蔽茀甘棠勿剪勿\n伐召伯所茇此之謂也\n詩外傳卷第一\n"}
{"id": "KR1c0066_002", "series": "KR1c0066", "text": "詩外傳卷第二\n　　　　　　　　　　韓嬰\n楚莊王圍宋有七日之糧曰盡此而不克將\n去而歸於是使司馬子反乗闥而窺宋城宋\n使華元乗闥而應之子反曰子之國何若矣\n華元曰憊矣易子而食之㭊骸而㸑之子反\n曰嘻甚矣憊雖然吾聞圍者之國箝馬而抹\n之使肥者應客今何吾子之情也華元曰吾\n聞君子見人之困則矜之小人見人之困則\n幸之吾望見吾子似於君子是以情也子反\n曰諾子其勉之矣吾軍有七日糧爾揖而去\n子反告莊王莊王曰若何子反曰憊矣易子\n而食之㭊骸而㸑之莊王曰嘻甚矣憊今得\n此而歸爾子反曰不可吾巳告之矣曰軍亦\n有七日糧爾莊王怒曰吾使子視之子曷爲\n而告之子反曰區區之宋猶有不欺之臣何\n以楚國而無乎吾是以告之也莊王曰雖然\n吾子今得此而歸爾子反曰王請處此臣請\n歸耳王曰子去我而歸吾孰與處乎此吾將\n從子而歸遂師而歸君子善其平巳也華元\n以誠告子反得以解圍全二國之命詩云彼\n姝者子何以告之君子善其以誠相告也\n魯監門之女嬰相從績中夜而泣涕其偶曰\n何謂而泣也嬰曰吾聞衛世子不肖所以泣\n也其偶曰衛世子不肖諸侯之憂也子曷爲\n泣也嬰曰吾聞之異乎子之言也昔者宋之\n桓司馬得罪於宋君出於魯其馬佚而𩥇吾\n園而食吾園之葵是歲吾聞園人亡利之半\n越王勾踐起兵而攻吳諸侯畏其威魯徃獻\n女吾姊與焉兄徃視之道畏而死越兵威者\n吳也兄死者我也由是觀之禍與福相反也\n今衛世子甚不肖好兵吾男弟三人能無憂\n乎詩曰大夫跋渉我心則憂是非類與乎\n高子問於孟子曰夫嫁娶者非已所自親也\n衛女何以得編於詩也孟子曰有衛女之志\n則可無衛女之志則怠若伊尹於太甲有伊\n尹之志則可無伊尹之志則篡夫道二常之\n謂經變之謂權懷其常道而挾其變權乃得\n爲賢夫衛女行中孝慮中聖權如之何詩曰\n旣不我嘉不能旋反視爾不臧我思不遠\n楚莊王聽朝罷晏樊姬下堂而迎之曰何罷\n之晏也得無饑倦乎莊王曰今日聽忠賢之\n言不知饑倦也樊姬曰王之所謂忠賢者諸\n侯之客歟中國之士歟莊王曰則沈令尹也\n樊姬掩口而笑王曰姬之所笑何也姬曰妾\n得於王尚湯沐執巾櫛振袵席十有一年矣\n然妾未甞不遣人之梁鄭之間求美人而進\n之於王也與妾同列者十人賢於妾者二人\n妾豈不欲擅王之寵哉不敢私願蔽衆美欲\n王之多見則娛今沈令尹相楚數年矣未甞\n見進賢而退不肖也又焉得爲忠賢乎莊王\n旦朝以樊姬之言告沈令尹令尹避席而進\n孫叔敖叔敖治楚三年而楚國霸楚史援筆\n而書之於䇿曰楚之霸樊姬之力也詩曰百\n爾所思不如我所之樊姬之謂也\n閔子騫始見於夫子有菜色後有芻豢之色\n子貢問曰子始有菜色今有芻豢之色何也\n閔子曰吾出蒹葭之中入夫子之門夫子内\n切瑳以孝外爲之陳王法心竊樂之出見羽\n蓋龍旂裘旃相隨心又樂之二者相攻胷中\n而不能任是以有菜色也今𬒳夫子之文􁋚\n深又頼二三子切瑳而進之内明於去就之\n義出見羽蓋龍旂旃裘相隨視之如壇土矣\n是以有芻豢之色詩曰如切如瑳如琢如磨\n傳曰雩而雨者何也曰無何也猶不雩而雨\n也星墜木鳴國人皆恐何也是天地之變隂\n陽之化物之罕至者也怪之可也畏之非也\n夫日月之薄蝕怪星之黨見風雨之不時是\n無世而不甞有也上明政平是雖並至無傷\n也上闇政險是雖無一無益也夫萬物之有\n災人妖最可畏也曰何謂人妖曰枯耕傷稼\n枯耘傷歲政險失民田穢稼惡䧽貴民飢道\n有死人冦賊並起上下乖離鄰人相暴對門\n相盗禮義不脩牛馬相生六畜作妖臣下殺\n上父子相疑是謂人妖是生於亂傳曰天地\n之災隱而廢也萬物之怪書不說也無用之\n變不急之災棄而不治若夫君臣之義父子\n之親男女之别切瑳而不舎也詩曰如切如\n瑳如琢如磨\n孔子曰口欲味心欲佚教之以仁心欲兵身\n惡勞教之以恭好辯論而畏懼教之以勇目\n好色耳好聲教之以義易曰艮其限列其\n厲薰心詩曰吁嗟女兮無與士耽皆防邪禁\n佚調和心志\n高牆豐上激下未必崩也降雨興流潦至則\n崩必先矣草木根荄淺未必撅也飄風興暴\n雨墜則撅必先矣君子居是邦也不崇仁義\n尊賢臣以理萬物未必亡也一旦有非常之\n變諸侯交爭人趨車馳迫然禍至乃始憂愁\n乾喉焦唇仰天而嘆庶幾乎望其安也不亦\n晚乎孔子曰不愼其前而悔其後嗟乎雖悔\n無及矣詩曰掇其泣矣何嗟及矣\n曾子曰君子有三言可貫而佩之一曰無内\n踈而外親二曰身不善而怨他人三曰患至\n而後呼天子貢曰何也曾子曰内踈而外親\n不亦反乎身不善而怨他人不亦遠乎患至\n而後呼天不亦晚乎詩曰惙其泣矣何嗟及\n矣\n夫霜雪雨露殺生萬物者也天無事焉猶之\n貴天也執法厭文治官治民者有司也君無\n事焉猶之尊君也夫闢土殖榖者后稷也决\n江流河者禹也聽獄執中者臯陶也然而聖\n后者堯也故有道以御之身雖無能也必使\n能者爲巳用也無道以御之彼雖多能猶將\n無益於存亡矣詩曰執轡如組兩驂如舞貴\n能御也\n傳曰孔子云美哉顔無父之御也馬知後有\n輿而輕之知上有人而愛之馬親其正而愛\n其事如使馬能言彼將必曰樂哉今日之騶\n也至於顔淪少衰矣馬知後有輿而輕之知\n上有人而敬之馬親其正而敬其事如使馬\n能言彼將必曰騶來其人之使我也至於顔\n夷而衰矣馬知後有輿而重之知上有人而\n畏之馬親其正而畏其事如使馬能言彼將\n必曰騶來騶來女不騶彼將殺女故御馬有\n法矣御民有道矣法得則馬和而歡道得則\n民安而集詩曰執轡如組兩驂如舞此之謂\n也\n顔淵侍坐魯定公于臺東野畢御馬于臺下\n定公曰善哉東野畢之御也顔淵曰善則善\n矣其馬將佚矣定公不說以告左右曰聞君\n子不譖人君子亦譖人乎顔淵退俄而厩人\n以東野畢馬佚聞矣定公掲席而起曰趣駕\n召顔淵顔淵至定公曰郷寡人曰善哉東野\n畢之御也吾子曰善則善矣然則馬將佚矣\n不識吾子以何知之顔淵曰臣以政知之昔\n者舜工於使人造父工於使馬舜不窮其民\n造父不極其馬是以舜無佚民造父無佚馬\n今東野畢之上車執轡衘體正矣周旋歩驟\n朝禮畢矣歷險致遠馬力殫矣然猶䇿之不\n巳所以知佚也定公曰善可少進顔淵曰獸\n窮則齧鳥窮則啄人窮則詐自古及今窮其\n下能不危者未之有也詩曰執轡如組兩驂\n如舞善御之謂也定公曰寡人之過矣\n崔杼弑莊公合士大夫盟盟者皆脫劒而入\n言不疾措血至者死所殺者十餘人次及晏\n子奉杯血仰天而嘆曰惡乎崔杼將爲無道\n而殺其君於是盟者皆視之崔杼謂晏子曰\n子與我吾將與子分國子不與我殺子直兵\n將推之曲兵將鈎之吾願子之圖之也晏子\n曰留以利而倍其君非仁也刼以刃而失其\n志者非勇也詩曰莫莫葛藟延于條枚愷悌\n君子求福不回嬰其可回矣直兵推之曲兵\n鈎之嬰不之革也崔杼曰舎晏子晏子起而\n出授綏而乗其僕馳晏子撫其手曰麋鹿在\n山林其命在庖厨命有所懸安在疾驅安行\n成節然後去之詩曰羔裘如濡恂直且侯彼\n巳之子舎命不偷晏子之謂也\n楚昭王有士曰石奢其爲人也公而好直王\n使爲理於是道有殺人者石奢追之則父也\n還返於廷曰殺人者臣之父也以父成政非\n孝也不行君法非忠也弛罪廢法而伏其辜\n臣之所守也遂伏斧鑕曰命在君君曰追而\n不及庸有罪乎子其治事矣石奢曰不然不\n私其父非孝也不行君法非忠也以死罪生\n不廉也君欲赦之上之惠也臣不能失法下\n之義也遂不去鈇鑕刎頸而死乎廷君子聞\n之曰貞夫法哉石先生乎孔子曰子爲父隱\n父爲子隱直在其中矣詩曰彼巳之子邦之\n司直石先生之謂也\n外寛而内直自設於隱括之中直巳不直人\n善廢而不悒悒蘧伯玉之行也故爲人父者\n則願以爲子爲人子者則願以爲父爲人君\n者則願以爲臣爲人臣者則願以爲君名昭\n諸侯天下願焉詩曰彼已之子邦之彦兮此\n君子之行也\n傳曰孔子遭齊程本子於剡之間傾蓋而語\n終日有間顧子路曰由束帛十匹以贈先生\n子路不對有間又顧曰束帛十匹以贈先生\n子路率爾而對曰昔者由也聞之於夫子士\n不中道相見女無媒而嫁者君子不行也孔\n子曰夫詩不云乎野有蔓草零露漙兮有美\n一人清揚婉兮邂逅相遇適我願兮且夫齊\n程本子天下之賢士也吾於是而不贈終身\n不之見也大德不踰閑小德出入可也\n君子有主善之心而無勝人之色德足以君\n天下而無驕肆之容行足以及後世而不以\n一言非人之不善故曰君子盛德而卑虚巳\n以受人旁行不流應物而不窮雖在下位民\n願戴之雖欲無尊得乎哉詩曰彼巳之子美\n如英美如英殊異乎公行\n君子易和而難狎也易懼而不可刼也畏患\n而不避義死好利而不爲所非交親而不比\n言辯而不亂盪盪乎其易不可失也磏乎其\n廉而不劌也温乎其仁厚之光大也超乎其\n有以殊於世也詩曰美如玉美如玉殊異乎\n公族\n商容甞執羽籥馮於馬徒欲以伐紂而不能\n遂去伏於太行及武王克殷立爲天子欲以\n爲三公商容辭曰吾常馮於馬徒欲以伐紂\n而不能愚也不爭而隱無勇也愚且無勇不\n足以備乎三公遂固辭不受命君子聞之曰\n商容可謂内省而不誣能矣君子哉去素餐\n遠矣詩曰彼君子兮不素餐兮商先生之謂\n也\n晉文侯使李離爲大理過聽殺人自拘於廷\n請死於君君曰官有貴賤罰有輕重下吏有\n罪非子之罪也李離對曰臣居官爲長不與\n下吏讓位受爵爲多不與下吏分利今過聽\n殺人而下吏蒙其死非所聞也不受命君曰\n自以爲罪則寡人亦有罪矣李離曰法失則\n刑刑失則死君以臣爲能聽微决疑故使臣\n爲理今過聽殺人之罪罪當死君曰棄位委\n官伏法亡國非所望也趣出無憂寡人之心\n李離對曰政亂國危君之憂也軍敗卒亂將\n之憂也夫無能以事君闇行以臨官是無功\n以食禄也臣不能以虚自誣遂伏劒而死君\n子聞之曰忠矣乎詩曰彼君子兮不素餐兮\n李先生之謂也\n楚狂接輿躬耕以食其妻之市未返楚王使\n使者賫金百鎰造門曰大王使臣奉金百鎰\n願請先生治河南接輿笑而不應使者遂不\n得辭而去妻從市而來曰先生少而爲義豈\n將老而遺之哉門外車軼何其深也接輿曰\n今者王使使者賫金百鎰欲使我治河南其\n妻曰豈許之乎曰未也妻曰君使不從非忠\n也從之是遺義也不如去之乃夫負釡甑妻\n戴經器變易姓字莫知其所之論語曰色斯\n舉矣翔而後集接輿之妻是也詩曰逝將去\n汝適彼樂土樂土樂土爰得我所\n昔者桀爲酒池糟隄縱靡靡之樂而牛飲者\n三千羣臣皆相持而歌江水沛兮舟楫敗兮\n我王廢兮趣歸於亳亳亦大兮又曰樂兮樂\n兮四牡驕兮六轡沃兮去不善兮善何不樂\n兮伊尹知大命之將去舉觴造桀曰君王不\n聽臣言大命去矣亡無日矣桀相然而抃盍\n然而笑曰子又妖言矣吾有天下猶天之有\n日也日有亡乎日亡吾亦亡也於是伊尹接\n履而趨遂適於湯湯以爲相可謂適彼樂土\n爰得其所矣詩曰逝將去汝適彼樂土樂土\n樂土爰得我所\n伊尹去夏入殷田饒去魯適燕介子推去晉\n入山田饒事魯哀公而不見察田饒謂哀公\n曰臣將去君黃鵠舉矣哀公曰何謂也曰君\n獨不見夫雞乎首戴冠者文也足搏距者武\n也敵在前敢鬬者勇也得食相告仁也守夜\n不失時信也雞有此五德君猶日瀹而食之\n者何也則以其所從來者近也夫黃鵠一舉\n千里止君園池食君魚鼈啄君黍粱無此五\n者君猶貴之以其所從來者遠矣臣將去君\n黃鵠舉矣哀公曰止吾將書子言也田饒曰\n臣聞食其食者不毁其器隂其樹者不折其\n枝有臣不用何書其言遂去之燕燕立以爲\n相三年燕政大平國無盗賊哀公喟然太息\n爲之辟寢三月減損上服曰不愼其前而悔\n其後何可復得詩云逝將去汝適彼樂國樂\n國樂國爰得我直\n子賤治單父彈鳴琴身不下堂而單父治巫\n馬期以星出以星入日夜不處以身親之而\n單父亦治巫馬期問於子賤子賤曰我任人\n子任力任人者佚任力者勞人謂子賤則君\n子矣佚四肢全耳目平心氣而百官理任其\n數而巳巫馬期則不然乎然事惟勞力教詔\n雖治猶未至也詩曰子有衣裳弗曳弗婁子\n有車馬弗馳弗驅\n子路曰士不能勤苦不能輕死亡不能恬貧\n竆而曰我行義吾不信也昔者申包胥立於\n秦廷七日七夜哭不絶聲是以存楚不能勤\n苦焉得行此比干且死而諌愈忠伯夷叔齊\n餓于首陽而志益彰不輕死亡焉能行此曾\n子褐衣緼緒未甞完也糲米之食未甞飽也\n義不合則辭上卿不恬貧竆焉能行此夫士\n欲立身行道無顧難易然後能行之欲行義\n白名無顧利害然後能行之詩曰彼已之子\n碩大且篤良非篤脩身行之君子其孰能與\n之哉\n子路與巫馬期薪於韞丘之下陳之冨人有\n處師氏者脂車百乗觴於韞丘之上子路與\n巫馬期曰使子無忘子之所知亦無進子之\n所能得此冨終身無復見夫子子爲之乎巫\n馬期喟然仰天而嘆闟然投鎌於地曰吾甞\n聞之夫子勇士不忘喪其元志士仁人不忘\n在溝壑子不知予與試予與意者其志與子\n路心慙故負薪先歸孔子曰由來何爲偕出\n而先返也子路曰向也由與巫馬期薪於韞\n丘之下陳之冨人有處師氏者脂車百乗觴\n於韞丘之上由謂巫馬期曰使子無忘子之\n所知亦無進子之所能得此冨終身無復見\n夫子子爲之乎巫馬期喟然仰天而嘆闟然\n投鎌於地曰吾甞聞夫子勇士不忘喪其元\n志士仁人不忘在溝壑子不知予與試予與\n意者其志與由也心慚故先負薪歸孔子援\n琴而彈詩曰肅肅鴇羽集于苞栩王事靡盬\n不能蓺稷黍父母何怙悠悠蒼天曷其有所\n予道不行邪使汝願者\n孔子曰士有五有埶尊貴者有家冨厚者有\n資勇悍者有心智惠者有貌美好者有埶尊\n貴者不以愛民行義理而反以暴敖家冨厚\n者不以振窮救不足而反以侈靡無度資勇\n悍者不以衛上攻戰而反以侵陵私鬬心智\n惠者不以端計數而反以事姧飾詐貌美好\n者不以綂朝涖民而反以蠱女從欲此五者\n所謂士失其美質者也詩曰温其如玉在其\n板屋亂我心曲\n上之人所遇色爲先聲音次之事行爲後故\n望而宜爲人君者容也近而可信者色也發\n而安中者言也乆而可觀者行也故君子容\n色天下儀象而望之不假言而知爲人君者\n詩曰顔如渥丹其君也哉\n子夏讀詩巳畢夫子問曰爾亦何大於詩矣\n子夏對曰詩之於事也昭昭乎若日月之光\n明燎燎乎如星辰之錯行上有堯舜之道下\n有三王之義弟子不敢忘雖居蓬戸之中彈\n琴以詠先王之風有人亦樂之無人亦樂之\n亦可發憤忘食矣詩曰衡門之下可以棲遲\n泌之洋洋可以樂饑夫子造然變容曰嘻吾\n子始可以言詩巳矣然子以見其表未見其\n裏顔淵曰其表巳見其裏又何有哉孔子曰\n闚其門不入其中安知其奥藏之所在乎然\n藏又非難也丘甞悉心盡志巳入其中前有\n髙岸後有深谷泠泠然如此旣立而巳矣不\n能見其裏未謂精微者也\n傳曰國無道則飄風厲疾暴雨折木隂陽錯\n氛夏寒冬温春熱秋榮日月無光星辰錯行\n民多疾病國多不祥羣生不壽而五榖不登\n當成周之時隂陽調寒暑平羣生遂萬物寧\n故曰其風治其樂連其驅馬舒其民依依其\n行遲遲其意好好詩曰匪風發兮匪車偈兮\n顧瞻周道中心怛兮\n夫治氣養心之術血氣剛強則務之以調和\n智慮濳深則一之以易諒勇毅強果則輔之\n以道術齊給便捷則安之以靜退卑攝貪利\n則抗之以高志容衆好散則刼之以師友怠\n慢摽棄則慰之以禍災愿婉端慤則合之以\n禮樂凡治氣養心之術莫徑由禮莫優得師\n莫愼一好好一則博博則精精則神神則化\n是以君子務結心乎一也詩曰淑人君子其\n儀一兮其儀一兮心如結兮\n玉不琢不成器人不學不成行家有千金之\n玉不知治猶之貧也良工宰之則冨及子孫\n君子謀之則爲國用故動則安百姓議則延\n民命詩曰淑人君子正是國人正是國人胡\n不萬年\n嫁女之家三夜不息燭思相離也取婦之家\n三日不舉樂思嗣親也是故昬禮不賀人之\n序也三月而廟見稱來婦也厥明見舅姑舅\n姑降于西階婦升自阼階授之室也憂思三\n日不殺三月孝子之情也故禮者因人情爲\n文詩曰親結其縭九十其儀言多儀也\n原天命治心術理好惡適情性而治道畢矣\n原天命則不惑禍福不惑禍福則動靜脩治\n心術則不妄喜怒不妄喜怒則賞罰不阿理\n好惡則不貪無用不貪無用則不害物性適\n情性則不過欲不過欲則養性知足四者不\n求於外不假於人反諸巳而存矣夫人者說\n人者也形而爲仁義動而爲法則詩曰伐柯\n伐柯其則不遠\n詩外傳卷第二\n"}
{"id": "KR1c0066_003", "series": "KR1c0066", "text": "詩外傳卷第三\n　　　　　　　　　　韓嬰\n傳曰昔者舜甑盆無膻而下不以餘獲罪飯\n乎土簋啜乎土型而農不以力獲罪麑衣而\n䀈領而女不以巧獲罪法下易由事寡易爲\n功而民不以政獲罪故大道多容大德多下\n聖人寡爲故用物常壯也傳曰易簡而天下\n之理得矣詩曰政有夷之行子孫保之忠易\n爲禮誠易爲辭賢人易爲民工巧易爲材詩\n曰政有夷之行子孫保之\n有殷之時榖生湯之廷三日而大拱湯問伊\n尹曰何物也對曰榖樹也湯問何爲而生於\n此伊尹曰榖之出澤野物也今生天子之庭\n殆不吉也湯曰柰何伊尹曰臣聞妖者禍之\n先祥者福之先見妖而爲善則禍不至見祥\n而爲不善則福不臻湯乃齊戒靜處夙興夜\n寐弔死問疾赦過賑窮七日而榖亡妖孽不\n見國家昌詩曰畏天之威于時保之\n昔者周文王之時􁍤國八年夏六月文王寢\n疾五日而地動東西南北不出國郊有司皆\n曰臣聞地之動爲人主也今者君王寢疾五\n日而地動四面不出國郊群臣皆恐請移之\n文王曰柰何其移之也對曰興事動衆以増\n國城其可移之乎文王曰不可夫天之道見\n妖是以罰有罪也我必有罪故此罰我也今\n又專興事動衆以增國城是重吾罪也不可\n以之昌也請改行重善移之其可以免乎於\n是遂謹其禮節祑皮革以交諸侯飾其辭令\n幣帛以禮俊士頒其爵列等級田疇以賞有\n功遂與群臣行此無幾何而疾止文王即位\n八年而地動之後四十三年凡蒞國五十一\n年而終此文王之所以踐妖也詩曰畏天之\n威于時保之\n王者之論德也而不尊無功不官無德不誅\n無罪朝無幸位民無幸生故上賢使能而等\n級不踰折暴禁悍而刑罰不過百姓曉然皆\n知夫爲善於家取賞於朝也爲不善於幽而\n蒙刑於顯夫是之謂定論是王者之德詩曰\n明昭有周式序在位\n傳曰以從俗爲善以貨財爲寳以養性爲巳\n爲道是民德也未及於士也行法而志堅不\n以私欲害其所聞是勁士也未及於君子也\n行法而志堅好脩其所聞以矯其情言行多\n當未安諭也知慮多當未周宻也上則能大\n其所隆也下則開道不若巳者是篤厚君子\n未及聖人也若夫百王之法若别白黒應當\n世之變若數三綱行禮要節若運四支因化\n之功若推四時天下得序群物安居是聖人\n也詩曰明昭有周式序在位\n魏文侯欲置相召李克問曰寡人欲置相非\n翟黃則魏成子願卜之於先生李克避席而\n辭曰臣聞之卑不謀尊踈不間親臣外居者\n也不敢當命文侯曰先生臨事勿讓李克曰\n夫觀士也居則視其所親富則視其所與逹\n則視其所舉竆則視其所不爲貧則視其所\n不取此五者足以觀矣文侯曰請先生就舎\n寡人之相定矣李克出遇翟黃曰今日聞君\n召先生而卜相果誰爲之李克曰魏成子爲\n之翟黃悖然作色曰吾何負於魏成子西河\n之守吾所進也君以鄴爲憂吾進西門豹君\n欲伐中山吾進樂羊中山旣拔無守之者吾\n進先生君欲置太子傅吾進趙蒼皆有成功\n就事吾何負於魏成子克曰子之言克於子\n之君也豈比周以求大官哉君問置相非成\n則黃二子何如臣對曰君不察故也居則視\n其所親富則視其所與逹則視其所舉竆則\n視其所不爲貧則視其所不取五者以定矣\n何待克哉是以知魏成子爲相也且子焉得\n與魏成子比魏成子食禄日千鍾什一在内\n以聘約天下之士是以得卜子夏田子方叚\n干木此三人君皆師友之子之所進皆臣之\n子焉得與魏成子比乎翟黃逡巡再拜曰鄙\n人固陋失對於夫子詩曰明昭有周式序在\n位\n成侯嗣公聚歛計數之君也未及取民也子\n産取民者也未及爲政也管仲爲政也未及\n脩禮故脩禮者王爲政者強取民者安聚歛\n者亡故聚歛以招榖積財以肥敵危身亡國\n之道也明君不蹈也將脩禮以齊朝正法以\n齊官平政以齊下然後節乎朝法則度量\n正乎官忠信愛刑平乎下如是百姓愛之如\n父母畏之如神明是以德澤洋乎海内福祉\n歸乎王公詩曰降福簡簡威儀反反旣醉旣\n飽福禄來反\n楚莊王寢疾卜之曰河爲祟大夫曰請用牲\n莊王曰止古者聖王制祭不過望濉漳江漢\n楚之望也寡人雖不德河非所獲罪也遂不\n祭三日而疾有瘳孔子聞之曰楚莊王之霸\n其有方矣制節守職反身不貳其霸不亦冝\n乎詩曰嗟嗟保介莊王之謂也\n人主之疾十有二發非有賢醫莫能治也何\n謂十二發痿蹶逆脹滿支膈盲煩喘痺風此\n之曰十二發賢醫治之何曰省事輕刑則痿\n不作無使小民飢寒則蹶不作無令財貨上\n流則逆不作無令倉廪積腐則脹不作無使\n府庫充實則滿不作無使群臣縱恣則支不\n作無使下情不上通則隔不作上材恤下則\n肓不作法令奉行則煩不作無使下怨則喘\n不作無使賢㐲匿則痺不作無使百姓歌吟\n誹謗則風不作夫重臣羣下者人主之心腹\n支體也心腹支體無疾則人主無疾矣故非\n有賢醫莫能治也人皆有此十二疾而不用\n賢醫則國非其國也詩曰多將熇熇不可救\n藥終亦必亡而巳矣故賢醫用則衆庶無疾\n况人主乎\n傳曰太平之時無瘖􁋌跛眇尫蹇侏儒折短\n父不哭子兄不哭弟道無襁負之遺育然各\n以其序終者賢醫之用也故安止平正除疾\n之道無他焉用賢而巳矣詩曰有瞽有瞽在\n周之庭紂之餘民也\n傳曰喪祭之禮廢則臣子之恩薄臣子之恩\n薄則背死亡生者衆小雅曰子子孫孫勿替\n引之\n人事倫則順于鬼神順于鬼神則降福孔皆\n詩曰以享以祀以介景福\n武王伐紂到于邢丘楯折爲三天雨三日不\n休武王心懼召太公而問曰意者紂未可伐\n乎太公對曰不然楯折爲三者軍當分爲三\n也天雨三日不休欲灑吾兵也武王曰然何\n若矣太公曰愛其人及屋上烏惡其人者憎\n其骨餘咸劉厥敵靡使有餘武王曰於戯天\n下未定也周公趨而進曰不然使各度其宅\n而佃其田無獲舊新百姓有過在予一人武\n王曰於戯天下巳定矣乃脩武勒兵於寗更\n名邢丘曰懷寗曰脩武行克紂于牧之野詩\n曰牧野洋洋檀車皇皇駟騵彭彭維師尚父\n時維鷹揚涼彼武王肆伐大商會朝清明旣\n反商及下車封黃帝之後於蒯封帝堯之後\n於祝封舜之後於陳下車而封夏后氏之後\n於𣏌封殷之後於宋封比干之墓釋箕子之\n囚表商容之閭濟河而西馬放華山之陽示\n不復乗牛放桃林之野示不復服也車甲衅\n而藏之於府庫示不復用也於是廢軍而郊\n射左射貍首右射騶虞然後天下知武王不\n復用兵也祀乎明堂而民知孝朝覲然後諸\n侯知以敬坐三老於大學天子執醬而饋執\n爵而酳所以教諸侯之悌也此四者天下之\n大教也夫武之乆不亦宜乎詩曰勝殷遏劉\n耆定爾功言伐紂而殷亡武也\n孟甞君請學於閔子使車徃迎閔子閔子曰\n禮有來學無徃教致師而學不能學徃教則\n不能化君也君所謂不能學者也臣所謂不\n能化者也於是孟甞君曰敬聞命矣明日祛\n衣請受業詩曰日就月將劒雖利不厲不斷\n材雖美不學不高雖有㫖酒嘉殽不甞不知\n其㫖雖有善道不學不逹其功故學然後知\n不足教然後知不䆒不足故自愧而勉不䆒\n故盡師而熟由此觀之則教學相長也子夏\n問詩學一以知二孔子曰起予者商也始可\n與言詩巳矣孔子賢乎英傑而聖德備弟子\n𬒳光景而德彰詩曰日就月將凡學之道嚴\n師爲難師嚴然後道尊道尊然後民知敬學\n故太學之禮雖詔於天子無北面尊師尚道\n也故不言而信不怒而威師之謂也詩曰日\n就月將學有緝熈于光明\n傳曰宋大水魯人弔之曰天降淫雨害於粢\n盛延及君地以憂執政使臣敬弔宋人應之\n曰寡人不仁齋戒不修使民不時天加以災\n又遺君憂拜命之辱孔子聞之曰宋國其庶\n幾矣弟子曰何謂孔子曰昔桀紂不任其過\n其亡也忽焉成湯文王知任其過其興也勃\n焉過而改之是不過也宋人聞之乃夙興夜\n寐弔死問疾戮力宇内三歲年豐政平郷使\n宋人不聞孔子之言則年榖未豐而國家未\n寧詩曰佛時仔肩示我顯德行\n齊桓公設庭燎爲便人欲造見者朞年而士\n不至於是東野有以九九見者桓公使戯之\n曰九九足以見乎鄙人曰臣聞君設庭燎以\n待士朞年而士不至夫士之所以不至者君\n天下之賢君也四方之士皆自以不及君故\n不至也夫九九薄能耳而君猶禮之况賢於\n九九者乎夫太山不讓礫石江海不辭小流\n所以成其大也詩曰先民有言詢于芻蕘博\n謀也桓公曰善乃固禮之朞月四方之士相\n導而至矣詩曰自堂徂基自羊徂牛以小成\n大\n太平之時民行役者不踰時男女不失時以\n偶孝子不失時以養外無曠夫内無怨女上\n無不慈之父下無不孝之子父子相成夫婦\n相保天下和平國家安寧人事備乎下天道\n應乎上故天不變經地不易形日月昭明列\n宿有常天施地化隂陽和合動以雷電潤以\n風雨節以山川均其寒暑萬民育生各得其\n所而制國用故國有所安地有所主聖人刳\n木爲舟剡木爲檝以通四方之物使澤人足\n乎水山人足乎魚餘衍之財有所流故豐膏\n不獨樂磽确不獨苦雖遭凶年飢歲禹湯之\n水旱而民無凍餓之色故生不乏用死不轉\n尸夫是之謂樂詩曰於鑠王師遵養時晦\n能制天下必能養其民也能養民者爲自養\n也飲食適乎藏滋味適乎氣勞佚適乎筋骨\n寒煖適乎肌膚然後氣藏平心術治思慮得\n喜怒時起居而遊樂事時而用足夫是之謂\n能自養者也故聖人不淫佚侈靡者非鄙夫\n色而愛財用也養有適過則不樂故不爲也\n是以夏不數浴非愛水也冬不頻湯非愛火\n也不髙臺榭非無土木也不大鍾鼎非無金\n錫也不沈於酒不貪於色非辟醜也直行情\n性之所安而制度可以爲天下法矣故用不\n靡財足以養其生而天下稱其仁也養不害\n性足以成教而天下稱其義也適情辟餘不\n求非其有而天下稱其廉也行成不可掩息\n刑不可犯執一道而輕萬物天下稱其勇也\n四行在乎民居則婉愉怒則勝敵故審其所\n以養而治道具矣治道具而遠近畜矣詩曰\n於鑠王師遵養時晦言相養者之至於\n公儀休相魯而嗜魚一國人獻魚而不受其\n弟諫曰嗜魚不受何也曰夫欲嗜魚故不受\n也受魚而免於相則不能自給魚無受而不\n免於相長自給於魚此明於魚爲巳者也故\n老子曰後其身而身先外其身而身存非以\n其無私乎故能成其私詩曰思無邪此之謂\n也\n傳曰魯有父子訟者康子欲殺之孔子曰未\n可殺也夫民父子訟之爲不義乆矣是則上\n失其道上有道是人亡矣訟者聞之請無訟\n康子曰治民以孝殺一不義以僇不孝不亦\n可乎孔子曰否不教而聽其獄殺不辜也三\n軍大敗不可誅也獄讞不治不可刑也上陳\n之教而先服之則百姓從風矣邪行不從然\n後俟之以刑則民知罪矣夫一仞之墻民不\n能踰百仞之山童子登遊焉凌遲故也今其\n仁義之陵遲乆矣能謂民無踰乎詩曰俾民\n不迷昔之君子道其百姓不使迷是以威厲\n而刑措不用也故形其仁義謹其教道使民\n目晣焉而見之使民耳晣焉而聞之使民心\n晣焉而知之則道不迷而民志不惑矣詩曰\n示我顯德行故道義不易民不由也禮樂不\n明民不見也詩曰周道如砥其直如矢言其\n易也君子所履小人所視言其明也睠言顧\n之澘焉出涕哀其不聞禮教而就刑誅也\n夫散其本教而待之刑辟猶决其牢而發以\n毒矢也亦不哀乎故曰未可殺也昔者先王\n使民以禮譬之如御也刑者鞭䇿也今猶無\n轡衘而鞭䇿以御也欲馬之進則䇿其後欲\n馬之退則䇿其前御者以勞而馬亦多傷矣\n今猶此也上憂勞而民多罹刑詩曰人而無\n禮胡不遄死爲上無禮則不免乎患爲下無\n禮則不免乎刑上下無禮胡不遄死康子避\n席再拜曰僕雖不敏請承此語矣孔子退朝\n門人子路難曰父子訟道邪孔子曰非也子\n路曰然則夫子胡爲君子而免之也孔子曰\n不戒責成害也慢令致期暴也不教而誅賊\n也君子爲政避此三者且詩曰載色載笑匪\n怒伊教\n當舜之時有苗不服其不服者衡山在南岐\n山在北左洞庭之波右彭澤之水由此險也\n以其不服禹請伐之而舜不許曰吾喻教猶\n未竭也乆喻教而有苗民請服天下聞之皆\n薄禹之義而美舜之德詩曰載色載笑匪怒\n伊教舜之謂也問曰然則禹之德不及舜乎\n曰非然也禹之所以請伐者欲彰舜之德也\n故善則稱君過則稱巳臣下之義也假使禹\n爲君舜爲臣亦如此而巳矣夫禹可謂逹乎\n爲人臣之大體也季孫子之治魯也衆殺人\n而必當其罪多罰人而必當其過子貢曰暴\n哉治乎季孫聞之曰吾殺人必當其罪罰人\n必當其過先生以爲暴何也子貢曰夫奚不\n若子産之治鄭一年而負罰之過省二年而\n刑殺之罪亡三年而庫無拘人故民歸之如\n水就下愛之如孝子敬父母子産病將死國\n人皆吁嗟曰誰可使代子産死者乎及其不\n免死也士大夫哭之於朝商賈哭之於市農\n夫哭之於野哭子産者皆如喪父母今竊聞\n夫子疾之時則國人喜活則國人皆駭以死\n相賀以生相恐非暴而何哉賜聞之託法而\n治謂之暴不戒致期謂之虐不教而誅謂之\n賊以身勝人謂之責責者失身賊者失臣虐\n者失政暴者失民且賜聞居上位行此四者\n而不亡者未之有也於是季孫稽首謝曰謹\n聞命矣詩曰載色載笑匪怒伊教\n問者曰夫智者何以樂於水也曰夫水者縁\n理而行不遺小間似有智者動而下之似有\n禮者蹈深不疑似有勇者障防而清似知命\n者歷險致遠卒成不毁似有德者天地以成\n羣物以生國家以寧萬事以平品物以正此\n智者所以樂於水也詩曰思樂泮水薄采其\n茆魯侯戾止在泮飲酒樂水之謂也\n問者曰夫仁者何以樂於山也曰夫山者萬\n民之所瞻仰也草木生焉萬物植焉飛鳥集\n焉走獸休焉四方益取與焉出雲道風嵸乎\n天地之間天地以成國家以寧此仁者所以\n樂於山也詩曰太山巖巖魯邦所瞻樂山之\n謂也\n傳曰晉文公甞出亡反國三行賞而不及陶\n叔狐陶叔狐謂咎犯曰吾從而亡十有一年\n顔色黯黒手足胼胝今反國三行賞而我不\n與焉君其忘我乎其有大過乎子試爲我言\n之咎犯言之文公曰噫我豈忘是子哉高明\n至賢志行全成湛我以道說我以仁變化我\n行昭明我使我爲成人者吾以爲上賞恭我\n以禮防我以義藩援我使我不爲非者吾以\n爲次勇猛強武氣勢自御難在前則處前難\n在後則處後免我危難之中者吾以爲次然\n勞苦之士次之詩曰率履不越遂視旣發今\n不内自訟過不恱百姓將何錫之哉\n夫詐人者曰古今異情其所以治亂異道而\n衆人皆愚而無知陋而無度者也於其所見\n猶可欺也况乎千歲之後乎彼詐人者門庭\n之間猶挾欺而况乎千歲之上乎然則聖人\n何以不可欺也曰聖人以巳度人者也以心\n度心以情度情以類度類古今一也類不悖\n雖乆同理故性縁理而不迷也夫五帝之前\n無傳人非無賢人乆故也五帝之中無傳政\n非無善政乆故也虞夏有傳政不如殷周之\n察也非無善政乆故也夫傳者乆則愈畧近\n則愈詳略則舉大詳則舉細故愚者聞其大\n不知其細聞其細不知其大是以乆而差三\n王五帝政之至也詩曰帝命不違至于湯齊\n言古今一也\n舜生於諸馮遷於負夏卒於鳴條東夷之人\n也文王生於岐周卒於畢郢西夷之人也地\n之相去也千有餘里世之相後也千有餘歲\n然得志行乎中國若合符節孔子曰先聖後\n聖其揆一也詩曰帝命不違至于湯齊\n孔子觀於周廟有欹器焉孔子問於守廟者\n曰此謂何器也對曰此蓋爲宥座之器孔子\n曰聞宥座器滿則覆虚則欹中則正有之乎\n對曰然孔子使子路取水試之滿則覆中則\n正虚則欹孔子喟然而嘆曰嗚呼惡有滿而\n不覆者哉子路曰敢問持滿有道乎孔子曰\n持滿之道抑而損之子路曰損之有道乎孔\n子曰德行寛𥙿者守之以恭土地廣大者守\n之以儉禄位尊盛者守之以卑人衆兵強者\n守之以畏聦明睿智者守之以愚博聞強記\n者守之以淺夫是之謂抑而損之詩曰湯降\n不遲聖敬日躋\n周公踐天子之位七年布衣之士所䞇而師\n者十人所友見者十二人竆巷白屋先見者\n四十九人時進善百人教士千人宫朝者萬\n人成王封伯禽於魯周公誡之曰徃矣子無\n以魯國驕士吾文王之子武王之弟成王之\n叔父也又相天下吾於天下亦不輕矣然一\n沭三握髪一飯三吐哺猶恐失天下之士吾\n聞德行寛𥙿守之以恭者榮土地廣太守之\n以儉者安禄位尊盛守之以卑者貴人衆兵\n強守之以畏者勝聰明睿智守之以愚者善\n博聞強記守之以淺者智夫此六者皆謙德\n也夫貴爲天子富有四海由此德也不謙而\n失天下亡其身者桀紂是也可不愼歟故易\n有一道大足以守天下中足以守其國家近\n足以守其身謙之謂也夫天道虧盈而益謙\n地道變盈而流謙鬼神害盈而福謙人道惡\n盈而好謙是以衣成則必缺袵宫成則必缺\n隅屋成則必加拙示不成者天道然也易曰\n謙亨君子有終吉詩曰湯降不遲聖敬日躋\n誡之哉其無以魯國驕士也\n傳曰子路盛服以見孔子孔子曰由䟽䟽者\n何也昔者江於汶其始出也不足以濫觴及\n其至乎江之津也不方舟不避風不可渡也\n非其衆川之多歟今汝衣服其盛顔色充滿\n天下有誰加汝哉子路趨出改服而入蓋揖\n如也孔子曰由志之吾語汝夫愼於言者不\n譁愼於行者不伐色知而有長者小人也故\n君子知之爲知之不知爲不知言之要也能\n之爲能之不能爲不能行之要也言要則知\n行要則仁旣知且仁又何加哉詩曰湯降不\n遲聖敬日躋\n君子行不貴茍難說不貴茍察名不貴茍傳\n惟其當之爲貴夫負石而赴河行之難爲者\n也而申徒狄能之君子不貴者非禮義之中\n也山淵平天地比齊秦襲入乎耳出乎口鈎\n有鬚卵有毛此說之難持者也而鄧㭊惠施\n能之君子不貴者非禮義之中也盗跖吟口\n名聲若日月與舜禹俱傳而不息君子不貴\n者非禮義之中也故君子行不貴苟難說不\n貴茍察名不貴茍傳維其當之爲貴詩曰不\n競不絿不剛不柔\n伯夷叔齊目不視惡色耳不聽惡聲非其君\n不事非其民不使橫政之所出橫民之所止\n弗忍居也思與郷人居若朝衣朝冠坐於塗\n炭也故聞伯夷之風者貪夫廉懦夫有立志\n至柳下惠則不然不羞汚君不辭小官進不\n隱賢必由其道阨竆而不憫遺佚而不怨與\n鄉人居愉愉然不去也雖袒裼祼程於我側\n彼安能凂我哉故聞柳下惠之風鄙夫寛薄\n夫厚至乎孔子去魯遲遲乎其行也可以去\n而去可以止而止去父母國之道也伯夷聖\n人之清者也柳下惠聖人之和者也孔子聖\n人之中者也詩曰不競不絿不剛不柔中庸\n和通之謂也\n王者之等賦正事田野什一關市譏而不征\n山林澤梁以時入而不禁相地而正壤理道\n而致貢萬物群來無有流滯以相通移近者\n不隱其能遠者不疾其勞雖幽間僻陋之國\n莫不趨使而安樂之夫是之謂王者之等賦\n正事詩曰敷政優優百禄是遒\n孫卿與臨武君議兵於趙孝成王之前王曰\n敢問兵之要臨武君曰夫兵之要上得天時\n下得地利後之發先之至此兵之要也孫卿\n曰不然夫兵之要在附親士民而巳六馬不\n和造父不能以致遠弓矢不調羿不能以中\n微士民不親附湯武不能以戰勝由此觀之\n要在於附親士民而巳矣臨武君曰不然夫\n兵之用變故也其所貴謀詐也善用之者猶\n脫兎莫知其出孫吳用之無敵於天下由此\n觀之豈待親士民而後可哉孫卿曰不然君\n之所道者諸侯之兵謀臣之事也臣之所道\n者仁人之兵聖王之事也彼可詐者必怠慢\n者也君臣上下之際突然有離德者也夫以\n跖而詐桀猶有工拙焉以桀而詐堯如以指\n撓沸以卵投石抱羽毛而赴烈火入則燋也\n夫何可詐也且夫暴國將孰與至哉彼其與\n至者必欺其民民之親我也芬若椒蘭歡如\n父子彼顧其上如㦧毒蜂蠆之人雖桀跖豈\n肯爲其所至惡賊其所至愛哉是猶使人之\n子孫自賊其父母也彼則先覺其失何可詐\n哉且仁人之兵聚則成卒散則成列延居則\n若莫邪之長刃嬰之者斷銳居則若莫邪之\n利鋒當之者潰圎居則若丘山之不可移也\n方居則若磐石之不可㧞也觸之摧角折節\n而退爾夫何可詐也詩曰武王載斾有䖍秉\n鉞如火烈烈則莫我敢曷此謂湯武之兵也\n孝成王避席仰首曰寡人雖不敏請依先生\n之兵也\n受命之士正衣冠而立儼然人望而信之其\n次聞其言而信之其次見其行而信之既見\n其行而衆皆不信斯下矣詩曰愼爾言矣謂\n爾不信\n昔者不出戶而知天下不窺牖而見天道非\n目能視乎千里之前非耳能聞乎千里之外\n以巳之情量之也巳惡飢寒焉則知天下之\n欲衣食也巳惡勞苦焉則知天下之欲安佚\n也巳惡衰乏焉則知天下之欲富足也知此\n三者聖王之所以不降席而匡天下故君子\n之道忠恕而巳矣夫處飢渴苦血氣困寒暑\n動肌膚此四者民之大害也害不除未可教\n御也四體不掩則鮮仁人五藏空虚則無立\n士故先王之法天子親耕后妃親𧖟先天下\n憂衣與食也詩曰父母何嘗心之憂矣之子\n無裳\n詩外傳卷第三\n"}
{"id": "KR1c0066_004", "series": "KR1c0066", "text": "詩外傳卷第四\n　　　　　　　　　　韓嬰\n紂作炮烙之刑王子比干曰主暴不諌非忠\n也畏死不言非勇也見過即諌不用即死忠\n之至也遂諌三日不去朝紂囚殺之詩曰昊\n天大憮予愼無辜\n桀爲酒池可以運舟糟丘足以望十里而牛\n飲者三千人關龍逢進諌曰古之人君身行\n禮義愛民節財故國安而身壽今君用財若\n無竆殺人若恐弗勝君若弗革天殃必降而\n誅必至矣君其革之立而不去朝桀囚而殺\n之君子聞之曰天之命矣詩曰昊天太憮予\n愼無辜\n有大忠者有次忠者有下忠者有國賊者以\n道覆君而化之是謂大忠也以德調君而輔\n之是謂次忠也以諌非君而怨之是謂下忠\n也不恤乎公道之逹義偷合茍同以持禄養\n者是謂國賊也若周公之於成王可謂大忠\n也管仲之於桓公可謂次忠也子胥之於夫\n差可謂下忠也曹觸龍之於紂可謂國賊也\n皆人臣之所爲也吉凶賢不肖之効也詩曰\n匪其止共惟王之卭\n哀公問取人孔子曰無取徤無取佞無取口\n䜛徤驕也佞謟也讒誕也故弓調然後求勁\n焉馬服然後求良焉士信慤而後求知焉士\n不信焉又多知譬之豺狼其難以身近也周\n書曰爲虎傳翼也不亦殆乎詩曰匪其止共\n惟王之卭言其不恭其職事而病其主也\n齊桓公獨以管仲謀伐莒而國人知之桓公\n謂管仲曰寡人獨爲仲父言而國人知之何\n也管仲曰意若國中有聖人乎今東郭牙安\n在桓公顧曰在此管仲曰子有言乎東郭牙\n曰然管仲曰子何以知之曰臣聞君子有三\n色是以知之管仲曰何謂三色曰歡忻愛說\n鐘皷之色也愁悴哀憂衰絰之色也猛厲充\n實兵革之色也是以知之管仲曰何以知其\n莒也對曰君東南面而指口張而不掩舌舉\n而不下是以知其莒也桓公曰善詩曰他人\n有心予忖度之東郭先生曰目者心之符也\n言者行之指也夫知者之於人也未嘗求知\n而後能知也觀容貌察氣志定取舎而人情\n畢矣詩曰他人有心予忖度之\n今有堅甲利兵不足以施敵破虜弓良矢調\n不足射遠中微與無兵等爾有民不足強用\n嚴敵與無民等爾故盤石千里不爲有地愚\n命也以人觀之則是也以法量之則未也禮\n曰禮儀三百威儀三千詩曰靜恭爾位正直\n是與神之聽之式榖以女\n禮者治辯之極也強國之本也威行之道也\n功名之綂也王公由之所以一天下也不由\n之所以隕社稷也是故堅甲利兵不足以爲\n武高城深池不足以爲固嚴令䌓刑不足以\n爲威由其道則行不由其道則廢昔楚人蛟\n革犀兕以爲甲堅如金石宛如鉅虵慘若蜂\n蠆輕利剛疾卒如飄風然兵殆於垂沙唐子\n死莊蹻走楚分爲三四者此豈無堅甲利兵\n也哉所以綂之非其道故也汝淮以爲險江\n漢以爲池縁之以方城限之以鄧林然秦師\n至於鄢郢舉若振槁然是豈無固塞限險也\n哉其所以綂之者非其道故也紂殺比干而\n囚箕子爲炮烙之刑殺戮無時羣下愁怨皆\n莫兾其命然周師至令不行乎左右而豈其\n無嚴令䌓刑也哉其所以綂之者非其道故\n也若夫明道而均分之誠愛而時使之則下\n之應上如影響矣有不由命然後俟之以刑\n刑一人而天下服下不非其上知罪在巳也\n是以刑罰競消而威行如流者無他由是道\n故也詩曰自東自西自南自北無思不服如\n是則近者歌謳之遠者赴趨之幽間僻陋之\n國莫不趨使而安樂之若赤子之歸慈母者\n何也仁刑義立教誠愛深禮樂交通故也詩\n曰禮儀卒度笑語卒獲\n君人者以禮分施均徧而不偏臣以禮事君\n忠順而不解父寛惠而有禮子敬愛而致恭\n兄慈愛而見友弟敬詘而不慢夫照臨而有\n别妻柔順而聽從若夫行之而不中道即恐\n懼而自竦此全道也偏立則亂具立則治請\n問兼能之奈何曰審禮昔者先王審禮以惠\n天下故德及天地動無不當夫君子恭而不\n難敬而不鞏貧竆而不約富貴而不驕應變\n而不竆審之禮也故君子於禮也敬而安之\n其於事也經而不失其於人也寛𥙿寡怨而\n弗阿其於儀也脩飾而不危其應變也齊給\n便捷而不累其於百官伎藝之人也不與爭\n能而致用其功其於天地萬物也不拂其所\n而謹裁其盛其待上也忠順而不解其使下\n也均遍而不偏其於交遊也縁類而有義其\n於郷曲也容而不亂是故窮則有名通則有\n功仁義兼覆天下而不窮明通天地理萬變\n而不疑血氣平和志意廣大行義塞天地仁\n知之極也夫是謂先王審之禮也若是則老\n者安之少者懷之朋友信之如赤子之歸慈\n母也曰仁刑義立教誠愛深禮樂交通故也\n詩曰禮儀卒度笑語卒獲\n晏子聘魯上堂則趨授玉則跪子貢怪之問\n孔子曰晏子知禮乎今者晏子來聘魯上堂\n則趨授玉則跪何也孔子曰其有方矣待其\n見我我將問焉俄而晏子至孔子問之晏子\n對曰夫上堂之禮君行一臣行二今君行疾\n臣敢不趨乎今君之授幣也卑臣敢不跪乎\n孔子曰善禮中又有禮賜寡使也何足以識\n禮也詩曰禮儀卒度笑語卒獲晏子之\n古者八家而井田方里爲一井廣三百歩長\n三百歩爲一里其田九百畒廣一歩長百歩\n爲一畒廣百歩長百歩爲百畒八家爲鄰家\n得百畒餘夫各得二十五畒家爲公田十畒\n餘二十畒共爲廬舎各得二畒半八家相保\n出入更守疾病相憂患難相救有無相貸飲\n食相召嫁娶相謀漁獵分得仁恩施行是以\n其民和親而相好詩曰中田有廬疆場有瓜\n今或不然令民相伍有罪相伺有刑相舉使\n搆造怨仇而民相􁍥傷和睦之心賊仁恩害\n士化所和者寡欲敗者多於仁道泯焉詩曰\n其何能淑載胥及溺\n天子不言多少諸侯不言利害大夫不言得\n喪士不言通財貨不賈於道故駟馬之家不\n恃雞豚之息伐冰之家不圖牛羊之入千乗\n之君不通貨財冡卿不脩幣施大夫不爲塲\n圃委積之臣不貪市井之利是以貧窮有所\n懽而孤寡有所措其手足也詩曰彼有遺秉\n此有滯穗伊寡婦之利\n人主欲得善射及遠中微則懸貴爵重賞以\n招致之内不阿子弟外不隱遠人能中是者\n取之是豈不謂之大道也哉雖聖人弗能易\n也今欲治國馭民調一上下將内以固城外\n以拒難治則制人人弗能制亂則危削滅亡\n可立待也然而求卿相輔佐獨不如是之公\n惟便辟比巳之是用豈不謂過乎故有社稷\n莫不欲安俄則危矣莫不欲存俄則亡矣古\n之國千餘今無數十其故何也莫不失於是\n也故明主有私人以百金名珠玉而無私以\n官職事業者何也曰本不利所私也彼不能\n而主使之是闇主也臣不能而爲之是詐臣\n也主闇於上臣詐於下滅亡無日矣俱害之\n道也故惟明主能愛其所愛闇主則必危其\n所愛夫文王非無便辟親比巳者超然乃舉\n太公於舟人而用之豈私之哉以爲親邪則\n異族之人也以爲故耶則未嘗相識也以爲\n姣好耶則太公年七十二齳然而齒墮矣然\n而用之者文王欲立貴道欲白貴名兼制天\n下以惠中國而不可以獨故舉是人而用之\n貴道果立貴名果白兼制天下立國七十一\n姬姓獨居五十二周之子孫苟不狂惑莫不\n爲天下顯諸侯夫是之謂能愛其所愛矣故\n惟明主能愛其所愛闇主必危其所愛此之\n謂也大雅曰貽厥孫謀以燕翼子小雅曰死\n喪無日無幾相見危其所愛之謂也\n問者不告告者勿問有諍氣者勿與論必由\n其道至然後接之非其道則避之故禮恭然\n後可與言道之方辭順然後可與言道之理\n色從然後可與言道之極故未可與言而言\n謂之瞽可與言而不與言謂之隱君子不瞽\n言謹其序詩曰彼交匪紓天子所予言必交\n吾志然後予\n子爲親隱義不得正君誅不義仁不得受雖\n違仁害義法在其中矣詩曰優哉游哉亦是\n戾矣\n齊桓公問於管仲曰王者何貴曰貴天桓公\n仰而視天管仲曰所謂天非蒼莽之天也王\n者以百姓爲天百姓與之則安輔之則強非\n之則危倍之則亡詩曰民之無良相怨一方\n民皆居一方而怨其上不亡者未之有也\n善御者不忘其馬善射者不忘其弓善爲上\n者不忘其下誠愛而利之四海之内闔若一\n家不愛而利子或殺父而况天下乎詩曰民\n之無良相怨一方\n出則爲宗族患入則爲郷里憂詩曰如蠻如\n髦我是用憂小人之行也\n有君不能事有臣欲其忠有父不能事有子\n欲其孝有兄不能敬有弟欲其從令詩曰受\n爵不讓至于巳斯亡言能知於人而不能自\n知也\n夫當世之愚飾邪說文姦言以亂天下欺惑\n衆愚使混然不知是非治亂之所存者則是\n范雎魏牟田文莊周愼到田駢墨翟宋鈃鄧\n㭊惠施之徒也此十子者皆順非而澤聞見\n雜博然而不師上古不法先王按徃舊造說\n務自爲工道無所遇而人相從故曰十子者\n之工說說皆不足合大道美風俗治綱紀然\n其持之各有故言之皆有理足以欺惑衆愚\n交亂樸鄙則是十子之罪也若夫緫方畧一\n統類齊言行羣天下之英傑告之以大道教\n之以至順隩要之間袵席之上簡然聖王之\n文具沛然平世之俗趨工說者不能入也十\n子者不能親也無置錐之地而王公不能與\n爭名則是聖人之未得志者也仲尼是也舜\n禹是也仁人將何務哉上法舜禹之制下則\n仲尼之義以務息十子之說如是者仁人之\n事畢矣天下之害除矣聖人之迹著矣詩曰\n雨雪瀌瀌見晛曰消\n君子大心則敬天而道小心則畏義而節知\n則明逹而類愚則端慤而法喜則和而治憂\n則靜而違逹則寧而容竆則納而詳小人大\n心則慢而暴小心則淫而傾知則攫盗而徼\n愚則毒賊而亂喜則輕易而快憂則挫而懾\n逹則驕而偏窮則棄而累其肢體之序與禽\n獸同節言語之暴與蠻夷不殊出則爲宗族\n患入則爲郷里憂詩曰如蠻如髦我則\n傳曰愛由情出謂之仁節愛理宜謂之義致\n愛恭謹謂之禮文禮謂之容禮容之美自足\n以爲治故其言可以爲民道民從是言也行\n可以爲民法民從是行也書之於䇿傳之於\n志萬世子子孫孫道而不舎由之則治失之\n則亂由之則生失之則死今夫肢體之序與\n禽獸同節言語之暴與蠻夷不殊混然無道\n此明王聖主之所罪詩曰如蠻如髦我是用\n憂\n客有說春申君者曰湯以七十里文王百里\n皆兼天下一海内今夫孫子者天下之賢人\n也君藉之百里之勢臣竊以爲不便於君若\n何春申君曰善於是使人謝孫子去而之趙\n趙以爲上卿客又說春申君曰昔伊尹去夏\n之殷殷王而夏亡管仲去魯而入齊魯弱而\n齊強由是觀之夫賢者之所在其君未嘗不\n善其國未嘗不安也今孫子天下之賢人何\n謂辭而去春申君又云善於是使請孫子孫\n子因僞喜謝之鄙語曰癘憐王此不恭之語\n也雖不可不審也非比爲刼殺死亡之主者\n也夫人主年少而放無術法以知奸即大臣\n以專斷圖私以禁誅於巳也故捨賢長而立\n㓜弱廢正直而用不善故春秋之志曰楚王\n之子圍聘於鄭未出境聞王疾返問疾遂以\n冠纓絞王而殺之因自立齊崔杼之妻美莊\n公通之崔杼不許欲自刃於廟莊公走出踰\n於外牆射中其股遂殺而立其弟景公近世\n所見李兊用趙餓主父於沙丘百日而殺之\n淖齒用齊擢閔王之筋而懸之於廟宿昔而\n殺之夫癘雖㿈腫痂疵上比遠世未至絞頸\n射股也下比近世未至擢筋餓死也夫刼殺\n死亡之主心之憂勞形之苦痛必甚於癘矣\n由此觀之癘雖憐王可也因爲賦曰琁玉瑤\n珠不知珮雜布與錦不知異閭娵子都莫之\n媒嫫母力父是之喜以盲爲明以聾爲聰以\n是爲非以吉爲凶嗚呼上天曷維其同詩曰\n上帝甚蹈無自瘵焉\n南苗異獸之鞟猶犬羊也與之於人猶死之\n藥也安舊侈質習貫易性而然也夫狂者自\n齕忘其非芻豢也飯土而忘其非粱飯也然\n則楚之狂者楚言齊之狂者齊言習使然也\n夫習之於人微而著深而固是暢於筋骨貞\n於膠漆是以君子務爲學也詩曰旣見君子\n德音孔膠\n孟子曰仁人心也義人路也舎其路弗由放\n其心而弗求人有雞犬放則知求之有放心\n而不知求其於心爲不若雞犬哉不知類之\n甚矣悲夫終亦必亡而巳矣故學問之道無\n他焉求其放心而巳詩曰中心藏之何日忘\n之\n道雖近不行不至事雖小不爲不成毎自多\n者出人不遠矣夫巧弓在此手也傳角𬒳筋\n膠漆之和即可以爲萬乗之寳也及其彼手\n而賈不數銖人同材鈞而貴賤相萬者盡心\n致志也詩曰中心藏之何日忘之\n傳曰誠惡惡知刑之本誠善善知敬之本惟\n誠感神達乎民心知刑敬之本則不怒而威\n不言而信誠德之主也詩曰皷鐘于宫聲聞\n于外\n孔子見客客去顔淵曰客仁也孔子曰恨兮\n其心顙兮其口仁則吾不知也言之所聚也\n顔淵蹵然變色曰良玉度尺雖有十仞之土\n不能掩其光良珠度寸雖有百仞之水不能\n掩其瑩夫形體也色心也閔閔乎其薄也茍\n有温良在中則眉睫著之矣疵瑕在中則眉\n睫不能匿之詩曰皷鐘于宫聲聞于外\n僞詐不可長空虚不可守朽木不可雕情亡\n不可乆詩曰鐘皷于宫聲聞于外言有中者\n必能見外也\n所謂庸人者口不能道乎善言心不能知先\n王之法動作而不知所務止立而不知所定\n曰選於物而不知所貴不知選賢人善士而\n託其身焉從物而流不知所歸五藏無政心\n從而壞遂不反是以動而形危靜則名辱詩\n曰之子無良二三其德\n客有見周公者應之於門曰何以道旦也客\n曰在外即言外在内即言内入乎將母周公\n曰請入客曰立即言義坐即言仁坐乎將母\n周公曰請坐客曰疾言則翕翕徐言則不聞\n言乎將母周公唯唯旦也踰明日興師而誅\n管蔡故客善以不言之說周公善聽不言之\n說若周公可謂能聽微言矣故君子之告人\n也微其救人之急也婉詩曰豈敢憚行畏不\n能趨\n詩外傳卷第四\n"}
{"id": "KR1c0066_005", "series": "KR1c0066", "text": "詩外傳卷第五\n　　　　　　　　　　韓嬰\n子夏問曰關雎何以爲國風始也孔子曰關\n雎至矣乎夫關雎之人仰則天俯則地幽幽\n冥冥德之所藏紛紛沸沸道之所行如神龍\n變化斐斐文章大哉關雎之道也萬物之所\n繫群生之所懸命也河洛出書圖麟鳳翔乎\n郊不由關雎之道則關雎之事將奚由至矣\n哉夫六經之䇿皆歸論汲汲蓋取之乎關雎\n關雎之事大矣哉馮馮翊翊自東自西自南\n自北無思不服子其勉強之思服之天地之\n間生民之屬王道之原不外此矣子夏喟然\n嘆曰大哉關雎乃天地之基也詩曰鍾皷樂\n之\n孔子抱聖人之心彷徨乎道德之域逍遥乎\n無形之郷倚天理觀人情明終始知得失故\n興仁義厭勢利以持養之于時周室微王道\n絶諸侯力政強刼弱衆暴寡百姓靡安莫之\n紀綱禮儀廢壞人倫不理於是孔子自東自\n西自南自北匍匐救之\n王者之政賢能不待次而舉不肖不待須臾\n而廢元惡不待教而誅中庸不待政而化分\n未定也則有昭穆雖公卿大夫之子孫也行\n絶禮儀則歸之庻人遂傾覆之民牧而試之\n雖庶民之子孫也積學而正身行能禮儀則\n歸之士大夫敬而待之安則畜不安則棄反\n側之民上収而事之官而衣食之王覆無遺\n材行反時者死之無赦謂之天誅是王者之\n政也詩曰人而無儀不死何爲\n君者民之源也源淸則流淸源濁則流濁故\n有社稷者不能愛其民而求民親巳愛巳不\n可得也民不親不愛而求爲巳用爲巳死不\n可得也民弗爲用弗爲死而求兵之勁城之\n固不可得也兵不勁城不固而欲不危削滅\n亡不可得也夫危削滅亡之情皆積於此而\n求安樂是聞不亦難乎是枉生者也悲夫枉\n生者不須時而滅亡矣故人主欲強固安樂\n莫若反巳欲附下一民則莫若及之政欲脩\n政美俗則莫若求其人彼其人者生今之世\n而志乎古之世以天下之王公莫之好也而\n是子獨好之以民莫之爲也而是子獨爲之\n也抑爲之者竆而是子猶爲之而無是須臾\n怠焉差焉獨明夫先王所以遇之者所以失\n之者知國之安危臧否若别白黒則是其人\n也人主欲強固安樂則莫若與其人爲之巨\n用之則天下爲一諸侯爲臣小用之則威行\n隣國莫之能御若殷之用伊尹周之遇太公\n可謂巨用之矣齊之用管仲楚之用孫叔敖\n可爲小用之矣巨用之者如彼小用之者如\n此也故曰粹而王駮而霸無一而亡詩曰四\n國無政不用其良不用其良臣而不亡者未\n之有也\n造父天下之善御者矣無車馬則無所見其\n能羿天下之善射者矣無弓矢則無所見其\n巧彼大儒者調一天下者也無百里之地則\n無所見其功夫車固馬選而不能以致千里\n者則非造父也弓調矢直而不能射遠中微\n者則非羿也用百里之地而不能調一天下\n制四夷者則非大儒也彼大儒者雖隱居竆\n巷陋室無置錐之地而王公不能與爭名矣\n用百里之地則千里國不能與之爭勝矣箠\n笞暴國一齊天下莫之能傾是大儒之勲其\n言有類其行有禮其舉事無悔其持檢應變\n曲當與時遷徙與世偃仰千舉萬變其道一\n也是大儒之稽也故有俗人者有俗儒者有\n雅儒者有大儒者耳不聞學行無正義迷迷\n然以冨利爲隆是俗人也逢衣博帶畧法先\n王而足亂世術謬學雜眞衣冠言行爲巳同\n於世俗而不知其惡也言談議說巳無異於\n老墨而不知分是俗儒者也法先王一制度\n言行有大法而明不能濟法教之所不及聞\n見之所未至知之爲知之不知爲不知内不\n自誣外不誣人以是尊賢敬法而不敢怠傲\n焉是雅儒者也法先王依禮義以淺持博以\n一行萬茍有仁義之類雖鳥獸若别黑白竒\n物變恠所未甞聞見卒然起一方則舉綂類\n以應之無所疑援法而度之奄然如合符節\n是大儒者也故人主用俗人則萬乗之國亡\n用俗儒則萬乗之國存用雅儒則千里之國\n安用大儒則百里之地乆而三年天下諸侯\n爲臣用萬乗之國則舉錯定於一朝之間詩\n曰周雖舊邦其命維新文王亦可謂大儒巳\n矣\n楚成王讀書於殿上而倫扁在下作而問曰\n不審主君所讀何書也成王曰先聖之書倫\n扁曰此眞先聖王之糟粕耳非美者也成王\n曰子何以言之倫扁曰以臣輪言之夫以規\n爲圓矩爲方此其可付乎子孫者也若夫合\n三木而爲一應乎心動乎體其不可得而傳\n者也則凢所傳眞糟粕耳故唐虞之法可得\n而攷也其喻人心不可及矣詩曰上天之載\n無聲無臭其孰能及之\n孔子學皷琴於師襄子而不進師襄子曰夫\n子可以進矣孔子曰丘巳得其曲矣未得其\n數也有間曰夫子可以進矣曰丘巳得其數\n矣未得其意也有間復曰夫子可以進矣曰\n丘巳得其人矣未得其類也有間曰邈然遠\n望洋洋乎翼翼乎必作此樂也黙然思戚然\n而悵以王天下以朝諸侯者其惟文王乎師\n襄子避席再拜曰善師以爲文王之操也故\n孔子持文王之聲知文王之爲人師襄子曰\n敢問何以知其文王之操也孔子曰然夫仁\n者好偉和者好粉智者好彈有慇懃之意者\n好麗丘是以知文王之操也\n傳曰聞其末而逹其本者聖也紂之爲主勞\n民力冤酷之令加於百姓㦧悽之惡施於大\n臣羣下不信百姓疾怨故天下叛而願爲文\n王臣紂自取之也夫貴爲天子冨有天下及\n周師至而令不行乎左右悲夫當是之時索\n爲匹夫不可得也詩曰天位殷適使不俠\n夫五色雖明有時而渝豐交之木有時而落\n物有成衰不得自若故三王之道周則復始\n窮則反本非務變而巳將以止惡扶微絀繆\n淪非調和隂陽順萬物之宜也詩曰勉勉我\n王綱紀四方\n禮者則天地之體因人之情而爲之節文者\n也無禮何以正身無師安知禮之是也禮然\n周師至而令不行乎左右悲夫當是之時索\n爲匹夫不可得也詩曰天位殷適使不俠\n夫五色雖明有時而渝豐交之木有時而落\n物有成衰不得自若故三王之道周則復始\n窮則反本非務變而巳將以止惡扶微絀繆\n淪非調和隂陽順萬物之宜也詩曰勉勉我\n王綱紀四方\n禮者則天地之體因人之情而爲之節文者\n也無禮何以正身無師安知禮之是也禮然\n而然是情安於禮也師云而云是知若師也\n情安禮知若師則是君子之道言中倫行中\n理天下順矣詩曰不識不知順帝之則\n上不知順孝則民不知反本君不知敬長則\n民不知貴親禘祭不敬山川失時則民無畏\n矣不教而誅則民不識勸也故君子脩身及\n孝則民不倍矣敬孝逹乎下則民知慈愛矣\n好惡喻乎百姓則下應其上如影響矣是則\n兼制天下定海内臣萬姓之要法也明王聖\n主之所不能湏臾而舎也詩曰成王之孚下\n土之式永言孝思孝思惟則\n成王之時有三苗貫桑而生同爲一秀大幾\n滿車長幾充箱成王問周公曰此何物也周\n公曰三苗同一秀意者天下殆同一也比幾\n三年累有越嘗氏重九譯而至獻白雉於周\n公道路悠遠山川幽深恐使人之未逹也故\n重譯而來周公曰吾何以見賜也譯曰吾受\n命國之黃髪曰乆矣天之不迅風疾雨也海\n不波溢也三年於兹矣意者中國殆有聖人\n盍徃朝之於是來也周公乃敬求其所以來\n詩曰於萬斯年不遐有佐\n登高臨深遠見之樂臺榭不若丘山所見高\n也平原廣望博觀之樂沼池不如川澤所見\n博也勞心苦思從欲極好靡財傷情毁名損\n壽悲夫傷哉窮君之反於是道而愁百姓詩\n曰上帝板板下民卒癉\n儒者儒也儒之爲言無也不易之術也千舉\n萬變其道不竆六經是也若夫君臣之義父\n子之親夫婦之别朋友之序此儒者之所謹\n守日切磋而不舎也雖居竆巷陋室之下而\n内不足以充虛外不足以蓋形無置錐之地\n明察足以持天下大舉在人上則王公之材\n也小用使在位則社稷之臣也雖巖居穴處\n而王侯不能與爭名何也仁義之化存爾如\n使王者聽其言信其行則唐虞之法可得而\n觀頌聲可得而聽詩曰先民有言詢于蒭蕘\n取謀之博也\n傳曰天子居廣厦之下帷帳之内旃茵之上\n𬒳躧舄視不出閫莽然而知天下者以其賢\n左右也故獨視不若與衆視之明也獨聽不\n若與衆聽之聦也獨慮不若與衆慮之工也\n故明王使賢臣輻湊並進所以通中正而致\n隱居之士詩曰先民有言詢于蒭蕘此之謂\n也\n天設其高而日月成明地設其厚而山陵成\n名上設其道而百事得序自周衰壞以來王\n道廢而不起禮義絶而不繼秦之時非禮義\n棄詩書略古昔大滅聖道專爲茍妄以貪利\n爲俗以較獵爲化而天下大亂於是兵作而\n火起暴露居外而民以侵漁遏奪相攘爲服\n習離聖王光烈之日乆遠未嘗見仁義之道\n𬒳禮樂之風是以嚚頑無禮而肅敬日益凌\n遲以威武相攝妄爲佞人不避禍患此其所\n以難治也人有六情目欲視好色耳欲聽宫\n商鼻欲嗅芬香口欲嗜甘㫖其身體四肢欲\n安而不作衣欲𬒳文繡而輕暖此六者民之\n六情也失之則亂從之則穆故聖王之教其\n民也必因其情而節之以禮必從其欲而制\n之以義義簡而備禮易而法去情不遠故民\n之從命也速孔子知道之易行曰詩云牖民\n孔易非虚辭也\n蠒之性爲絲弗得女工燔以沸湯抽其綂理\n不成爲絲卵之性爲雛不得良雞覆伏孚育\n積日累乆則不成爲雛夫人性善非得明王\n聖主扶携内之以道則不成爲君子詩曰天\n生蒸民其命匪諶靡不有初鮮克有終言惟\n明王聖主然後使之然也\n智如泉源行可以爲表儀者人師也智可以\n砥行可以爲輔弼者人友也據法守職而不\n敢爲非者人吏也當前决意一呼再喏者人\n隷也故上主以師爲佐中主以友爲佐下主\n以吏爲佐危亡之主以隷爲佐語曰淵廣者\n其魚大主明者其臣慧相觀而志合必由其\n中故同明相見同音相聞同志相從非賢者\n莫能用賢故輔弼左右所任使者有存亡之\n機得失之要也可無愼乎詩曰不明爾德時\n無背無側爾德不明以無陪無卿\n昔者禹以夏王桀以夏亡湯以殷王紂以殷\n亡故無常安之國冝治之民得賢則昌不肖\n則亡自古及今未有不然者也夫明鏡者所\n以照形也徃古者所以知今也夫知惡徃古\n之所以危亡而不襲蹈其所以安存者則無\n以異乎却行而求逮於前人鄙語曰不知爲\n吏視巳成事或曰前車覆而後車不誡是以\n後車覆也故夏之所以亡者而殷爲之殷之\n所以亡者而周爲之故殷可以鑒於夏而周\n可以鑒於殷詩曰殷鑒不逺枉夏后之丗\n傳曰驕溢之君寡忠口惠之人鮮信故盈把\n之木無合拱之枝榮澤之水無吞舟之魚根\n淺則枝葉短本絶則枝葉枯詩曰枝葉未有\n害本實先撥禍福自巳出也\n水淵深廣則龍魚生之山林茂盛則禽獸歸\n之禮義脩明則君子懷之故禮及身而行脩\n禮及國而政明能以禮扶身則貴名自揚天\n下順焉令行禁止而王者之事畢矣詩曰有\n覺德行四國順之夫此之謂矣\n孔子曰夫談說之術齊莊以立之端誠以處\n之堅強以待之辟稱以喻之分以明之歡忻\n芬芳以送之寳之珍之貴之神之如是則說\n恒無不行矣夫是之謂能貴其所貴若夫無\n類之說不形之行不贊之辭君子愼之詩曰\n無易由言無曰苟矣\n夫百姓内不乏食外不患寒則可教御以禮\n義矣詩曰蒸卑祖妣以洽百禮百禮洽則百\n意遂百意遂則隂陽調隂陽調則寒暑均寒\n暑均則三光清三光淸則風雨時風雨時則\n群生寧如是而天道得矣是以不出戶而知\n天下不窺牖而見天道詩曰惟此聖人瞻言\n百里於鑠王師遵養時晦言相養之至于晦\n也\n天有四時春夏秋冬風雨霜露無非教也清\n明在躬氣志如神嗜欲將至有開必先天降\n時雨山川出雲詩曰崧高維嶽駿極于天維\n嶽降神生甫及申維申及甫維周之翰四國\n于蕃四方于宣此文武之德也\n三代之王也必先其令名詩曰明明天子令\n聞不巳矢其文德洽此四國此大王之\n藍有靑而絲假之靑於藍地有黃而絲假之\n黃於地藍青地黃猶可假也仁義之事不可\n假乎哉東海之魚名曰鰈比目而行不相得\n不能逹北方有獸名曰婁更食而更視不相\n得不能飽南方有鳥名曰鶼比翼而飛不相\n得不能舉西方有獸名曰蟨前足䑕後足兎\n得甘草必銜以遺蛩蛩距虚其性非能蛩蛩\n距虚將爲假之故也夫鳥獸魚猶相假而况\n萬乗之主而獨不知假此天下英雄俊士與\n之爲伍則豈不病哉故曰以明扶明則昇干\n天以明扶闇則歸其人兩瞽相扶不傷墻木\n不䧟井穽則其幸也詩曰惟彼不順徃以䖝\n垢闇行也\n福生於無爲而患生於多欲知足然後冨從\n之德冝君人然後貴從之故貴爵而賤德者\n雖爲天子不尊矣貪物而不知止者雖有天\n下不冨矣夫土地之生不益山澤之出有盡\n懷不冨之心而求不益之物挾百倍之欲而\n求有盡之財是桀紂之所以失其位也詩曰\n大風有隧貪人敗類\n哀公問於子夏曰必學然後可以安國保民\n乎子夏曰不學而能安國保民者未之有也\n哀公曰然則五帝有師乎子夏曰臣聞黃帝\n學乎大墳顓頊學乎祿圖帝嚳學乎赤松子\n堯學乎務成子附舜學乎尹壽禹學乎西王\n國湯學乎貸乎相文王學乎錫疇子斯武王\n學乎太公周公學乎虢叔仲尼學乎老聃此\n十一聖人未遭此師則功業不能著乎天下\n名號不能傳乎後世者也詩曰不愆不忘率\n由舊章\n德也者包天地之大配日月之明立乎四時\n之周臨乎隂陽之交寒暑不能動也四時不\n能化也歛乎太隂而不濕散乎太陽而不枯\n鮮㓗清明而備嚴威毅疾而神至精而妙乎\n天地之間者德也微聖人其孰能與於此矣\n詩曰德輶如毛民鮮克舉之\n如歲之旱草不潰茂然天勃然興雲沛然下\n雨則萬物無不興起之者民非無仁義根於\n心者也王政怵迫而不得見憂鬱而不得出\n聖王在彼躧舄視不出閤而天下隨倡而天\n下和何如在此有以應哉詩曰如彼歲旱草\n不潰茂\n道者何也曰君之所道也君者何也曰群也\n爲天下萬物而除其害者謂之君王者何也\n曰徃也天下徃之謂之王曰善養生者故人\n尊之善辯治人者故人安之善設顯人者故\n人親之善粉飾人者故人樂之四綂者具天\n下徃之四綂無一而天下去之徃之謂之王\n去之謂之亡故曰道存則國存道亡則國亡\n夫省工商衆農人謹盗賊除姦邪是所以生\n養之也天子三公諸侯一相大夫擅官士保\n職莫不治理是所以辯治之也决\n德而定次量能而授官賢以爲三公賢以爲\n諸侯次則爲大夫是所以粉飾之也故自天\n子至於庶人莫不稱其能得其意安樂其事\n是所同也若夫重色而成文累味而備珍則\n聖人所以分賢愚明貴賤故道得則澤流群\n生而福歸王公澤流羣生則下安而和福歸\n王公則上尊而榮百姓皆懷安和之心而樂\n戴其上夫是之謂下治而上通下治而上通\n頌聲之所以興也詩曰降福簡簡威儀反反\n旣醉旣飽福禄來反\n聖人養一性而御夫氣持一命而節滋味奄\n治天下不遺其小存其精神以𥙷其中謂之\n士詩曰不競不絿不剛不柔言得中也\n朝廷之士爲禄故入而不出山林之士爲名\n故徃而不返入而亦能出徃而亦能返通移\n有常聖也詩曰不競不絿不剛不柔言得中\n也\n孔子侍坐於季孫季孫之宰通曰君使人假\n馬其與之乎孔子曰吾聞君取於臣謂之取\n不曰假季孫悟告宰通曰今以徃君有取謂\n之取無曰假孔子曰正假馬之言而君臣之\n義定矣論語曰必也正名乎詩曰君子無易\n由言\n詩外傳卷第五\n"}
{"id": "KR1c0066_006", "series": "KR1c0066", "text": "詩外傳卷第六\n　　　　　　　　　　韓嬰\n比干諌而死箕子曰知不用而言愚也殺身\n以彰君之惡不忠也二者不可然且爲之不\n祥莫大焉遂解髮佯狂而去君子聞之曰勞\n矣箕子盡其精神竭其忠愛見比干之事免\n其身仁知之至詩曰人亦有言靡哲不愚\n齊桓公見小臣三徃不得見左右曰夫小臣\n國之賤臣也君三徃而不得見其可巳矣桓\n公曰惡是何言也吾聞之布衣之士不欲冨\n貴不輕身於萬乗之君萬乗之君不好仁義\n不輕身於布衣之士縱夫子不欲冨貴可也\n吾不好仁義不可也五徃而得見也天下諸\n侯聞之謂桓公猶下布衣之士而况國君乎\n於是相率而朝靡有不至桓公之所以九合\n諸侯一匡天下者此也詩曰有覺德行四國\n順之\n賞勉罰偷則民不怠兼聽齊明則天下歸之\n然後明其分職考其事業較其官能莫不理\n法則公道逹而私門塞公義立而私事息如\n是則持厚者進而佞謟者止貪戾者退而廉\n節者起周制曰先時者死無赦不及時者死\n無赦人習事而因人之事使如耳目鼻口之\n不可相錯也故曰職分而民不慢次定而序\n不亂兼聽齊明而百事不留如是則群下百\n吏莫不脩巳然後敢安仕成能然後敢受職\n小人易心百姓易俗奸宄之屬莫不反慤夫\n是之爲政教之極則不可加矣詩曰訐謨定\n命遠猶辰告敬愼威儀惟民之則\n子路治蒲三年孔子過之入境而善之曰由\n恭敬以信矣入邑曰善哉由忠信以寛矣至\n庭曰善哉由明察以斷矣子貢執轡而問曰\n夫子未見由而三稱善可得聞乎孔子曰入\n其境田疇草萊甚辟此恭敬以信故民盡力\n入其邑墉屋甚尊樹木甚茂此忠信以寛其\n民不偷其庭甚閑此明察以斷故民不擾也\n詩曰夙興夜寐灑掃庭内\n古者有命民之有能敬長憐孤取捨好讓居\n事力者命於其君然後命得乗飾車駢馬未\n得命者不得乗飾車駢馬皆有罰故民雖有\n餘財侈物而無禮義功德則無所用故皆興\n仁義而賤財利賤財利則不爭不爭則強不\n陵弱衆不暴寡是君之所以象典刑而民莫\n犯法民莫犯法而亂斯止矣詩曰質爾人民\n謹爾侯度用戒不虞\n天下之辯有三至五勝而辭置下辯者别殊\n類使不相害序異端使不相悖輸公通意揚\n其所謂使人預知焉不務相迷也是以辯者\n不失所守不勝者得其所求故辯可觀也夫\n繁文以相假飾辭以相悖數譬以相移外人\n之身使不得反其意則論便然後害生也夫\n不䟽其指而弗知謂之隱外意外身謂之諱\n幾廉倚跌謂之移指縁謬辭謂之茍四者所\n不爲也故理可同睹也夫隱諱移茍爭言競\n爲而後息不能無害其爲君子也故君子不\n爲也論語曰君子於其言無所茍而巳矣詩\n曰無易由言無曰茍矣\n吾語子夫服人之心髙上尊貴不以驕人聰\n明聖知不以幽人勇猛強武不以侵人齊給\n便捷不以欺誣人不能則學不知則問雖知\n必讓然後爲知遇君則修臣下之義出郷則\n脩長㓜之義遇長老則修弟子之義遇等夷\n則修朋友之義遇少而賤者則修告道寛裕\n之義故無不愛也無不敬也無與人爭也矌\n然而天地苞萬物也如是則老者安之少者\n懷之朋友信之詩曰惠干朋友庶民小子子\n孫繩繩萬民靡不承\n仁者必敬其人敬其人有道遇賢者則愛親\n而敬之遇不肖者則畏踈而敬之其敬一也\n其情二也若夫忠信端慤而不害傷則無接\n而不然是仁之質也仁以爲質義以爲理開\n口無不可以爲人法式者詩曰不僣不賊鮮\n不爲則\n子曰不學而好思雖知不廣矣學而慢其身\n雖學不尊矣不以誠立雖立不乆矣誠未著\n而好言雖言不信矣美材也而不聞君子之\n道隱小物以害大物者災必及身矣詩曰其\n何能淑載胥及溺\n民勞思佚治暴思仁刑危思安國亂思天詩\n曰靡有旅力以念穹蒼\n問者曰古之謂知道者曰先生何也猶言先\n醒也不聞道術之人則冥於得失不知亂之\n所由眊眊乎其猶醉也故世主有先生者有\n後生者有不生者昔者楚莊王謀事而居有\n憂色申公巫臣問曰王何爲有憂也莊王曰\n吾聞諸侯之德能自取師者王能自取友者\n霸而與居不若其身者亡以寡人之不肖也\n諸大夫之論莫有及於寡人是以憂也莊王\n之德冝君人威服諸侯日猶恐懼思索賢佐\n此其先生者也昔者宋昭公出亡謂其御曰\n吾知其所以亡矣御者曰何哉昭公曰吾𬒳\n服而立侍御者數十人無不曰吾君麗者也\n吾發言動事朝臣數百人無不曰吾君聖者\n也吾外内不見吾過失是以亡也於是改操\n易行安義行道不出二年而美聞於宋宋人\n迎而復之謚爲昭此其後生者也昔郭君出\n郭謂其御者曰吾渴欲飲御者進淸酒曰吾\n飢欲食御者進乾脯梁糗曰何備也御者曰\n臣儲之曰奚儲之御者曰爲君之出亡而道\n飢渴也曰子知吾旦亡乎御者曰然曰何不\n以諌也御者曰君喜道䛕而惡至言臣欲進\n諌恐先郭亡是以不諌也郭君作色而怒曰\n吾所以亡者誠何哉御轉其辭曰君之所以\n亡者太賢曰夫賢者所以不爲存而亡者何\n也御曰天下無賢而獨賢是以亡也伏軾而\n嘆曰嗟乎失賢人者如此乎於是身倦力解\n枕御膝而卧御自易以備踈行而去身死中\n野爲虎狼所食此其不生者故先生者當年\n霸楚莊王是也後生者三年而復宋昭公是\n也不生者死中野爲虎狼所食郭君是也有\n先生者後生者有不生者詩曰聽言則對誦\n言如醉\n田常弑簡公乃盟于國人曰不盟者死及家\n石他曰古之事君者死其君之事舎君以全\n親非忠也捨親以死君之事非孝也他則不\n能然不盟是殺吾親也從人而盟是背吾君\n也嗚呼生亂世不得正行刼乎暴人不得全\n義悲夫乃進盟以免父母退伏劒以死其君\n聞之者曰君子哉安之命矣詩曰人亦有言\n進退惟谷石先生之謂也\n易曰困于石據于蒺蔾入于其宫不見其妻\n凶此言困而不見據賢人者也昔者秦繆公\n困於殽疾據五羖大夫蹇叔公孫友而小霸\n晉文困於驪氏疾據咎犯趙衰介子推而遂\n爲君越王勾踐困於會稽疾據范蠡大夫種\n而霸南國齊桓公困於長勺疾據管仲寗戚\n隰朋而匡天下此皆困而知疾據賢人者也\n夫困而不知疾據賢人而不亡者未甞有之\n也詩曰人之云亡邦國殄瘁無善人之\n孟子說齊宣王而不說淳于髠侍孟子曰今\n日說公之君公之君不說意者其未知善之\n爲善乎淳于髠曰夫子亦誠無善耳昔者瓠\n巴鼓瑟而濳魚出聽伯牙鼓琴而六馬仰秼\n魚馬猶知善之爲善而况君人者也孟子曰\n夫電雷之起也破竹折木震驚天下而不能\n使聾者卒有聞日月之明徧照天下而不能\n使盲者卒有見今公之君若此也淳于髠曰\n不然昔者揖封生高商齊人好歌𣏌梁之妻\n悲哭而人稱詠夫聲無細而不聞行無隱而\n不形夫子茍賢居魯而魯國之削何也孟子\n曰不用賢削何有也吞舟之魚不居潜澤度\n量之士不居汙世夫蓻冬至必彫吾亦時矣\n詩曰不自我先不自我後非遭彫世者歟\n孔子曰可與言終日而不倦者其惟學乎其\n身體不足觀也勇力不足憚也族姓不足稱\n也宗祖不足道也而可以聞於四方而昭於\n諸侯者其惟學乎詩曰不愆不忘率由舊章\n夫學之謂也\n子曰不知命無以爲君子言天之所生皆有\n仁義禮智順善之心不知天之所以命生則\n無仁義禮智順善之心無仁義禮智順善之\n心謂之小人故曰不知命無以爲君子小雅\n曰天保定爾亦孔之固言天之所以仁義禮\n智保定人之甚固也大雅曰天生蒸民有物\n有則民之秉彛好是懿德言民之秉德以則\n天也不知所以則天又焉得爲君子乎\n王者必立牧方二人使闚遠牧衆也遠方之\n民有飢寒而不得衣食有獄訟而不平其冤\n失賢而不舉者入告乎天子天子於其君之\n朝也揖而進之曰噫朕之政教有不得爾者\n邪何如乃有飢寒而不得衣食有獄訟而不\n平其冤失賢而不舉然後其君退而與其卿\n大夫謀之遠方之民聞之皆曰誠天子也夫\n我居之僻見我之近也我居之幽見我之明\n也可欺乎哉故牧者所以開四目通四聰也\n詩曰邦國若否仲山甫明之此之謂也\n楚莊王伐鄭鄭伯肉袒左把茅旌右執鸞刀\n以進言於莊王曰寡人無良邊陲之臣以干\n大褐使大國之君沛焉遠辱至此莊王曰君\n子不令臣交易爲言是以使寡人得見君之\n玉靣也而微至乎此莊王受節左右麾楚軍\n退舍七里將軍子重進諌曰夫南郢之與鄭\n相去數千里大夫死者數人廝役者數百人\n今克而弗有無乃失民臣之力乎莊王曰吾\n聞古者杆不穿皮不蠧不出於四方以是君\n子之重禮而賤財也要其人不要其土人告\n以從而不舎不祥也吾以不祥立乎天下災\n及吾身何取之有旣晉之救鄭者至曰請戰\n莊王許之將軍子重進諌曰晉強國也道近\n兵銳楚師奄罷君其勿許莊王曰不可強者\n我避之弱者我威之是寡人無以立乎天下\n也乃遂還師以逆晉寇莊王援桴而皷之晉\n師大敗士卒奔者爭舟而指可掬也莊王曰\n噫吾兩君不相好百姓何罪乃退楚師以佚\n晉寇詩曰柔亦不茹剛亦不吐\n君子崇人之德揚人之美非道䛕也正言直\n行指人之過非毁疵也詘柔順從剛強猛毅\n與物周流道德不外詩曰柔亦不茹剛亦不\n吐不侮矜寡不畏強禦\n衛靈公晝寢而起志氣益衰使人馳召勇士\n公孫悁道遭行人卜商卜商曰何驅之疾也\n對曰公晝寢而起使我召勇士公孫悁子夏\n曰微悁而勇若悁者可乎御者曰可子夏曰\n載我而反至君曰使子召勇士何爲召儒使\n者曰行人曰微悁而勇若悁者可乎臣曰可\n即載與來君曰諾延先生上趣召公孫悁至\n入門杖劒疾呼曰商下我存若頭子夏顧咄\n之曰咄内劒吾將與若言勇於是君令内劒\n而上子夏曰來吾嘗與子從君而西見趙簡\n子簡子披髮杖矛而見我君我從十三行之\n後趨而進曰諸侯相見不冝不朝服不朝服\n行人卜商將以頸血濺君之服矣使反朝服\n而見吾君子耶我耶悁曰子也子夏曰子之\n勇不若我一矣又與子從君而東至阿遭齊\n君重鞇而坐吾君單鞇而坐我從十三行之\n後趨而進曰禮諸侯相見不冝相臨以庻揄\n其一鞇而去之者子耶我耶悁曰子也子夏\n曰子之勇不若我二矣又與子從君於囿中\n於是兩寇肩逐我君抜矛下格而還子耶我\n耶悁曰子也子夏曰子之勇不若我三矣所\n貴爲士者上攝萬乗下不敢敖乎匹夫外立\n節矜而敵不侵擾内禁殘害而君不危殆是\n士之所長君子之所致貴也若夫以長掩短\n以衆暴寡凌轢無罪之民而成威於閭巷之\n間者是士之甚毒而君子之所致惡也衆之\n所誅鋤也詩曰人而無儀不死何爲夫何以\n論勇於人主之前哉於是靈公避席抑手曰\n寡人雖不敏請從先生之勇詩曰不侮矜寡\n不畏強禦卜先生也\n孔子行簡子將殺陽虎孔子似之帶甲以圍\n孔子舎子路愠怒奮㦸將下孔子止之曰由\n何仁義之寡𥙿也夫詩書之不習禮樂之不\n講是丘之罪也若吾非陽虎而以我爲陽虎\n則非丘之罪也命也我歌子和若子路歌孔\n子和之三終而圍罷詩曰來游來歌以陳盛\n德之和而無爲也\n詩曰愷悌君子民之父母君子爲民父母何\n如曰君子者貌恭而行肆身儉而施博故不\n肖者不能逮也殖盡於巳而區略於人故可\n盡身而事也篤愛而不奪厚施而不伐見人\n有善欣然樂之見人不善惕然掩之有其過\n而兼包之授衣以最授食以多法下易由事\n寡易爲是以中立而爲人父母也築城而居\n之别田而養之立學以教之使人知親尊親\n尊故父服斬縗三年爲君亦服斬縗三年爲\n民父母之謂也\n事強暴之國難使強暴之國事我易事之以\n貨寳則寳單而交不結約契盟誓則約定而\n反無日割國之強乗以賂之則割定而欲無\n厭事之彌順其侵之愈甚必致寳單國舉而\n後巳雖左堯右舜未有能以此道免者也故\n非有聖人之道持以巧敏拜請畏事之則不\n足以持國安身矣故明君不道也必修禮以\n齊朝正法以齊官平政以齊下然後禮義節\n奏齊乎朝法則度量正乎官忠信愛利平乎\n下行一不義殺一無罪而得天下不爲也故\n近者競親而遠者願至上下一心三軍同力\n名聲足以薰炙之威強足以一齊之則拱揖\n指麾而強暴之國莫不趨使如赤子歸慈母\n者何也仁形義立教誠愛深故詩曰王猷允\n塞徐方旣來\n勇士一呼而三軍皆避士之誠也昔者楚熊\n渠子夜行寢石以爲伏虎彎弓而射之没金\n飲羽下視知其爲石石爲之開而况人乎夫\n倡而不和動而不僨中心有不全者矣夫不\n降席而匡天下者求之已也孔子曰其身正\n不令而行其身不正雖令不從先王之所以\n拱揖指麾而四海來賔者誠德之至也色以\n形于外也詩曰王猷允塞徐方旣來\n昔者趙簡子薨而未葬而中牟畔之葬五日\n襄子興師而次之圍未匝而城自壞者十丈\n襄子擊金而退之軍吏諌曰君誅中牟之罪\n而城自壞者是天助之也君曷爲而退之襄\n子曰吾聞之於叔向曰君子不乗人於利不\n厄人於險使其城然後攻之中牟聞其義而\n請降曰善哉襄子之謂也詩曰王猷允塞徐\n方旣來\n威有三術有道德之威者有暴察之威者有\n狂妄之威者此三威不可不審察也何謂道\n德之威曰禮樂則修分義則明舉措則時愛\n利則刑如是則百姓貴之如帝王親之如父\n母畏之如神明故賞不用而民勸罰不加而\n威行是道德之威也何謂暴察之威曰禮樂\n則不修分義則不明舉措則不時愛利則不\n刑然而其禁非也暴其誅不服也繁審其刑\n罰而信其誅殺猛而必闇如雷擊之如墻壓\n之百姓刼則致畏怠則傲上執拘則聚遠聞\n則散非刼之以刑勢振之以誅殺則無以有\n其下是暴察之威也何謂狂妄之威曰無愛\n人之心無利人之事而日爲亂人之道百姓\n讙譁則從而放執於刑灼不和人心悖逆天\n理是以水旱爲之不時年榖以之不升百姓\n上困於暴亂之患而下竆衣食之用愁哀而\n無所告訴比周憤潰以離上傾覆滅亡可立\n而待是狂妄之威也夫道德之威成乎衆強\n暴察之威成乎危弱狂妄之威成乎滅亡故\n威名同而吉凶之効遠矣故不可不審察也\n詩曰昊天疾威天篤降喪瘨我飢饉民卒流\n亡\n晉平公游於河而樂曰安得賢士與之樂此\n也船人盍胥跪而對曰主君亦不好士耳夫\n珠出於江海玉出於崑山無足而至者猶主\n君之好也士有足而不至者蓋主君無好士\n之意耳無患乎無士也平公曰吾食客門左\n千人門右千人朝食不足夕收市賦暮食不\n足朝収市賦吾可謂不好士乎盍胥對曰夫\n鴻鵠一舉千里所恃者六翮爾背上之毛腹\n下之毳益一把飛不爲加高損一把飛不爲\n加下今君之食客門左門右各千人亦有六\n翮在其中矣將皆背上之毛腹下之毳耶詩\n曰謀夫孔多是用不集\n詩外傳卷第六\n"}
{"id": "KR1c0066_007", "series": "KR1c0066", "text": "詩外傳卷第七\n　　　　　　　　　　韓嬰\n齊宣王謂田過曰吾聞儒者親喪三年君與\n父孰重過對曰殆不如父重王忿然曰曷爲\n士去親而事君對曰非君之土地無以處吾\n親非君之禄無以養吾親非君之爵無以尊\n顯吾親受之於君致之於親凡事君以爲親\n也宣王悒然無以應之詩曰王事靡盬不遑\n將父\n趙王使人於楚鼓瑟而遣之曰愼無失吾言\n使者受命伏而不起曰大王鼓瑟未甞若今\n日之悲也王曰調使者曰調則可記其柱王\n曰不可天有燥濕絃有緩急柱有推移不可\n記也使者曰請借此以喻楚之去趙也千有\n餘里亦有吉凶之變凶則弔之吉則賀之猶\n柱之有推移不可記也故王之使人必愼其\n所之而不任以辭詩曰征夫捷捷每懷靡及\n蓋傷自上而御下也\n齊有隱士東郭先生梁石君當曹相國爲齊\n相也客謂匱生曰夫東郭先生梁石君世之\n賢也隱於深山終不詘身下志以求仕者也\n吾聞先生得謁曹相國願先生爲之先臣里\n母相善婦見疑盗肉其姑去之恨而告于里\n母里母曰安行今令姑呼汝即束藴請火去\n婦之家曰吾犬爭肉相殺請火治之姑乃直\n使人追去婦還之故里母非談說之士束藴\n請火非還婦之道也然物有所感事有可適\n何不爲之先匱生曰愚恐不及然請盡力爲\n東郭先生梁石君束藴請火於是乃見曹相\n國曰臣之里有夫死三日而嫁者有終身不\n嫁者則自爲娶將何娶焉相國曰吾亦娶其\n終身不嫁者耳匱生曰齊有隱士東郭先生\n梁石君世之賢士也隱於深山終不詘身下\n志以求仕相國娶婦欲娶其不嫁者取臣獨\n不取其不仕之臣耶於是曹相國因匱生束\n帛安車迎東郭先生梁石君厚客之詩曰旣\n見君子我心則降\n孔子曰昔者周公事文王行無專制事無由\n巳身若不勝衣言若不出口有奉持於前洞\n洞焉若將失之可謂子矣武王崩成王㓜周\n公承文武之業履天子之位聽天子之政征\n夷狄之亂誅管蔡之罪抱成王而朝諸侯誅\n賞制斷無所顧問威動天地振恐海内可謂\n能武矣成王壯周公致政北面而事之請然\n後行無伐矜之色可謂臣矣故一人之身能\n三變者所以應時也詩曰左之左之君子宜\n之右之右之君子有之\n傳曰鳥之美羽勾啄者鳥畏之魚之侈口垂\n腴者魚畏之人之利口贍辭者人畏之是以\n君子避三端避文士之筆端避武士之鋒端\n避辯士之舌端詩曰我友敬矣讒言其興\n孔子困於陳蔡之間即三經之席七日不食\n藜羮不糝弟子有飢色讀書習禮樂不休子\n路進諌曰爲善者天報之以福爲不善者天\n報之以賊今夫子積德累仁爲善乆矣意者\n當遣行乎奚居之隱也孔子曰由來汝小人\n也未講於論也居吾語汝子以知者爲無罪\n乎則王子比干何爲刳心而死子以義者爲\n聽乎則伍子胥何爲抉目而懸吳東門子以\n廉者爲用乎則伯夷叔齊何爲餓於首陽之\n山子以忠者爲用乎則鮑叔何爲而不用葉\n公子髙終身不仕鮑焦抱木而泣子推登山\n而燔故君子博學深謀不遇時者衆矣豈獨\n丘哉賢不肖者材也遇不遇者時也今無有\n時賢安所用哉故虞舜耕於歷山之陽立爲\n天子其遇堯也傳說負土而版築以爲大夫\n其遇武丁也伊尹故有莘氏僮也負鼎操爼\n調五味而立爲相其遇湯也吕望行年五十\n賣食棘津年七十屠於朝歌九十乃爲天子\n師則遇文王也管夷吾束縛自檻車以爲仲\n父則遇齊桓公也百里奚自賣五羊之皮爲\n秦伯牧牛舉爲大夫則遇秦繆公也虞丘於\n天下以爲令尹讓於孫叔敖則遇楚莊王也\n伍子胥前功多後戮死非知有盛衰也前遇\n闔閭後遇夫差也夫驥罷鹽車此非無形容\n也莫知之也使驥不得伯樂安得千里之足\n造父亦無千里之手矣夫蘭茞生於茂林之\n中深山之間人莫見之故不芬夫學者非爲\n通也爲窮而不困憂而志不衰先知禍福之\n始而心無惑焉故聖人隱居深念獨聞獨見\n夫舜亦賢聖矣南面而治天下惟其遇堯也\n使舜居桀紂之世能自免於刑戮之中則爲\n善矣亦何位之有桀殺關龍逢紂殺王子比\n干當此之時豈關龍逢無知而王子比干不\n慧乎哉此皆不遇時也故君子務學脩身端\n行而須其時者也子無惑焉詩曰鶴鳴于九\n皐聲聞于天\n曾子曰徃而不可還者親也至而不可加者\n年也是故孝子欲養而親不待也木欲直而\n時不待也是故椎牛而祭墓不如雞豚逮存\n親也故吾甞仕齊爲吏禄不過鐘釡尚猶欣\n欣而喜者非以爲多也樂其逮親也旣没之\n後吾甞南遊於楚得尊官焉堂髙九仞榱題\n三圍轉轂百乗猶北郷而泣涕者非爲賤也\n悲不逮吾親也故家貧親老不擇官而仕若\n夫信其志約其親者非孝也詩曰有母之尸\n雍\n趙簡子有臣曰周舎立於門下三日三夜簡\n子使問之曰子欲見寡人何事周舎對曰願\n爲諤諤之臣墨筆操牘從君之過而日有記\n也月有成也歲有効也簡子居則與之居出\n則與之出居無幾何而周舎死簡子如喪子\n後與諸大夫飲於洪波之臺酒酣簡子涕泣\n諸大夫皆出走曰臣有罪而不自知簡子曰\n大夫皆無罪昔者吾有周舎有言曰千羊之\n皮不若一狐之腋衆人諾諾不若一士之諤\n諤昔者商紂黙黙而亡武王諤諤而昌今自\n周舎之死吾未甞聞吾過也吾亡無日矣是\n以寡人泣也\n傳曰齊景公問晏子爲人何患晏子對曰患\n夫社䑕景公曰何謂社䑕晏子曰社䑕出竊\n於外入託於社灌之恐壞墻燻之恐燒木此\n䑕之患今君之左右出則賣君以要利入則\n託君不罪乎亂法君又并覆而育之此社䑕\n之患也景公曰嗚呼豈其然人有市酒而甚\n美者置表甚長然至酒酸而不售問里人其\n故里人曰公之狗甚猛而人有持器而欲徃\n者狗輙迎而齧之是以酒酸不售也士欲白\n萬乗之主用事者迎而齧之亦國之惡狗也\n左右者爲社䑕用事者爲惡狗此國之大患\n也詩曰瞻彼中林侯薪侯蒸言朝廷皆小人\n也\n昔者司城子罕相宋謂宋君曰夫國家之安\n危百姓之治亂在君之行夫爵禄賞賜舉人\n之所好也君自行之殺戮刑罰民之所惡也\n臣請當之君曰善寡人當其美子受其惡寡\n人自知不爲諸侯笑矣國人知殺戮之刑專\n在子罕也大臣親之百姓畏之居不期年子\n罕遂去宋君而專其政故老子曰魚不可脫\n於淵國之利器不可以示人詩曰胡爲我作\n不即我謀\n衛懿公之時有臣曰弘演者受命而使未反\n而狄人攻衛於是懿公欲興師迎之其民皆\n曰君之所貴而有禄位者鶴也所愛者宫人\n也亦使鶴與宫人戰余安能戰遂潰而皆去\n狄人至攻懿公於熒澤殺之盡食其肉獨舎\n其肝弘演至報使於肝辭畢呼天而號哀止\n曰若臣者獨死可耳於是遂自刳出腹實内\n懿公之肝乃死桓公聞之曰衛之亡也以無\n道也今有臣若此不可不存於是復立衛於\n楚丘如弘演可謂忠士矣殺身以捷其君非\n徒捷其君又令衛之宗廟復立祭祀不絶可\n謂有大功矣詩曰四方有羡我獨居憂民莫\n不榖我獨不敢休\n孫叔敖遇狐丘丈人狐丘丈人曰僕聞之有\n三利必有三患子知之乎孫叔敖蹵然易容\n曰小子不敏何足以知之敢問何謂三利何\n謂三患狐丘丈人曰夫爵高者人妬之官大\n者主惡之禄厚者怨歸之此之謂也孫叔敖\n曰不然吾爵益高吾志益下吾官益大吾心\n益小吾禄益厚吾施益博可以免於患乎狐\n丘丈人曰善哉言乎堯舜其猶病諸詩曰温\n温恭人如集于木惴惴小心如臨于谷\n孔子曰明王有三懼一曰處尊位而恐不聞\n其過二曰得志而恐驕三曰聞天下之至道\n而恐不能行昔者越王勾踐與吳戰大敗之\n兼有南夷當是之時君南面而立近臣三遠\n臣五令諸大夫曰聞過而不以告我者爲上\n戮此處尊位而恐不聞其過也昔者晉文公\n與楚戰大勝之燒其草火三日不息文公退\n而有憂色侍者曰君大勝楚而有憂色何也\n文公曰吾聞能以戰勝安者惟聖人若夫詐\n勝之徒未甞不危吾是以憂也此得志而恐\n驕也昔者齊桓公得管仲隰朋南面而立桓\n公曰吾得二子也吾目加明吾耳加聦不敢\n獨擅進之先祖此聞至道而恐不能行者也\n由桓公晉文越王勾踐觀之三懼者明君之\n務也詩曰温温恭人如集于木惴惴小心如\n臨于谷戰戰兢兢如履薄冰此言大王居人\n上也\n楚莊王賜其羣臣酒日暮酒酣左右皆醉殿\n上燭滅有牽王后衣者后扢冠纓而絶之言\n於王曰今燭滅有牽妾衣者妾扢其纓而絶\n之願趣火視絶纓者王曰止立出令曰與寡\n人飲不絶纓者不爲樂也於是冠纓無完者\n不知王后所絶冠纓者誰於是王遂與羣臣\n歡飲乃罷後吳興師攻楚有人常爲應行合\n戰者五䧟陣却敵遂取大軍之首而獻之王\n怪而問之曰寡人未甞有異於子子何爲於\n寡人厚也對曰臣先殿上絶纓者也當時冝\n以肝膽塗地負日乆矣未有所効今幸得用\n於臣之義尚可爲王破吳而強楚詩曰有漼\n者淵雚葦渒渒言大者無不容也\n傳曰伯竒孝而棄於親隱公慈而殺於弟叔\n武賢而殺於兄比干忠而誅於君詩曰予愼\n無辜\n紂殺王子比干箕子𬒳髪佯狂陳靈公殺泄\n冶鄧元去陳以族從自此之後殷并於周陳\n亡於楚以其殺比干泄冶而失箕子鄧元也\n燕昭王得郭隗鄒衍樂毅是以魏趙興兵而\n攻齊棲於莒燕之地計衆不與齊均也然所\n以信燕至於此者由得士也故無常安之國\n無宜治之民得賢者昌失賢者亡自古及今\n未有不然者也明鏡者所以照形也徃古者\n所以知今也知惡古之所以危亡而不務襲\n蹈其所以安存則未有以異乎却走而求逮\n前人也太公知之故舉微子之後而封比干\n之墓夫聖人之於賢者之後尚如是厚也而\n况當世之存者乎詩曰昊天太憮予愼\n宋玉因其友見楚襄王襄王待之無以異乃\n讓其友友曰夫薑桂因地而生不因地而辛\n女因媒而嫁不因媒而親子之事王未耳何\n怨於我宋玉曰不然昔者齊有狡兎盡一日\n而走五百里使之瞻見指注雖良狗猶不及\n狡兎之塵若攝纓而縱紲之瞻見指注與詩\n曰將安將樂棄予作遺\n宋燕相齊見逐罷歸之舎召門尉陳饒等二\n十六人曰諸大夫有能與我赴諸侯者乎陳\n饒等皆伏而不對宋燕曰悲乎哉何士大夫\n易得而難用也饒曰君弗能用也則有不平\n之心是失之巳而責諸人也宋燕曰夫失諸\n已而責諸人者何陳饒曰三斗之稷不足於\n士而君鴈鶩有餘粟是君之一過也果園梨\n栗後宫婦人以相提擲士曾不得一甞是君\n之二過也綾紈綺縠靡麗於堂從風而弊士\n曾不得以爲縁是君之三過也且夫財者君\n之所輕也死者士之所重也君不能行君之\n所輕而欲使士致其所重猶譬鈆刀畜之而\n干將用之不亦難乎宋燕面有慙色逡巡避\n席曰是燕之過也詩曰或以其酒不以\n傳曰善爲政者循情性之宜順隂陽之序通\n本末之理合天人之際如是則天氣奉養而\n生物豐美矣不知爲政者使情厭性使隂乗\n陽使末逆本使人詭天氣鞠而不信鬱而不\n宣如是則災害生怪異起群生皆傷而年糓\n不熟是以其動傷德其靜亡救故緩者事之\n急者弗知日反理而欲以爲治詩曰廢爲殘\n賊莫知其尤\n魏文侯之時子質仕而獲罪焉去而北游謂\n簡主曰從今巳後吾不復樹德於人矣簡主\n曰何以也質曰吾所樹堂上之士半吾所樹\n朝廷之大夫半吾所樹邉境之人亦半今堂\n上之士恐我以法邉境之人刼我以兵是以\n不樹德於人也簡主曰噫子之言過矣夫春\n樹桃李夏得隂其下秋得食其實春樹蒺蔾\n夏不可採其葉秋得其刺焉由此觀之在所\n樹也今子所樹非其人也故君子先擇而後\n種也詩曰無將大車惟塵冥冥\n正直者順道而行順理而言公平無私不爲\n安肆志不爲危激行昔衛獻公出走反國及\n郊將班邑於從者而後入太史柳莊曰如皆\n守社稷則孰負羇縶而從如皆從則孰守社\n稷君反國而有私也無乃不可乎於是不班\n也柳莊正矣\n昔者衛大夫史魚病且死謂其子曰我數言\n蘧伯玉之賢而不能進彌子瑕不肖而不能\n退爲人臣生不能進賢而退不肖死不當治\n喪正堂殯我於室足矣衛君問其故子以父\n言聞君造然召蘧伯玉而貴之而退彌子瑕\n從殯於正堂成禮而後去生以身諌死以尸\n諌可謂直矣詩曰靖共爾位好是正直\n孔子閑居子貢侍坐請問爲人下之道奈何\n孔子曰善哉爾之問也爲人下其猶土乎子\n貢未逹孔子曰夫土者掘之得甘泉焉樹之\n得五糓焉草木植焉鳥獸魚鼈遂焉生則立\n焉死則入焉多功不言賞世不絶故曰能爲\n下者其惟土乎子貢曰賜雖不敏請事斯語\n詩曰式禮莫愆\n傳曰南假子過程本本爲之烹鱺魚南假子\n曰聞君子不食鱺魚本子曰此乃君子食也\n我何與焉假子曰夫髙比所以廣德也下比\n所以狹行也比於善者自進之階比於惡者\n自退之原也且詩不云乎髙山仰止景行行\n止吾豈自比君子哉志慕之而巳矣\n子貢問大臣子曰齊有鮑叔鄭有子皮子貢\n曰否齊有管仲鄭有東里子産孔子曰産薦\n也子貢曰然則薦賢賢於賢曰知賢智也推\n賢仁也引賢義也有此三者又何加焉\n孔子遊於景山之上子路子貢顔淵從孔子\n曰君子登高必賦小子願者何言其願丘將\n啓汝子路曰由願奮長㦸盪三軍乳虎在後\n仇敵在前蠡躍蛟奮進救兩國之患孔子曰\n勇士哉子貢曰兩國搆難壯士列陣塵埃漲\n天賜不持一尺之兵一斗之糧解兩國之難\n用賜者存不用賜者亡孔子曰辯士哉顔回\n不願孔子曰回何不願顔淵曰二子巳願故\n不敢願孔子曰不同意各有事焉回其願丘\n將啓汝顔淵曰願得小國而相之主以道制\n臣以德化君臣同心外内相應列國諸侯莫\n不從義嚮風壯者趨而進老者扶而至教行\n乎百姓德施乎四蠻莫不釋兵輻輳乎四門\n天下咸獲永寧蝖飛蠕動各樂其性進賢使\n能各任其事於是君綏于上臣和於下垂拱\n無爲動作中道從容得禮言仁義者賞言戰\n鬬者死則由何進而救賜何難之解孔子曰\n聖士哉大人出小子匿聖者起賢者伏回與\n執政則由賜焉施其能哉詩曰雨雪瀌瀌見\n晛曰消\n昔者孔子鼓瑟曾子子貢側門而聽曲終曾\n子曰嗟乎夫子瑟聲殆有貪狼之志邪僻之\n行何其不仁趨利之甚子貢以爲然不對而\n入夫子望見子貢有諌過之色應難之狀釋\n瑟而待之子貢以曾子之言告子曰嗟乎夫\n參天下賢人也其習知音矣鄉者丘鼓瑟有\n䑕出游狸見於屋循梁微行造焉而避厭目\n曲脊求而不得丘以瑟淫其音參以丘爲貪\n狼邪僻不亦宜乎詩曰鼓鐘于宫聲聞\n夫爲人父者必懷慈仁之愛以畜養其子撫\n循飲食以全其身及其有識也必嚴居正言\n以先導之及其束髪也授明師以成其技十\n九見志請賔冠之足以死其意血脉澄靜娉\n内以定之信承親授無有所疑冠子不言髪\n子不笞聽其微諌無令憂之此爲人父之道\n也詩曰父兮生我母兮鞠我拊我畜我長我\n育我顧我復我出入腹我\n詩外傳卷第七\n"}
{"id": "KR1c0066_008", "series": "KR1c0066", "text": "詩外傳卷第八\n　　　　　　　　　　韓嬰\n越王勾踐使廉稽獻民於荆王荆王使者曰\n越夷狄之國也臣請欺其使者荆王曰越王\n賢人也其使者亦賢子其愼之使者出見廉\n稽曰冠則得以俗見不冠不得見廉稽曰夫\n越亦周室之列封也不得處於大國而處江\n海之陂與魭鱣魚鼈爲伍文身翦髪而後處\n焉今來至上國必曰冠得俗見不冠不得見\n如此則上國使適越亦將劓墨文身翦髪而\n後得以俗見可乎荆王聞之披衣出謝孔子\n曰使於四方不辱君命可謂士矣\n人之所以好冨貴安榮爲人所稱譽者爲身\n也惡貧賤危辱爲人所謗毁者亦爲身也然\n身何貴也莫貴於氣人得氣則生失氣則死\n其氣非金帛珠玉也不可求於人也非繒布\n五榖也不可糴買而得也在吾身耳不可不\n愼也詩曰旣明且哲以保其身\n吳人伐楚昭王去國國有屠羊說從行昭王\n反國賞從者及說說辭曰君失國臣所失者\n屠君反國臣亦反其屠臣之禄旣厚又何賞\n之辭不受命君強之說曰君失國非臣之罪\n故不伏誅君反國非臣之功故不受其賞呉\n師入郢臣畏冦避患君反國說何事焉君曰\n不受則見之說對曰楚國之法商人欲見於\n君者必有大獻重質然後得見今臣智不能\n存國節不能死君勇不能待冦然見之非國\n法也遂不受命入于澗中昭王謂司馬子期\n曰有人於此居處甚約論議甚髙爲我求之\n願爲兄弟請爲三公司馬子期舎車徒求之\n五日五夜見之謂曰國危不救非仁也君命\n不從非忠也惡冨貴於上甘貧苦於下意者\n過也今君願爲兄弟請爲三公不聽君何也\n說曰三公之位我知其貴於刀俎之肆矣萬\n鍾之禄我知其冨於屠年之利矣今見爵禄\n之利而忘辭受之禮非所聞也遂辭三公之\n位而反乎屠羊之肆君子聞之曰甚矣哉屠\n羊子之爲也約巳持窮而處人之國矣說曰\n何謂窮吾讓之以禮而終其國也曰在深淵\n之中而不援彼之危見昭王德衰於吳而懷\n寳絶迹以病其國欲獨全巳者也是厚於巳\n而薄於君狷乎非救世者也何如則可謂救\n世矣曰若申伯仲山甫可謂救世矣昔者周\n德大衰道廢於厲申伯仲山甫輔相宣王撥\n亂世反之正天下略振宗廟復興申伯仲山\n甫乃並順天下匡救邪失喻德教舉遺士海\n内翕然向風故百姓勃然詠宣王之德詩曰\n周邦咸喜戎有良翰又曰邦國若否仲山甫\n明之既明且哲以保其身夙夜匪懈以事一\n人如是可謂救世矣\n齊崔杼弑莊公荆蒯芮使晉而反其僕曰君\n之無道也四鄰諸侯莫不聞也以夫子而死\n之不亦難乎荆蒯芮曰善哉而言也早言我\n能諌諌而不用我能去今旣不諌又不去吾\n聞之食其食死其事吾旣食亂君之食又安\n得治君而死之遂驅車而入死其事僕曰人\n有亂君猶必死之我有治長可無死乎乃結\n轡自刎于車上君子聞之曰荆蒯芮可謂守\n節死義矣僕夫則無爲死也猶飲食而遇毒\n也詩曰夙夜匪懈以事一人荆先生之謂也\n易曰不恒其德或承之羞僕夫之謂也\n遜而直上也切次之謗諌爲下懦爲死詩曰\n柔亦不茹\n宋萬與莊公戰獲乎莊公莊公敗舎諸宫中\n數月然後歸之反爲大夫于宋宋萬與閔公\n博婦人皆在側萬曰甚矣魯侯之淑魯侯之\n美也天下諸侯宜爲君者惟魯侯耳閔公矜\n此婦人妬其言顧曰爾虜焉知魯侯之美惡\n乎宋萬怒搏閔公絶脰仇牧聞君弑趨而至\n遇之于門手劒而叱之萬臂摋仇牧碎其首\n齒著乎門闔仇牧可謂不畏強禦矣詩曰惟\n仲山甫柔亦不茹剛亦不吐\n可於君不可於父孝子弗爲也可於父不可\n於君君子亦弗爲也故君不可奪親亦不可\n奪也詩曰愷悌君子四方爲則\n黃帝即位施惠承天一道脩德惟仁是行宇\n内和平未見鳯凰惟思其象夙寐晨興乃召\n天老而問之曰鳯象何如天老對曰夫鳯象\n鴻前麟後蛇頸而魚尾龍文而龜身燕頷而\n鷄啄戴德負仁抱中挾義小音金大音皷延\n頸奮翼五彩俻明舉動八風氣應時雨食有\n質飲有儀徃即文始來即嘉成惟鳯爲能通\n天祉應地靈律五音覽九德天下有道得鳯\n象之一則鳯過之得鳯象之二則鳯翔之得\n鳯象之三則鳯集之得鳯象之四則鳯春秋\n下之得鳯象之五則鳯没身居之黃帝曰於\n戱允哉朕何敢與焉於是黃帝乃服黃友戴\n黃冕致齋于宫鳯乃蔽日而至黃帝降于東\n階西面再拜稽首曰皇天降祉不敢不承命\n鳯乃止帝東國集帝梧桐食帝竹實没身不\n去詩曰鳯凰于飛翽翽其羽亦集爰止\n魏文侯有子曰擊次曰訴訴少而立以嗣封\n擊中山三年莫徃來其傅趙蒼唐曰父忘子\n子不可忘父何不遣使乎擊曰願之而未有\n所使也蒼唐曰臣請使擊曰諾於是乃問君\n之所好與所嗜曰君好北犬嗜晨鴈遂求北\n犬晨鴈賫行蒼唐至曰北蕃中山之君有北\n犬晨鴈使蒼唐再拜獻之文侯曰擊知吾好\n北犬嗜晨鴈也則見使者文侯曰擊無恙乎\n蒼唐唯唯而不對三問而三不對文侯曰不\n對何也蒼唐曰臣聞諸侯不名君旣巳賜弊\n邑使得小國侯君問以名不敢對也文侯曰\n中山之君無恙乎蒼唐曰今者臣之來拜送\n於郊文侯曰中山之君長短若何矣蒼唐曰\n問諸侯比諸侯諸侯之朝則側者皆人臣無\n所比之然則所賜衣裘幾能勝之矣文侯曰\n中止之君亦何好乎對曰好詩文侯曰於詩\n何好曰好黍離與晨風文侯曰黍離何哉對\n曰彼黍離離彼稷之苗行邁靡靡中心揺揺\n知我者謂我心憂不知我者謂我何求悠悠\n蒼天此何人哉文侯曰怨乎曰非敢怨也時\n思也文侯曰晨風謂何對曰鴥彼晨風鬱彼\n北林未見君子憂心欽欽如何如何忘我實\n多於是文侯大悅曰欲知其子視其母欲知\n其君視其所使中山君不賢惡能得賢遂廢\n太子訴召中山君以爲嗣詩曰鳯凰于飛翽\n翽其羽亦集爰止藹藹王多吉士惟君子使\n媚于天子君子曰夫使非直敝車罷馬而巳\n亦將喻誠信通氣志明好惡然後可使也\n子賤治單父其民附孔子曰告丘之所以治\n之者對曰不齊時發倉廪振困窮補不足孔\n子曰是小人附耳未也對曰賞有能招賢才\n退不肖孔子曰是士附耳未也對曰所父事\n者三人所兄事者五人所友者十有二人所\n師者一人孔子曰所父事者三人所兄事者\n五人足以教弟矣所友者十有二人足以祛\n壅蔽矣所師者一人足以慮無失䇿舉無敗\n功矣惜乎不齊爲之大功乃與堯舜叅矣詩\n曰愷悌君子民之父母子賤其似之矣\n度地圖居以立國崇恩博利以懷衆明好惡\n以正法度率民力稼學校庠序以立教事老\n養孤以化民升賢賞功以勸善懲奸絀失以\n醜惡講御習射以防患禁奸止邪以除害接\n賢連友以廣智宗親族附以益強詩曰愷悌\n君子\n齊景公使人於楚楚王與之上九重之臺顧\n使者曰齊有臺若此乎使者曰吾君有治位\n之坐土階三等茅茨不翦樸椽不斵者猶以\n謂爲之者勞居之者泰吾君惡有臺若此者\n於是楚王蓋悒如也使者可謂不辱君命其\n能專對矣\n傳曰予小子使爾繼邵公之後受命者必以\n其祖命之孔子爲魯司冦命之曰宋公之子\n弗甫有孫魯孔丘命爾爲司冦孔子曰弗甫\n敦及厥辟將不堪公曰不妄傳曰諸侯之有\n德天子錫之一錫車焉再錫衣服三錫虎賁\n四錫樂器五錫納陛六錫朱戶七錫弓矢八\n錫鈇鉞九錫秬鬯詩曰釐爾圭瓚秬鬯\n齊景公謂子貢曰先生何師對曰魯仲尼曰\n仲尼賢乎曰聖人也豈直賢哉景公嘻然而\n笑曰其聖何如子貢曰不知也景公悖然作\n色曰始言聖人今言不知何也子貢曰臣終\n身戴天不知天之高也終身踐地不知地之\n厚也若臣之事仲尼譬猶渴操壷杓就江海\n而飲之腹滿而去又安知江海之深乎景公\n曰先生之譽得無太甚乎子貢曰臣賜何敢\n甚言尚慮不及耳臣譽仲尼譬猶兩手捧土\n而附泰山其無益亦明矣使臣不譽仲尼譬\n猶兩手杷泰山無損亦明矣景公曰善豈其\n然善豈其然詩曰綿綿翼翼不測不克\n一糓不升謂之䭑二糓不升謂之飢三糓不\n升謂之饉四糓不升謂之荒五糓不升謂之\n大侵大侵之禮君食不兼味臺榭不飾道路\n不除百官𥙷而不制鬼神禱而不祠此大侵\n之禮也詩曰我居御卒荒此之謂也\n古者天子爲諸侯受封謂之采地百里諸侯\n以三十里七十里諸侯以二十里五十里諸\n侯以十里其後子孫雖有罪而絀使子孫賢\n者守其地世世以祠其始受封之君此之謂\n興滅國繼絶世也書曰兹予享于先王爾祖\n其從享之\n梁山崩晉君召大夫伯宗道逢輦者以其輦\n服其道伯宗使其右下欲鞭之輦者曰君趨\n道豈不遠矣不知事而行可乎伯宗喜問其\n居曰絳人也伯宗曰子亦有聞乎曰梁山崩\n壅河顧三日不流是以召子伯宗曰如之何\n曰天有山天崩之天有河天壅之伯宗將如\n之何伯宗私問之曰君其率羣臣素服而哭\n之旣而祠焉河斯流矣伯宗問其姓名弗告\n伯宗到君問伯宗以其言對於是君素服率\n群臣而哭之旣而祠焉河斯流矣君問伯宗\n何以知之伯宗不言受輦者詐以自知孔子\n聞之曰伯宗其無後攘人之善詩曰天降喪\n亂滅我立王又曰畏天之威于時保之\n晉平公使范昭觀齊國之政景公錫之宴晏\n子在前范昭趨曰願君之倅樽以爲壽景公\n顧左右曰酌寡人樽獻之客晏子對曰徹去\n樽范昭不說起舞顧太師曰子爲我奏成周\n之樂願舞太師對曰肓臣不習范昭起出門\n景公謂晏子曰夫晉天下大國也使范昭來\n觀齊國之政今子怒大國之使者將奈何晏\n子曰范昭之爲人也非陋而不知禮也是欲\n試吾君嬰故不從於是景公召太師而問之\n曰范昭使子奏成周之樂何故不調對如晏\n子於是范昭歸報平公曰齊未可并也吾試\n其君晏子知之吾犯其樂太師知之孔子聞\n之曰善乎晏子不出俎豆之間折衝千里詩\n曰實右序有周薄言震之莫不震疊\n三公者何曰司空司馬司徒也司馬主天司\n空主土司徒主人故隂陽不和四時不節星\n辰失度災變非常則責之司馬山陵崩竭川\n谷不流五糓不植草木不茂則責之司空君\n臣不正人道不和國多盗賊下怨其上則責\n之司徒故三公典其職憂其分舉其辯明其\n隱此三公之任也詩曰濟濟多士文王以寧\n又曰明照有周式序在位言各稱職也\n夫賢君之治也温良而和寛容而愛刑清而\n省喜賞而惡罰移風崇教生而不殺布惠施\n恩仁不偏與不奪民力役不踰時百姓得耕\n家有收聚民無凍餒食無腐敗士不造無用\n雕文不粥于肆斧斤以時入山林國無佚士\n皆用於世黎庶歡樂衍盈方外遠人歸義重\n譯執贄故得風雨不烈小雅曰有渰萋萋興\n雲祈祈以是知太平無飄風暴雨明矣\n昨日何生今日何成必念歸厚必念治生日\n愼一日完如金城詩曰我日斯邁而月斯征\n夙興夜寐無忝爾所生\n官怠於有成病加於小愈禍生於懈惰孝衰\n於妻子察此四者愼終如始易曰小狐汔濟\n濡其尾詩曰靡不有初鮮克有終\n孔子燕居子貢攝齊而前曰弟子事夫子有\n年矣才竭而智罷振於學問不能復進請一\n休焉孔子曰賜也欲焉休乎曰賜欲休於事\n君孔子曰詩云夙夜匪懈以事一人爲之若\n此其不易也若之何其休也曰賜休於事父\n孔子曰詩云孝子不匱永錫爾類爲之若此\n其不易也如之何其休也曰賜欲休於事兄\n弟孔子曰詩云妻子好合如皷瑟琴兄弟旣\n翕和樂且耽爲之若此其不易也如之何其\n休也曰賜欲休於畊田孔子曰詩云晝爾于\n茅宵爾索綯亟其乗屋其始播百穀爲之若\n此其不易也若之何其休也子貢曰君子亦\n有休乎孔子曰闔棺兮乃止播耳不知其時\n之易遷兮此之謂君子所休也故學而不已\n闔棺乃止詩曰日就月將言學者也\n魯哀公問冉有曰凡人之質而巳將必學而\n後爲君子乎冉有對曰臣聞之雖有良玉不\n刻鏤則不成器雖有美質不學則不成君子\n曰何以知其然也夫子路卞之野人也子貢\n衛之賈人也皆學問於孔子遂爲天下顯士\n諸侯聞之莫不尊敬卿大夫聞之莫不親愛\n學之故也昔呉楚燕代謀爲一舉而欲伐秦\n祧賈監門之子也爲秦徃使之遂絶其謀止\n其兵及其反國秦王大恱立爲上卿夫百里\n奚齊之乞者也逐於齊西無以進自賣五羊\n皮爲一軛車見秦繆公立爲相遂覇西戎太\n公望少爲人壻老而見去屠牛朝歌賃於棘\n津釣於磻溪文王舉而用之封於齊管仲親\n射桓公遂除報讎之心立以爲相存亡繼絶\n九合諸侯一匡天下此四子者皆嘗卑賤窮\n辱矣然其名聲馳於後世豈非學問之所致\n乎由此觀之士必學問然後成君子詩曰日\n就月將於是哀公嘻然而笑曰寡人雖不敏\n請奉先生之教矣\n曾子有過曾晳引杖擊之仆地有間乃蘇起\n曰先生得無病乎魯人賢曾子以告夫子夫\n子告門人參來汝不聞昔者舜爲人子乎小\n箠則待笞大杖則逃索而使之未嘗不在側\n索而殺之未嘗可得今汝委身以待暴怒拱\n立不去非王者之民其罪何如詩曰優哉柔\n哉亦是戾矣又曰載色載笑匪怒伊教\n齊景公使人爲弓三年乃成景公得弓而射\n不穿三札景公怒將殺弓人弓人之妻徃見\n景公曰蔡人之子弓人之妻也此弓者太山\n之南烏號之柘騂牛之角荆麋之筋河魚之\n膠也四物者天下之練材也不宜穿札之少\n如此且妾聞奚公之車不能獨走莫耶雖利\n不能獨斷必有以動之夫射之道在手若附\n枝掌若握卵四指如斷短杖右手發之左手\n不知此葢射之道景公以爲儀而射之穿七\n札蔡人之夫立出矣詩曰好是正直\n齊有得罪於景公者景公大怒縛置之殿下\n召左右肢解之敢諌者誅晏子左手持頭右\n手磨刀仰而問曰古者明王聖主其肢解人\n不審從何肢解始也景公離席曰縱之罪在\n寡人詩曰好是正直\n傳曰居處齊則色姝食飲齊則氣珍言語齊\n則信聽思齊則成志齊則盈五者齊斯神居\n之詩曰旣和且平依我磬聲\n魏文侯問狐卷子曰父賢足恃乎對曰不足\n子賢足恃乎對曰不足兄賢足恃乎曰不足\n弟賢足恃乎對曰不足臣賢足恃乎對曰不\n足文侯勃然作色而怒曰寡人問此五者於\n子一一以爲不足者何也對曰父賢不過堯\n而丹朱放子賢不過舜而瞽瞍頑兄賢不過\n舜而象傲弟賢不過周公而管叔誅臣賢不\n過湯武而桀紂伐望人者不至恃人者不乆\n君欲治從身始人何可恃乎詩曰自求\n湯作護聞其宮聲使人温良而寛大聞其商\n聲使人方廉而好義聞其角聲使人惻隱而\n愛仁聞其徴聲使人樂養而好施聞其羽聲\n使人㳟敬而好禮詩曰湯降不遲聖敬\n孔子曰易先同人後大有承之以謙不亦可\n乎故天道虧盈而益謙地道變盈而流謙鬼\n神害盈而福謙人道惡盈而好謙謙者抑事\n而損者也持盈之道抑而損之此謙德之於\n行也順之者吉逆之者凶五帝旣没三王旣\n衰能行謙德者其惟周公乎文王之子武王\n之弟成王之叔父假天子之尊位七年所執\n贄而師見者十人所還質而友見者十三人\n窮巷白屋之士所先見者四十九人時進善\n者百人宫朝者千人諌臣五人輔臣五人拂\n臣六人載干戈以至於封侯而同姓之士百\n人孔子曰猶以周公爲天下賞則以同族爲\n衆而異族爲寡也故德行寛容而守之以恭\n者榮土地廣大而守之以儉者安位尊禄重\n而守之以卑者貴人衆兵強而守之以畏者\n勝聰明睿智而守之以愚者哲博聞強記而\n守之以淺者不溢此六者皆謙德也易曰謙\n亨君子有終吉能以此終吉者君子之道也\n貴爲天子冨有四海而德不謙以亡其身者\n桀紂是也而况衆庶乎夫易有一道焉大足\n以治天下中足以安家國近足以守其身者\n其惟謙德乎詩曰湯降不遲聖敬日躋\n昔者田子方出見老馬於道喟然有志焉以\n問於御者曰此何馬也曰故公家畜也罷而\n不爲用故出放也田子方曰少盡其力而老\n去其身仁者不爲也束帛而贖之窮士聞之\n知所歸心矣詩曰湯降不遲聖敬日躋\n齊莊公出獵有螳蜋舉足將摶其輪問其御\n曰此何蟲也御曰此是螳蜋也其爲蟲知進\n而不知退不量力而輕就敵莊公曰以爲人\n必爲天下勇士矣於是廻車避之而勇士歸\n之詩曰湯降不遲\n魏文侯問李克曰人有惡乎李克曰有夫貴\n者則賤者惡之冨者則貧者惡之智者則愚\n者惡之文侯曰善行此三者使人勿惡亦可\n乎李克曰可臣聞貴而下賤則衆弗惡也冨\n能分貧則窮士弗惡也智而教愚則童蒙者\n弗惡也文侯曰善哉言乎堯舜其猶病諸寡\n人雖不敏請守斯語矣詩曰不遑啓處\n有鳥於此架巢於葭葦之顚天喟然而風則\n葭折而巢壞何其所托者弱也稷蜂不攻而\n社䑕不薰非以稷蜂社䑕之神其所托者善\n也故聖人求賢者以輔夫吞舟之魚大矣蕩\n而失水則爲螻蟻所制失其輔也故曰不明\n爾德時無背無側爾德不明以無陪無卿\n詩外傳卷第八\n"}
{"id": "KR1c0066_009", "series": "KR1c0066", "text": "詩外傳卷第九\n　　　　　　　　　　韓嬰\n孟子少時誦其母方織孟輟然中止乃復進\n其母知其諠也呼而問之曰何爲中止對曰\n有所失復得其母引刀裂其織以此誡之自\n是之後孟子不復諠矣孟子少時東家殺豚\n孟子問其母曰東家殺豚何爲母曰欲啖汝\n其母自悔而言曰吾懷姙是子席不止不坐\n割不正不食胎教之也今適有知而欺之是\n教之不信也乃買東家豚肉以食之明不欺\n也詩曰冝爾子孫繩繩兮言賢母使子\n田子爲相三年歸休得金百鎰奉其母母曰\n子安得此金對曰所受俸禄也母曰爲相三\n年不食乎治官如此非吾所欲也孝子之事\n親也盡力致誠不義之物不入於館爲人子\n不可不孝也子其去之田子愧慙走出造朝\n還金退請就獄王賢其母說其義即舎田子\n罪令復爲相以金賜其母詩曰冝爾子孫繩\n繩兮\n孔子行聞哭聲甚悲孔子曰驅驅前有賢者\n至則臯魚也𬒳褐擁鎌哭於道傍孔子辟車\n與之言曰子非有喪何哭之悲也臯魚曰吾\n失之三矣少而學游諸侯以後吾親失之一\n也高尚吾志間吾事君失之二也與友厚而\n小絶之失之三矣樹欲靜而風不止子欲養\n而親不待也徃而不可得見者親也吾請從\n此辭矣立槁而死孔子曰弟子誡之足以識\n矣於是門人辭歸而養親者十有三人子路\n曰有人於斯夙興夜寐手足胼胝而面目黧\n黒樹藝五榖以事其親而無孝子之名者何\n也孔子曰吾意者身未敬邪色不順邪辭不\n遜邪古人有言曰衣歟食歟曾不爾即子勞\n以事其親無此三者何爲無孝之名意者所\n友非仁人邪坐語汝雖有國士之力不能自\n舉其身非無力也勢不便也是以君子入則\n篤孝出則友賢何爲其無孝子之名詩曰父\n母孔邇\n伯牙鼓琴鍾子期聽之方鼓琴志在山鍾子\n期曰善哉鼓琴巍巍乎如太山志在流水鍾\n子期曰善哉鼓琴洋洋乎若江河鍾子期死\n伯牙擗琴絶絃終身不復鼓琴以爲世無足\n與鼓琴也非獨琴如此賢者亦有之茍非其\n時則賢者將奚由得遂其功哉\n秦攻魏破之少子亡而不得令魏國曰有得\n公子者賜金千斤匿者罪至十族公子乳母\n與俱亡人謂乳母曰得公子者賞甚重乳母\n當知公子處而言之乳母應之曰我不知其\n處雖知之死則死不可以言也爲人養子不\n能隱而言之是畔上畏死吾聞忠不畔上勇\n不畏死凡養人子者生之非務殺之也豈可\n見利畏誅之故廢義而行詐哉吾不能生而\n使公子獨死矣遂與公子俱逃澤中秦軍見\n而射之乳母以身蔽之著十二矢遂不令中\n公子秦王聞之饗以太牢且爵其兄爲大夫\n詩曰我心匪石不可轉也\n子路曰人善我我亦善之人不善我我不善\n之子貢曰人善我我亦善之人不善我我則\n引之進退而巳耳顔回曰人善我我亦善之\n人不善我我亦善之三子所持各異問於夫\n子夫子曰由之所持蠻貊之言也賜之所言\n朋友之言也回之所言親屬之言也詩曰人\n之無良我以爲兄\n齊景公縱酒醉而解衣冠鼓琴以自樂顧左\n右曰仁人亦樂此乎左右曰仁人耳目猶人\n何爲不樂乎景公曰駕車以迎晏子晏子聞\n之朝服而至景公曰今者寡人此樂願與大\n夫同之晏子曰君言過矣自齊國五尺巳上\n力皆能勝嬰與君所以不敢者畏禮也故自\n天子無禮則無以守社稷諸侯無禮則無以\n守其國爲人上無禮則無以使其下爲人下\n無禮則無以事其上大夫無禮則無以治其\n家兄弟無禮則不同居人而無禮不若遄死\n景公色媿離席而謝曰寡人不仁無良左右\n淫湎寡人以至於此請殺左右以𥙷其過晏\n子曰左右無過君好禮則有禮者至無禮者\n去君惡禮則無禮者至有禮者去左右何罪\n乎景公曰善哉乃更衣而坐觴酒三行晏子\n辭去景公拜送詩曰人而無禮胡不遄死\n傳曰堂衣若扣孔子之門曰丘在乎丘在乎\n子貢應之曰君子尊賢而容衆嘉善而矜不\n能親内及外己所不欲勿施於人子何言吾\n師之名焉堂衣若曰子何年少言之絞子貢\n曰大車不絞則不成其任琴瑟不絞則不成\n其音子之言絞是以絞之也堂衣若曰吾始\n以鴻之力今徒翼耳子貢曰非鴻之力安能\n舉其翼詩曰如切如磋如琢如磨\n齊景公出弋昭華之池顔鄧聚主鳥而亡之\n景公怒而欲殺之晏子曰夫鄧聚有死罪四\n請數而誅之景公曰諾晏子曰鄧聚爲吾君\n主鳥而亡之是罪一也使吾君以鳥之故而\n殺人是罪二也使四國諸侯聞之以吾君重\n鳥而輕士是罪三也天子聞之必將貶絀吾\n君危其社稷絶其宗廟是罪四也此四罪者\n故當殺無赦臣請加誅焉景公曰止此亦吾\n過矣願夫子爲寡人敬謝焉詩曰邦之\n魏文侯問於解狐曰寡人將立西河之守誰\n可用者解狐對曰荆伯柳者賢人殆可文侯\n將以荆伯柳爲西河守荆伯柳問左右誰言\n我於吾君左右皆曰解狐荆伯柳徃見解狐\n而謝之曰子乃寛臣之過也言於君謹再拜\n謝解狐曰言子者公也怨子者吾私也公事\n巳行怨子如故張弓射之走十歩而没可謂\n勇矣詩曰邦之司直\n楚有善相人者所言無遺美聞於國中莊王\n召見而問焉對曰臣非能相人也能相人之\n友者也觀布衣者其友皆孝悌篤謹畏令如\n此者家必日益而身日安此所謂吉人者也\n觀事君者其友皆誠信有行好善如此者措\n事日益官職日進此所謂吉臣者也人主朝\n臣多賢左右多忠主有失敗皆交爭正諌如\n此者國日安主日尊名聲日顯此所謂吉主\n者也臣非能相人也觀友者也王曰善其所\n以任賢使能而霸天下者始遇之於是也詩\n曰彼巳之子邦之彦兮\n孔子出遊少源之野有婦人中澤而哭其音\n甚哀孔子使弟子問焉曰夫人何哭之哀婦\n人曰郷者刈蓍薪亡吾蓍簪吾是以哀也弟\n子曰刈蓍薪而亡蓍簪有何悲焉婦人曰非\n傷亡簪也蓋不忘故也\n傳曰君子之聞道入之於耳藏之於心察之\n以仁守之以信行之以義出之以遜故人無\n不虚心而聽也小人之聞道入之於耳出之\n於口苟言而巳譬如飽食而嘔之其不惟肌\n膚無益而於志亦戾矣詩曰胡能有定\n孔子與子貢子路顔淵游於戎山之上孔子\n喟然嘆曰二三子各言爾志予將覽焉由爾\n何如對曰得白羽如月赤羽如朱擊鐘皷者\n上聞於天下槊於地使將而攻之惟由爲能\n孔子曰勇士哉賜爾何如對曰得素衣縞冠\n使於兩國之間不持尺寸之兵升斗之糧使\n兩國相親如弟兄孔子曰辯士哉回爾何如\n對曰鮑魚不與蘭茝同笥而藏桀紂不與堯\n舜同時而治二子巳言回何言哉孔子曰回\n有鄙之心顔淵曰願得明王聖主爲之相使\n城郭不治溝池不鑿隂陽和調家給人足鑄\n庫兵以爲農器孔子曰大士哉由來區區汝\n何攻賜來便便汝何使願得之冠爲子宰焉\n賢士不以耻食不以辱得老子曰名與身孰\n親身與貨孰多得與亡孰病是故甚愛必大\n費多藏必厚亡知足不辱知止不殆可以長\n乆大成若缺其用不敝大盈若冲其用不窮\n大直若詘大辯若訥大巧若拙其用不屈罪\n莫大於多欲禍莫大於不知足故知足之足\n常足矣\n孟子妻獨居踞孟子入戸視之白其母曰婦\n無禮請去之母曰何也曰踞其母曰何知之\n孟子曰我親見之母曰乃汝無禮也非婦無\n禮禮不云乎將入門將上堂聲必揚將入戸\n視必下不掩人不備也今汝徃燕私之處入\n戶不有聲令人踞而視之是汝之無禮也非\n婦無禮也於是孟子自責不敢去婦詩曰采\n葑采菲無以下體\n孔子出衛之東門逆姑布子卿曰二三子引\n車避有人將來必相我者也志之姑布子卿\n亦曰二三子引車避有聖人將來孔子下歩\n姑布子卿迎而視之五十歩從而望之五十\n歩顧子貢曰是何爲者也子貢曰賜之師也\n所謂魯孔丘也姑布子卿曰是魯孔丘歟吾\n固聞之子貢曰賜之師何如姑布子卿曰得\n堯之顙舜之目禹之頸臯陶之喙從前視之\n盎盎乎似有王者從後視之高肩弱脊此惟\n不及四聖者也子貢吁然姑布子卿曰子何\n患焉汙面而不惡葭喙而不藉遠而望之羸\n乎若喪家之狗子何患焉子何患焉子貢以\n告孔子孔子無所辭獨辭䘮家之狗耳曰丘\n何敢乎子貢曰汙面而不惡葭喙而不藉賜\n以知之矣不知䘮家狗何足辭也子曰賜汝\n獨不見夫䘮家之狗歟旣歛而椁布器而祭\n顧望無人意欲施之上無明王下無賢士方\n伯王道衰政教失強陵弱衆暴寡百姓縱心\n莫之綱紀是人固以丘爲欲當之者也丘何\n敢乎\n脩身不可不愼也嗜慾侈則行虧讒毁行則\n害成患生於忿怒禍起於纎微汙辱難湔灑\n敗失不復追不深念遠慮後悔何益徼幸者\n伐性之斧也嗜慾者逐禍之馬也謾誕者趨\n禍之路也毁於人者困竆之舎也是故君子\n不徼幸節嗜慾務忠信無毀於一人則名聲\n尚尊稱爲君子矣詩曰何其處兮必有\n君子之居也綏如安裘晏如覆杅天下有道\n則諸侯畏之天下無道則庶人易之非獨今\n日自古亦然昔者范蠡行遊與齊屠地居奄\n忽龍變仁義沈浮湯湯慨慨天地同憂故君\n子居之安得自若詩曰心之憂矣其誰\n田子方之魏魏太子從車百乗而迎之郊太\n子再拜謁田子方田子方不下車太子不說\n曰敢問何如則可以驕人矣田子方曰吾聞\n以天下驕人而亡者有矣由此觀之則貧賤\n可以驕人矣夫志不得則授履而適秦楚耳\n安徃而不得貧賤乎於是太子再拜而後退\n田子方遂不下車\n戴晉生弊衣冠而徃見梁王梁王曰前日寡\n人以上大夫之禄要先生先生不留今過寡\n人邪戴晉生欣然而笑仰而永嘆曰嗟乎由\n此觀之君曾不足與遊也君不見大澤中雉\n乎五歩一噣終日乃飽羽毛恱澤光照於日\n月奮翼爭鳴聲響於陵澤者何彼樂其志也\n授置之囷倉中常噣梁粟不旦時而飽然猶\n羽毛憔悴志氣益下低頭不鳴夫食豈不善\n哉彼不得其志故也今臣不遠千里而從君\n遊者豈食不足竊慕君之道耳臣始以君爲\n好士天下無雙乃今見君不好士明矣辭而\n去終不復徃\n楚莊王使使賫金百斤聘北郭先生先生曰\n臣有箕箒之使願入計之即謂婦人曰楚欲\n以我爲相今日相即結駟列騎食方丈於前\n如何婦人曰夫子以織屨爲食食粥毚履無\n怵惕之憂者何哉與物無治也今如結駟列\n騎所安不過容膝食方丈於前所甘不過一\n肉以容膝之安一肉之味而殉楚國之憂其\n可乎於是遂不應聘與婦去之詩曰彼美淑\n姬可與晤言\n傳曰昔戎將由余使秦秦繆公問以得失之\n要對曰古有國者未甞不以恭儉也失國者\n未甞不以驕奢也由余因論五帝三王之所\n以衰及至布衣之所以亡繆公然之於是告\n内史王繆曰隣國有聖人敵國之憂也由余\n聖人也將奈之何王繆曰夫戎王居僻陋之\n地未甞見中國之聲色也君其遺之女樂以\n媱其志亂其政其臣下必踈因爲由余請緩\n期使其君臣有間然後可圖繆公曰善乃使\n王繆以女樂二列遺戎王爲由余請期戎王\n大恱許之於是張酒聽樂日夜不休終歲媱\n縱卒馬多死由余歸數諌不聽去之秦秦公\n子迎拜之上卿遂并國十二辟地千里\n子夏過曾子曾子曰入食子夏曰不爲公費\n乎曾子曰君子有三費飲食不在其中君子\n有三樂鐘磬琴瑟不在其中子夏曰敢問三\n樂曾子曰有親可畏有君可事有子可遺此\n一樂也有親可諌有君可去有子可怒此二\n樂也有君可喻有友可助此三樂也子夏曰\n敢問三費曾子曰少而學長而忘此一費也\n事君有功而輕負之此二費也乆交友而中\n絶之此三費也子夏曰善哉謹身事一言愈\n於終身之誦而事一士愈於治萬民之功夫\n人不可以不知也吾甞蓾焉吾田朞歲不收\n土莫不然何况於人乎與人以實雖踈必密\n與人以虚雖戚必踈夫實之與實如膠如漆\n虚之與虚如薄冰之見晝日君子可不留意\n哉詩曰神之聽之終和且平\n晏子之妻使人布衣紵表田無宇譏之曰出\n於室何爲者也晏子曰家臣也田無宇曰位\n爲中卿食田七十萬何用是人爲畜之晏子\n曰棄老取少謂之瞽貴而忘賤謂之亂見色\n而說謂之逆吾豈以逆亂瞽之道哉\n夫鳯凰之初起也翾翾十歩之雀喔咿而笑\n之及其升於高一詘一信展而雲間藩木之\n雀超然自知不及遠矣士褐衣緼著未甞完\n也糲藿之食未嘗飽也世俗之士即以爲羞\n耳及其出則安百議用則延民命世俗之士\n超然自知不及遠矣詩曰正是國人胡不萬\n年\n齊王厚送女欲妻屠牛吐屠牛吐辭以疾其\n友曰子終死腥臭之肆而巳乎何爲辭之吐\n應之曰其女醜其友曰子何以知之吐曰以\n吾屠知之其友曰何謂也吐曰吾肉善而去\n若少耳吾肉不善雖以吾附益之尚猶賈不\n售今厚送子子醜故耳其友後見之果醜傳\n曰目如擗杏齒如編貝\n傳曰孔子過康子子張子夏從孔子入坐二\n子相與論終日不决子夏辭氣甚隘顔色甚\n變子張曰子亦聞夫子之議論邪徐言誾誾\n威儀翼翼後言先黙得之推讓巍巍乎蕩蕩\n乎道有歸矣小人之論也專意自是言人之\n非瞋目搤腕疾言噴噴口沸目赤一幸得勝\n疾笑嗌嗌威儀固陋辭氣鄙俗是以君子賤\n之也\n詩外傳卷第九\n"}
{"id": "KR1c0066_010", "series": "KR1c0066", "text": "詩外傳卷第十\n　　　　　　　　　　韓嬰\n齊桓公逐白鹿至麥丘之邦遇人曰何謂者\n也對曰臣麥丘之邦人桓公曰叟年幾何對\n曰臣年八十有三矣桓公曰美哉與之飲曰\n叟盍爲寡人壽也對曰野人不知爲君王之\n壽桓公曰盍以叟之壽祝寡人矣邦人奉觴\n再拜曰使吾君固壽金玉之賤人民是寳桓\n公曰善哉祝乎寡人聞之矣至德不孤善言\n必再叟盍優之邦人奉觴再拜曰使吾君好\n學士而不惡問賢者在側諌者得入桓公曰\n善哉祝乎寡人聞之至德不孤善言必三叟\n盍優之邦人奉觴再拜曰無使羣臣百姓得\n罪於吾君無使吾君得罪於羣臣百姓桓公\n不說曰此言者非夫前二言之祝叟其革之\n矣邦人澘然而涕下曰願君熟思之此一言\n者夫前二言之上也臣聞子得罪於父可因\n姑娣妹謝也父乃赦之臣得罪於君可使左\n右謝也君乃赦之昔者桀得罪於臣也至今\n未有爲謝也桓公曰善哉寡人頼宗廟之福\n社稷之靈使寡人遇叟於此扶而載之自御\n以歸薦之於廟而斷政焉桓公之所以九合\n諸侯一匡天下不以兵車者非獨管仲也亦\n遇之於是詩曰濟濟多士文王以寧\n鮑叔薦管仲曰臣所不如管夷吾者五寛惠\n柔愛臣弗如也忠信可結於百姓臣弗如也\n制禮約法於四方臣弗如也决獄折中臣弗\n如也執枹鼓立於軍門使士卒勇臣弗如也\n詩曰濟濟多士文王以寧\n晉文公重耳亡過曹里鳬湏從因盗重耳資\n而亡重耳無糧餒不能行子推割股肉以食\n重耳然後能行及重耳反國國中多不附重\n耳者於是里鳬須造見曰臣能安晉國文公\n使人應之曰子尚何面目來見寡人欲安晉\n也里鳬須曰君沐邪使者曰否鳬湏曰臣聞\n沐者其心倒心倒者其言悖今君不沐何言\n之悖也使者以聞文公見之里鳬須仰首曰\n離國乆臣民多過君君反國而民皆自危里\n鳬須又襲竭君之資避於深山而君以餒介\n子推割股天下莫不聞臣之爲賊亦大矣罪\n至十族未足塞責然君誠赦之罪與驂乗遊\n於國中百姓見之必知不念舊惡人自安矣\n於是文公大恱從其計使驂乗於國中百姓\n見之皆曰夫里鳬須且不誅而驂乗吾何懼\n也是以晉國大寧故書云文王卑服即康功\n田功若里鳬須罪無赦者也詩曰濟濟多士\n文王以寧\n傳曰言爲王之不易也大命之至其太宗太\n史太祝斯素服執䇿北面而弔乎天子曰大\n命旣至矣如之何憂之長也授天子䇿一矣\n曰敬享以祭永主天命畏之無疆厥躬無敢\n寧授天子䇿二矣曰敬之夙夜伊祝厥躬無\n怠萬民望之授天子䇿三矣曰天子南面受\n於帝位以治爲憂未以位爲樂也詩曰天難\n忱斯不易惟王\n君子温儉以求於仁恭讓以求於禮得之自\n是不得自是故君子之於道也猶農夫之耕\n雖不獲年之優無以易也大王亶甫有子曰\n太伯仲雍季歷歷有子曰昌太伯知大王賢\n昌而欲季爲後也太伯去之吳大王將死謂\n曰我死汝徃讓兩兄彼即不來汝有義而安\n大王薨季之吳告伯仲伯仲從季而歸群臣\n欲伯之立季季又讓伯謂仲曰今群臣欲我\n立季季又讓何以處之仲曰刑有所謂矣要\n於扶微者可以立季季遂立而養文王文王\n果受命而王孔子曰太伯獨見王季獨知伯\n見父志季知父心故大王太伯王季可謂見\n始知終而能承志矣詩曰自太伯王季惟此\n王季因心則友則友其兄則篤其慶載錫之\n光受禄無䘮奄有四方此之謂也太伯反呉\n吳以爲君至夫差二十八世而滅\n齊宣王與魏惠王㑹田於郊魏王曰亦有寳\n乎齊王曰無有魏王曰若寡人之小國也尚\n有徑寸之珠照車前後十二乗者十枚奈何\n以萬乗之國無寳乎齊王曰寡人之所以爲\n寳與王異吾臣有檀子者使之守南城則楚\n人不敢爲寇泗水上有十二諸侯皆來朝吾\n臣有盼子者使之守髙唐則趙人不敢東漁\n於河吾臣有黔夫者使之守徐州則燕人祭\n北門趙人祭西門從而歸之者十千餘家吾\n臣有種首者使之備盗賊而道不拾遺吾將\n以照千里之外豈特十二乗哉魏王慙不懌\n而去詩曰辭之懌矣民之莫矣\n東海有勇士曰菑丘訢以勇猛聞於天下遇\n神淵曰飲馬其僕曰飲馬於此者馬必死曰\n以訢之言飲之其馬果沈菑丘訢去朝服拔\n劒而人三日三夜殺三蛟一龍而出雷神隨\n而擊之十日十夜眇其左目要離聞之徃見\n之曰訢在乎曰送有䘮者徃見訢於墓曰聞\n雷神擊子十日十夜眇子左目夫天怨不全\n日人怨不旋踵至今弗報何也叱而去墓上\n振憤者不可勝數要離歸謂門人曰菑丘訢\n天下之勇士也今日我辱之人中是其必來\n攻我暮無閉門寢無閉戸菑丘訢果夜來拔\n劒住要離頸曰子有死罪三辱我以人中死\n罪一也暮不閉門死罪二也寢不閉戸死罪\n三也要離曰子待我一言來謁不肖一也㧞\n劒不刺不肖二也刃先辭後不肖三也能殺\n我者是毒藥之死耳菑丘訢引劒而去曰嘻\n所不若者天下惟此子爾傳曰公子目夷以\n辭得國今要離以辭得身言不可不文猶若\n此乎詩曰辭之懌矣民之莫矣\n傳曰齊使使獻鴻於楚鴻渴使者道飲鴻玃\n笞潰失使者遂之楚曰齊使臣獻鴻鴻渇道\n飲玃笞潰失臣欲亡爲失兩君之使不通欲\n抜劒而死人將以吾君賤士貴鴻也玃笞在\n此願以汙事楚王賢其言辯其詞因留而賜\n之終身以爲上客故使者必矜文辭喻誠信\n明氣志解結申屈然後可使也詩曰辭之懌\n矣\n扁鵲過虢侯世子暴病而死扁鵲造宫曰吾\n聞國中卒有壤土之事得無有急乎曰世子\n暴病而死扁鵲曰入言鄭醫秦越人能治之\n庶子之好方者出應之曰吾聞上古醫曰弟\n父弟父之爲醫也以莞爲席以蒭爲狗北面\n而祝之發十言耳諸扶輿而來者皆平復如\n故子之方豈能若是乎扁鵲曰不能又曰吾\n聞中古之爲醫者曰踰跗踰跗之爲醫也榒\n木爲腦芷草爲軀吹竅定腦死者復生子之\n方豈能若是乎扁鵲曰不能中庶子曰茍如\n子之方譬如以管窺天以錐刺地所窺者大\n所見者小所刺者巨所中者少如子之方豈\n足以變童子哉扁鵲曰不然事故有昧投而\n中蟁頭掩目而别白黑者夫世子病所謂尸\n蹶者以爲不然試入診世子股隂當温耳焦\n焦如有啼者聲若此者皆可活也中庶子遂\n入診世子以病報虢侯聞之足跣而𧺫至門\n曰先生遠辱幸臨寡人先生幸而治之則糞\n土之息得蒙天地載長爲人先生弗治則先\n犬馬塡壑矣言未卒而涕泣沾襟扁鵲入砥\n鍼礪石取三陽五輸爲先軒之竈八拭之陽\n子同藥子明灸陽子游按磨子儀反神子越\n扶形於是世子復生天下聞之皆以扁鵲能\n起死人也扁鵲曰吾不能起死人直使夫當\n生者起死者猶可藥而况生乎悲夫罷君之\n治無可藥而息也詩曰不可救藥言必亡而\n巳矣\n楚丘先生披蓑帶索徃見孟嘗君孟嘗君曰\n先生老矣春秋高矣多遺忘矣何以教文楚\n丘先生曰惡君謂我老惡君謂我老意者將\n使我投石超距乎追車赴馬乎逐麋鹿搏豹\n虎乎吾則死矣何暇老哉將使我深計遠謀\n乎定猶豫而决嫌疑乎出正辭而當諸侯乎\n吾乃始壯耳何老之有孟嘗君赧然汗出至\n踵曰文過矣文過矣詩曰老夫灌灌\n齊景公游於牛山之上而北望齊曰美哉國\n乎鬱鬱㤗山使古而無死者則寡人將去此\n而何之俯而泣沾襟國子高子曰然臣頼君\n之賜䟽食惡肉可得而食也駑馬柴車可得\n而乗也且猶不欲死况君乎俯泣晏子曰樂\n哉今日嬰之游也見怯君一而䛕臣二使古\n而無死者則太公至今猶存吾君方今將𬒳\n蓑苙而立乎畎畒之中惟事之恤何暇念死\n乎景公慙而舉觴自罰因罰二臣\n秦繆公將田而䘮其馬求三日而得之於莖\n山之陽有鄙夫乃相與食之繆公曰此駮馬\n之肉不得酒者死繆公乃求酒徧飲之然後\n去明年晉師與繆公戰晉之左格右者圍繆\n公而擊之甲巳墮者六矣食馬者三百餘人\n皆曰吾君仁而愛人不可不死還擊晉之左\n格右免繆公之死\n傳曰卞莊子好勇母無恙時三戰而三北交\n游非之國君辱之卞莊子受命顔色不變及\n母死三年魯興師卞莊子請從至見於將軍\n曰前猶與母處是以戰而北也辱吾身今母\n没矣請塞責遂走敵而鬬獲甲首而獻之請\n以此塞一北又獲甲首而獻之請以此塞再\n北將軍止之曰足不止又獲甲首而獻之曰\n請以此塞三北將軍止之曰足請爲兄弟卞\n莊子曰夫北以養母也今母殁矣吾責塞矣\n吾聞之節士不以辱生遂奔敵殺七十人而\n死君子聞之曰三北巳塞責又滅世斷宗士\n節小具矣而於孝未終也詩曰靡不有初鮮\n克有終\n天子有爭臣七人雖無道不失其天下昔殷\n王紂殘賊百姓絶逆天道至斮朝渉刳孕婦\n脯鬼侯醢梅伯然所以不亡者以其有箕子\n比干之故微子去之箕子執囚爲奴比干諌\n而死然後周加兵而誅絶之諸侯有爭臣五\n人雖無道不失其國吳王夫差爲無道至驅\n一市之民以葬闔閭然所以不亡者有伍子\n胥之故也胥以死越王勾踐欲伐之范蠡諌\n曰子胥之計䇿尚未忘於吳王之腹心也子\n胥死後三年越乃能攻之大夫有爭臣三人\n雖無道不失其家季氏爲無道僭天子舞八\n佾旅泰山以雍徹孔子曰是可忍也孰不可\n忍也然不亡者以冉有季路爲宰臣也故曰\n有諤諤爭臣者其國昌有黙黙䛕臣者其國\n亡詩曰不明爾德時無背無側爾德不明以\n無陪無卿言大王咨嗟痛殷商無輔弼諫諍\n之臣而亡天下矣\n齊桓公出遊遇一丈夫裒衣應歩帶著桃殳\n桓公怪而問之曰是何名何經所在何篇所\n居何以斥逐何以避余丈夫曰是名二桃桃\n之爲言亡也夫日日愼桃何患之有故亡國\n之社以戒諸侯庻人之戒在於桃殳桓公說\n其言與之共載來年正月庶人皆佩詩曰殷\n監不遠\n齊桓公置酒令諸侯大夫曰後者飲一經程\n管仲後當飲一經程飲其一半而棄其半桓\n公曰仲父當飲一經程而棄之何也管仲曰\n臣聞之酒入口者舌出舌出者棄身與其棄\n身不寧棄酒乎桓公曰善詩曰荒湛于酒\n齊景公遣晏子南使楚楚王聞之謂左右曰\n齊遣晏子使寡人之國幾至矣左右曰晏子\n天下之辯士也與之議國家之務則不如也\n與之論徃古之術則不如也王獨可以與晏\n子坐使有司束人過王王問之使言齊人善\n盗故束之是宜可以困之王曰善晏子至即\n與之坐圖國之急務辨當世之得失再舉再\n窮王黙然無以續語居有間束徒以過之王\n曰何爲者也有司對曰是齊人善盗束而詣\n吏王欣然大咲曰齊乃冠帶之國辯士之化\n固善盗乎晏子曰然固取之王不見夫江南\n之樹乎名橘樹之江北則化爲枳何則地土\n使然爾夫子處齊之時冠帶而立儼有伯夷\n之廉今居楚而善盗意土地之化使然爾王\n又何怪乎詩曰無言不讐無德不報\n呉延陵季子遊於齊見遺金呼牧者取之牧\n者曰子居之髙視之下貌之君子而言之野\n也吾有君不君有友不友當暑衣裘君疑取\n金者乎延陵子知其爲賢者請問姓字牧者\n曰子乃皮相之士也何足語姓字哉遂去延\n陵季子立而望之不見乃止孔子曰非禮勿\n視非禮勿聽\n顔淵問於孔子曰淵願貧如冨賤如貴無勇\n而威與士交通終身無患難亦且可乎孔子\n曰善哉回也夫貧而如冨其知足而無欲也\n賤而如貴其讓而有禮也無勇而威其恭敬\n而不失於人也終身無患難其擇言而出之\n也若回者其至乎雖上古聖人亦如此\n齊景公出田十有七日而不反晏子乗而徃\n比至衣冠不正景公見而怪之曰夫子何遽\n乎得無有急乎晏子對曰然有急國人皆以\n君爲惡民好禽臣聞之魚鼈厭深淵而就乾\n淺故得於釣網禽獸厭深山而下於都澤故\n得於田獵今君出田十有七日而不反不亦\n過乎景公曰不然爲賔客莫應待邪則行人\n子牛在爲宗廟而不血食邪則祝人太宰在\n爲獄不中邪則大理子幾在爲國家有餘不\n足邪則巫賢在寡人有四子猶有四肢也而\n得代焉不可患焉晏子曰然人心有四肢而\n得代焉則善矣令四肢無心十有七日不死\n乎景公曰善哉言遂援晏子之手與驂乗而\n歸若晏子者可謂善諫者矣\n楚莊王將興師伐晉告士大夫曰敢諫者死\n無赦孫叔敖曰臣聞畏鞭箠之嚴而不敢諌\n其父非孝子也懼斧鉞之誅而不敢諌其君\n非忠臣也於是遂進諌曰臣園中有榆其上\n有蟬蟬方奮翼悲鳴欲飲清露不知螳蜋之\n在後曲其頸欲攫而食之也螳蜋方欲食蟬\n而不知黃雀在後舉其頸欲啄而食之也黃\n雀方欲食螳蜋不知童挾彈丸在下迎而欲\n彈之童子方欲彈黃雀不知前有深坑後有\n窟也此皆言前之利而不顧後害者也非獨\n昆蟲衆庶若此也人主亦然君今知貪彼之\n土而樂其士卒國不怠而晉國以寧孫叔敖\n之力也\n晉平公之時藏寳之臺燒士大夫聞皆趨車\n馳馬救火三日三夜乃勝之公子晏子獨束\n帛而賀曰甚善矣平公勃然作色曰珠玉之\n所藏也國之重寳也而天火之士大夫皆趨\n車走馬而救之子獨束帛而賀何也有說則\n生無說則死公子晏子曰何敢無說臣聞之\n王者藏於天下諸侯藏於百姓商賈藏於篋\n匱今百姓之於外短褐不蔽形糟糠不充口\n虚而賦歛無巳収太半而藏之臺是以天火\n之且臣聞之昔者桀殘賊海内賦歛無度萬\n民甚苦是故湯誅之爲天下戮笑今皇天降\n災於藏臺是君之福也而不自知變悟亦恐\n君之爲隣國笑矣公曰善自今巳徃請藏於\n百姓之間詩曰稼穡維寳代食維好\n魏文侯問里克曰吳之所以亡者何也里克\n對曰數戰而數勝文侯曰數勝國之福也其\n獨亡何也里克對曰數戰則民疲數勝則主\n驕驕則恣恣則極上下俱極吳之亡猶晚矣\n此夫差所以自䘮於干遂詩曰天降䘮亂滅\n我立王\n楚有士曰申鳴治園以養父母孝聞於楚王\n召之申鳴辭不徃其父曰王欲用汝何謂辭\n之申鳴曰何舎爲子乃爲臣乎其父曰使汝\n有禄於國有位於廷汝樂而我不憂矣我欲\n汝之仕也申鳴曰諾遂之朝受命楚王以爲\n左司馬其年遇白公之亂殺令尹子西司馬\n子期申鳴因以兵之衛白公謂石乞曰申鳴\n天下勇士也今將兵爲之奈何石乞曰吾聞\n申鳴孝也刼其父以兵使人謂申鳴曰子與\n我則與子楚國不與我則殺乃父申鳴流涕\n而應之曰始則父之子今則君之臣巳不得\n爲孝子矣安得不爲忠臣乎援桴皷之遂殺\n白公其父亦死焉王歸賞之申鳴曰受君之\n禄避君之難非忠臣也正君之法以殺其父\n又非孝子也行不兩全名不兩立悲夫若此\n而生亦何以示天下之士哉遂自刎而死詩\n曰進退惟谷\n昔者太公望周公旦受封而見太公問周公\n何以治魯周公曰尊尊親親太公曰魯從此\n弱矣周公問太公曰何以治齊太公曰舉賢\n賞功周公曰後世必有刼殺之君矣後齊日\n以大至於霸二十四世而田氏代之魯日以\n削三十四世而亡猶此觀之聖人能知微矣\n詩曰惟此聖人瞻言百里\n詩外傳卷第十終\n"}
