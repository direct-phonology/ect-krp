重廣𥙷注黄帝内經素問卷第十六啓玄子次注林億孫竒髙保衡等奉敕校正孫兆重改誤骨空論水熱穴論骨空論篇第六十黄帝問曰余聞風者百病之始也以鍼治之柰何歧伯對曰風從外入令人振寒汗出頭痛身重惡寒治在風府調其陰陽不足則補有餘則寫􁕁大風頸項痛刺風府風府在上椎大風汗出灸譩譆譩譆在背下俠脊傍三寸所厭之令病者呼譩譆譩譆應手從風憎風刺眉頭失枕在肩上横骨間折使榆臂齊肘正灸脊中䏚絡季脇引少腹而痛脹刺譩譆腰痛不可以轉摇急引隂卵刺八髎與痛上八髎在腰凥分閒䑕瘻寒熱還刺寒府寒府在附膝外解營取膝上外者使之拜取足心者使之跪任脉者起於中極之下以上毛際循腹裏上闗元至咽喉上頥循面入目衝脉者起於氣街並少隂之經俠齊上行至胷中而散任脉爲病男子内結七疝女子帶下瘕聚衝脉爲病逆氣裏急督脉爲病脊強反折督脉者起於少腹以下骨中央女子入繫廷孔其孔溺孔之端也其絡循隂器合篡間繞篡後别繞臀至少隂與巨陽中絡者合少隂上股内後廉貫脊屬腎與太陽起於目内眥上額交巔上入絡腦還出别下項循肩髆内俠脊抵腰中入循膂絡腎其男子循莖下至篡與女子等其少腹直上者貫齊中央上貫心入喉上頥環脣上繋兩目之下中央此生病從少腹上衝心而痛不得前後爲衝疝其女子不孕􁒦痔遺溺嗌乾督脉生病治督脉治在骨上甚者在齊下營其上氣有音者治其喉中央在缺盆中者其病上衝喉者治其漸漸者上俠頥也蹇膝伸不屈治其楗坐而膝痛治其機立而暑解治其骸關膝痛痛及拇指治其膕坐而膝痛如物隱者治其關膝痛不可屈伸治其背内連䯒若折治陽明中俞髎若别治巨陽少隂滎淫濼脛痠不能乆立治少陽之維在外上五寸輔骨上橫骨下爲楗俠髖爲機膝解爲骸關俠膝之骨爲連骸骸下爲輔輔上爲膕膕上爲關頭橫骨爲枕水俞五十七穴者凥上五行行五伏菟上兩行行五左右各一行行五踝上各一行行六穴髓空在腦後三分在顱際銳骨之下一在齗基下一在項後中復骨下一在脊骨上空在風府上脊骨下空在凥骨下空數髓空在面俠鼻或骨空在口下當兩肩兩髆骨空在髆中之陽臂骨空在臂陽去踝四寸兩骨空之間股骨上空在股陽出上膝四寸䯒骨空在輔骨之上端股際骨空在毛中動下凥骨空在髀骨之後相去四寸扁骨有滲理湊無髓孔易髓無空灸寒熱之法先灸項大椎以年爲壯數次灸橛骨以年爲壯數視背俞陷者灸之舉臂肩上陷者灸之兩季脇之間灸之外踝上絶骨之端灸之足小指次指間灸之腨下陷脉灸之外踝後灸之缺盆骨上切之堅痛如筋者灸之膺中陷骨間灸之掌束骨下灸之齊下關元三寸灸之毛際動脉灸之膝下三寸分間灸之足陽明跗上動脉灸之巔上一灸之犬所囓之處灸之三壯即以犬傷病法灸之凡當灸二十九處傷食灸之不已者必視其經之過於陽者數刺其俞而藥之水熱穴論篇第六十一黃帝問曰少隂何以主腎腎何以主水歧伯對曰腎者至隂也至隂者盛水也肺者太隂也少隂者冬脉也故其本在腎其末在肺皆積水也帝曰腎何以能聚水而生病歧伯曰腎者胃之關也關門不利故聚水而從其類也上下溢於皮膚故爲胕腫胕腫者聚水而生病也帝曰諸水皆生於腎乎歧伯曰腎者牝藏也地氣上者屬於腎而生水液也故曰至隂勇而勞甚則腎汗出腎汗出逢於風内不得入於藏府外不得越於皮膚客於玄府行於皮裏傳爲胕腫本之於腎名曰風水所謂玄府者汗空也帝曰水俞五十七處者是何主也歧伯曰腎俞五十七穴積隂之所聚也水所從出入也凥上五行行五者此腎俞故水病下爲胕腫大腹上爲喘呼不得卧者標本俱病故肺爲喘呼腎爲水腫肺爲逆不得卧分爲相輸俱受者水氣之所留也伏菟上各二行行五者此腎之街也三隂之所交結於脚也踝上各一行行六者此腎脉之下行也名曰太衝凡五十七穴者皆藏之隂絡水之所客也帝曰春取絡脉分肉何也歧伯曰春者木始治肝氣始生肝氣急其風疾經脉常深其氣少不能深入故取絡脉分肉間帝曰夏取盛經分腠何也歧伯曰夏者火始治心氣始長脉瘦氣弱陽氣留溢熱熏分腠内至於經故取盛經分腠絶膚而病去者邪居淺也所謂盛經者陽脉也帝曰秋取經俞何也歧伯曰秋者金始治肺將收殺金將勝火陽氣在合隂氣初勝濕氣及體隂氣未盛未能深入故取俞以冩隂邪取合以虚陽邪陽氣始衰故取於合帝曰冬取井榮何也歧伯曰冬者水始治腎方閉陽氣衰少隂氣堅盛巨陽伏沈陽脉乃去故取井以下隂逆取榮以實陽氣故曰冬取井榮春不􁉿衂此之謂也帝曰夫子言治熱病五十九俞余論其意未能領别其處願聞其處因聞其意歧伯曰頭上五行行五者以越諸陽之熱逆也大杼膺俞缺盆背俞此八者以冩胷中之熱也氣街三里巨虚上下廉此八者以冩胃中之熱也雲門髃骨委中髓空此八者以冩四支之熱也五藏俞傍五此十者以冩五藏之熱也凡此五十九穴者皆熱之左右也帝曰人傷於寒而傳爲熱何也歧伯曰夫寒盛則生熱也重廣補注黄帝内經素問卷第十六骨空論膊楗囓水熱穴論菟閟溜鼷緻