重廣補注黄帝内經素問卷第二十二啓玄子次注林億孫竒髙保衡等奉敕校正孫兆重改誤黄帝問曰五氣交合盈虚更作余知之矣六氣分治司天地者其至何如歧伯再拜對曰明乎哉問也天地之大紀人神之通應也帝曰願聞上合昭昭下合冥冥柰何歧伯曰此道之所主工之所疑也帝曰願聞其道也歧伯曰厥隂司天其化以風少隂司天其化以熱太隂司天其化以濕少陽司天其化以火陽明司天其化以燥太陽司天其化以寒以所臨藏位命其病者也帝曰地化柰何歧伯曰司天同候間氣皆然帝曰間氣何謂歧伯曰司左右者是謂間氣也帝曰何以異之歧伯曰主歳者紀歳間氣者紀歩也帝曰善歳主柰何歧伯曰厥隂司天為風化在泉為酸化司氣為蒼化間氣為動化少隂司天為熱化在泉為苦化不司氣化居氣為灼化太隂司天為濕化在泉為甘化司氣為黅化間氣為柔化少陽司天為火化在泉為苦化司氣為丹化間氣為明化陽明司天為燥化在泉為辛化司氣為素化間氣為清化太陽司天為寒化在泉為鹹化司氣為玄化間氣為藏化故治病者必明六化分治五味五色所生五藏所宜廼可以言盈虚病生之緒也帝曰厥隂在泉而酸化先余知之矣風化之行也何如歧伯曰風行于地所謂本也餘氣同法本乎天者天之氣也本乎地者地之氣也天地合氣六節分而萬物化生矣故曰謹候氣冝無失病機此之謂也帝曰其主病何如歧伯曰司歳備物則無遺主矣帝曰先歳物何也歧伯曰天地之專精也帝曰司氣者何如歧伯曰司氣者主歳同然有餘不足也帝曰非司歳物何謂也歧伯曰散也故質同而異等也氣味有薄厚性用有躁靜治保有多少力化有淺深此之謂也帝曰歳主藏害何謂歧伯曰以所不勝命之則其要也帝曰治之柰何歧伯曰上淫于下所勝平之外淫于内所勝治之帝曰善平氣何如歧伯曰謹察隂陽所在而調之以平爲期正者正治反者反治帝曰夫子言察隂陽所在而調之論言人迎與寸口相應若引繩小大齊等命曰平隂之所在寸口何如歧伯曰視歳南北可知之矣帝曰願卒聞之歧伯曰北政之歳少隂在泉則寸口不應厥隂在泉則右不應太隂在泉則左不應南政之歳少隂司天則寸口不應厥隂司天則右不應太隂司天則左不應諸不應者反其診則見矣帝曰尺候何如歧伯曰北政之歳三隂在下則寸不應三隂在上則尺不應南政之歳三隂在天則寸不應三隂在泉則尺不應左右同故曰知其要者一言而終不知其要流散無窮此之謂也帝曰善天地之氣内淫而病何如歧伯曰歳厥隂在泉風淫所勝則地氣不明平野昧草廼早秀民病洒洒振寒善伸數欠心痛支滿兩脇裏急飲食不下鬲咽不通食則嘔腹脹善噫得後與氣則快然如衰身體皆重歳少隂在泉熱淫所勝則焰浮川澤隂處反明民病腹中常鳴氣上衝胷喘不能久立寒熱皮膚痛目暝齒痛䪼腫惡寒發熱如瘧少腹中痛腹大蟄蟲不藏歳太隂在泉草乃早榮濕淫所勝則埃昬巖谷黄反見黒至隂之交民病飲積心痛耳聾渾渾焞焞嗌腫喉痺隂病血見少腹痛腫不得小便病衝頭痛目似脫項似㧞腰似折髀不可以回膕如結腨如别歳太陽在泉寒淫所勝則凝肅慘慄民病少腹控睪引腰脊上衝心痛血見嗌痛頷腫帝曰善治之柰何歧伯曰諸氣在泉風淫于内治以辛涼佐以苦以甘緩之以辛散之熱淫于内治以鹹寒佐以甘苦以酸收之以苦發之濕淫于内治以苦熱佐以酸淡以苦燥之以淡泄之火淫于内治以鹹冷佐以苦辛以酸收之以苦發之燥淫于内治以苦温佐以甘辛以苦下之寒淫于内治以甘熱佐以苦辛以鹹冩之以辛潤之以苦堅之帝曰善天氣之變何如歧伯曰厥隂司天風淫所勝則太虛埃昬雲物以擾寒生春氣流水不冰民病胃脘當心而痛上支兩脅鬲咽不通飲食不下舌本強食則嘔冷泄腹脹溏泄瘕水閉蟄蟲不去病本于脾衝陽絶死不治少隂司天熱淫所勝怫熱至火行其政民病胷中煩熱嗌乾右胠滿皮膚痛寒熱欬喘大雨且至唾血血泄􁉿衂嚏嘔溺色變甚則瘡瘍胕腫肩背臂臑及缺盆中痛心痛肺䐜腹大滿膨膨而喘欬病本于肺尺澤絶死不治太隂司天濕淫所勝則沈隂且布雨變枯槁胕腫骨痛隂痺隂痺者按之不得腰脊頭項痛時眩大便難隂氣不用饑不欲食欬唾則有血心如懸病本于腎太谿絶死不治少陽司天火淫所勝則温氣流行金政不平民病頭痛發熱惡寒而瘧熱上皮膚痛色變黄赤傳而爲水身面胕腫腹滿仰息泄注赤白瘡瘍欬唾血煩心胷中熱甚則􁉿衂病本于肺天府絶死不治陽明司天燥淫所勝則木廼晩榮草廼晩生筋骨内變民病左胠脇痛寒清于中感而瘧大涼革候欬腹中鳴注泄鶩溏名木歛生菀于下草焦上首心脅暴痛不可反側嗌乾面塵腰痛丈夫㿗疝婦人少腹痛目昧眥瘍瘡痤癰蟄蟲來見病本于肝太衝絶死不治太陽司天寒淫所勝則寒氣反至水且冰血變于中發為癰瘍民病厥心痛嘔血血泄􁉿衂善悲時眩仆運火炎烈雨暴廼雹胸腹滿手熱肘攣掖衝心澹澹大動胸脇胃脘不安面赤目黄善噫嗌乾甚則色炲渇而欲飲病本于心神門絶死不治所謂動氣知其藏也帝曰善治之柰何歧伯曰司天之氣風淫所勝平以辛涼佐以苦甘以甘緩之以酸冩之熱淫所勝平以鹹寒佐以苦甘以酸收之濕淫所勝平以苦熱佐以酸辛以苦燥之以淡泄之濕上甚而熱治以苦温佐以甘辛以汗為故而止火淫所勝平以酸冷佐以苦甘以酸收之以苦發之以酸復之熱淫同燥淫所勝平以苦濕佐以酸辛以苦下之寒淫所勝平以辛熱佐以甘苦以鹹冩之帝曰善邪氣反勝治之柰何歧伯曰風司于地清反勝之治以酸温佐以苦甘以辛平之熱司于地寒反勝之治以甘熱佐以苦辛以鹹平之濕司于地熱反勝之治以苦冷佐以鹹甘以苦平之火司于地寒反勝之治以甘熱佐以苦辛以鹹平之燥司于地熱反勝之治以平寒佐以苦甘以酸平之以和為利寒司于地熱反勝之治以鹹冷佐以甘辛以苦平之帝曰其司天邪勝何如歧伯曰風化於天清反勝之治以酸温佐以甘苦熱化於天寒反勝之治以甘温佐以苦酸辛濕化於天熱反勝之治以苦寒佐以苦酸火化於天寒反勝之治以甘熱佐以苦辛燥化於天熱反勝之治以辛寒佐以苦甘寒化於天熱反勝之治以鹹冷佐以苦辛帝曰六氣相勝柰何歧伯曰厥隂之勝耳鳴頭眩憒憒欲吐胃鬲如寒大風數舉倮蟲不滋胠脇氣并化而為熱小便黄赤胃脘當心而痛上支兩脇腸鳴飱泄少腹痛注下赤白甚則嘔吐鬲咽不通少隂之勝心下熱善饑齊下反動氣遊三焦炎暑至木廼津草廼萎嘔逆躁煩腹滿痛溏泄傳為赤沃太隂之勝火氣内鬱瘡瘍於中流散於外病在胠脇甚則心痛熱格頭痛喉痺項強獨勝則濕氣内鬰寒廹下焦痛留頂互引眉間胃滿雨數至燥化廼見少腹滿腰脽重強内不便善注泄足下温頭重足脛胕腫飲發於中胕腫於上少陽之勝熱客於胃煩心心痛目赤欲嘔嘔酸善饑耳痛溺赤善驚譫妄暴熱消爍草萎水涸介蟲廼屈少腹痛下沃赤白陽明之勝清發於中左胠脇痛溏泄内為嗌塞外發㿗疝大涼肅殺華英改容毛蟲廼殃胸中不便嗌塞而欬太陽之勝凝凓且至非時水冰羽廼後化痔瘧發寒厥入胃則内生心痛隂中廼瘍隠曲不利互引隂股筋肉拘苛血脉凝泣絡滿色變或為血泄皮膚否腫腹滿食減熱反上行頭項囟頂腦户中痛目如脱寒入下焦傳為濡冩帝曰治之柰何歧伯曰厥隂之勝治以甘清佐以苦辛以酸冩之少隂之勝治以辛寒佐以苦鹹以甘冩之太隂之勝治以鹹熱佐以辛甘以苦冩之少陽之勝治以辛寒佐以甘鹹以甘冩之陽明之勝治以酸温佐以辛甘以苦泄之太陽之勝治以甘熱佐以辛酸以鹹冩之帝曰六氣之復何如歧伯曰悉乎哉問也厥隂之復少腹堅滿裏急暴痛偃木飛沙倮蟲不榮厥心痛汗發嘔吐飲食不入入而復出筋骨掉眩清厥甚則入脾食痺而吐衝陽絶死不治少隂之復燠熱内作煩躁􁉿嚏少腹絞痛火見燔焫嗌燥分注時止氣動於左上行於右欬皮膚痛暴瘖心痛鬰冒不知人廼洒淅惡寒振慄譫妄寒已而熱渇而欲飲少氣骨痿隔腸不便外為浮腫噦噫赤氣後化流水不冰熱氣大行介蟲不復病疿胗瘡瘍癰疽痤痔甚則入肺欬而鼻淵天府絶死不治太隂之復濕變廼舉體重中滿食飲不化隂氣上厥胷中不便飲發於中欬喘有聲大雨時行鱗見於陸頭頂痛重而掉瘛尤甚嘔而宻黙唾吐清液甚則入腎竅冩無度太谿絶死不治少陽之復大熱將至枯燥燔爇介蟲廼耗驚瘛欬衂心熱煩躁便數憎風厥氣上行面如浮埃目乃瞤瘛火氣内發上為口糜嘔逆血溢血泄發而為瘧惡寒鼓慄寒極反熱嗌絡焦槁渇引水漿色變黄赤少氣脉萎化而為水傳為胕腫甚則入肺欬而血泄尺澤絶死不治陽明之復清氣大舉森木蒼乾毛蟲廼厲病生胠脇氣歸於左善太息甚則心痛否滿腹脹而泄嘔苦欬噦煩心病在鬲中頭痛甚則入肝驚駭筋攣太衝絶死不治太陽之復厥氣上行水凝雨冰羽蟲廼死心胃生寒胷膈不利心痛否滿頭痛善悲時眩仆食減腰脽反痛屈伸不便地裂冰堅陽光不治少腹控睪引腰脊上衝心唾出清水及為噦噫甚則入心善忘善悲神門絶死不治帝曰善治之柰何歧伯曰厥隂之復治以酸寒佐以甘辛以酸冩之以甘緩之少隂之復治以鹹寒佐以苦辛以甘冩之以酸收之辛苦發之以鹹耎之太隂之復治以苦熱佐以酸辛以苦冩之燥之泄之少陽之復治以鹹冷佐以苦辛以鹹耎之以酸收之辛苦發之發不逺熱無犯温涼少隂同法陽明之復治以辛温佐以苦甘以苦泄之以苦下之以酸補之太陽之復治以鹹熱佐以甘辛以苦堅之治諸勝復寒者熱之熱者寒之温者清之清者温之散者收之抑者散之燥者潤之急者緩之堅者耎之脆者堅之衰者補之強者冩之各安其氣必清必靜則病氣衰去歸其所宗此治之大體也帝曰善氣之上下何謂也歧伯曰身半以上其氣三矣天之分也天氣主之身半以下其氣三矣地之分也地氣主之以名命氣以氣命處而言其病半所謂天樞也故上勝而下俱病者以地名之下勝而上俱病者以天名之所謂勝至報氣屈伏而未發也復至則不以天地異名皆如復氣為法也帝曰勝復之動時有常乎氣有必乎岐伯曰時有常位而氣無必也帝曰願聞其道也岐伯曰初氣終三氣天氣主之勝之常也四氣盡終氣地氣主之復之常也有勝則復無勝則否帝曰善復已而勝何如歧伯曰勝至則復無常數也衰迺止耳復已而勝不復則害此傷生也帝曰復而反病何也歧伯曰居非其位不相得也大復其勝則主勝之故反病也所謂火燥熱也帝曰治之何如歧伯曰夫氣之勝也㣲者隨之甚者制之氣之復也和者平之暴者奪之皆隨勝氣安其屈伏無問其數以平為期此其道也帝曰善客主之勝復柰何歧伯曰客主之氣勝而無復也帝曰其逆從何如歧伯曰主勝逆客勝從天之道也帝曰其生病何如歧伯曰厥隂司天客勝則耳鳴掉眩甚則欬主勝則胷脇痛舌難以言少隂司天客勝則􁉿嚏頸項強肩背瞀熱頭痛少氣發熱耳聾目瞑甚則胕腫血溢瘡瘍欬喘主勝則心熱煩躁甚則脇痛支滿太隂司天客勝則首面胕腫呼吸氣喘主勝則胷腹滿食已而瞀少陽司天客勝則丹胗外發及爲丹熛瘡瘍嘔逆喉痺頭痛嗌腫耳聾血溢内爲瘛瘲主勝則胷滿欬仰息甚而有血手熱陽明司天清復内餘則欬衂嗌塞心鬲中熱欬不止而白血出者死太陽司天客勝則胷中不利出清涕感寒則欬主勝則喉嗌中鳴厥隂在泉客勝則大關節不利内為痙强拘瘛外為不便主勝則筋骨繇併腰腹時痛少隂在泉客勝則腰痛凥股膝髀腨䯒足病瞀熱以酸胕腫不能久立溲便變主勝則厥氣上行心痛發熱鬲中衆痺皆作發於胠脇魄汗不藏四逆而起太隂在泉客勝則足痿下重便溲不時濕客下焦發而濡冩及為腫隠曲之疾主勝則寒氣逆滿食飲不下甚則為疝少陽在泉客勝則腰腹痛而反惡寒甚則下白溺白主勝則熱反上行而客於心心痛發熱格中而嘔少隂同候陽明在泉客勝則清氣動下少腹堅滿而數便冩主勝則腰重腹痛少腹生寒下為鶩溏則寒厥於腸上衝胷中甚則喘不能久立太陽在泉寒復内餘則腰凥痛屈伸不利股脛足膝中痛帝曰善治之柰何歧伯曰髙者抑之下者舉之有餘折之不足補之佐以所利和以所宜必安其主客適其寒温同者逆之異者從之帝曰治寒以熱治熱以寒氣相得者逆之不相得者從之余以知之矣其於正味何如歧伯曰木位之主其寫以酸其補以辛火位之主其冩以甘其補以鹹土位之主其冩以苦其補以甘金位之主其冩以辛其補以酸水位之主其冩以鹹其補以苦厥隂之客以辛補之以酸冩之以甘緩之少隂之客以鹹補之以甘冩之以鹹收之太隂之客以甘補之以苦冩之以甘緩之少陽之客以鹹補之以甘冩之以鹹耎之陽明之客以酸補之以辛冩之以苦泄之太陽之客以苦補之以鹹冩之以苦堅之以辛潤之開發腠理致津液通氣也帝曰善願聞隂陽之三也何謂歧伯曰氣有多少異用也帝曰陽明何謂也歧伯曰兩陽合明也帝曰厥隂何也歧伯曰兩隂交盡也帝曰氣有多少病有盛衰治有緩急方有大小願聞其約柰何歧伯曰氣有髙下病有逺近證有中外治有輕重適其至所為故也大要曰君一臣二竒之制也君二臣四偶之制也君二臣三竒之制也君二臣六偶之制也故曰近者竒之逺者偶之汗者不以竒下者不以偶補上治上制以緩補下治下制以急急則氣味厚緩則氣味薄適其至所此之謂也病所逺而中道氣味之者食而過之無越其制度也是故平氣之道近而竒偶制小其服也逺而竒偶制大其服也大則數少小則數多多則九之少則二之竒之不去則偶之是謂重方偶之不去則反佐以取之所謂寒熱温涼反從其病也帝曰善病生於本余知之矣生於標者治之柰何歧伯曰病反其本得標之病治反其本得標之方帝曰善六氣之勝何以候之歧伯曰乗其至也清氣大來燥之勝也風木受邪肝病生焉熱氣大來火之勝也金燥受邪肺病生焉寒氣大來水之勝也火熱受邪心病生焉濕氣大來土之勝也寒水受邪腎病生焉風氣大來木之勝也土濕受邪脾病生焉所謂感邪而生病也乗年之虛則邪甚也失時之和亦邪甚也遇月之空亦邪甚也重感於邪則病危矣有勝之氣其必來復也帝曰其脉至何如歧伯曰厥隂之至其脉弦少隂之至其脉鈎太隂之至其脉沈少陽之至大而浮陽明之至短而濇太陽之至大而長至而和則平至而甚則病至而反者病至而不至者病未至而至者病隂陽易者危帝曰六氣標本所從不同柰何歧伯曰氣有從本者有從標本者有不從標本者也帝曰願卒聞之歧伯曰少陽太隂從本少隂太陽從本從標陽明厥隂不從標本從乎中也故從本者化生於本從標本者有標本之化從中者以中氣為化也帝曰脉從而病反者其診何如歧伯曰脉至而從按之不鼔諸陽皆然帝曰諸隂之反其脉何如歧伯曰脉至而從按之鼓甚而盛也是故百病之起有生於本者有生於摽者有生於中氣者有取本而得者有取標而得者有取中氣而得者有取標本而得者有逆取而得者有從取而得者逆正順也若順逆也故曰知標與本用之不殆明知逆順正行無問此之謂也不知是者不足以言診足以亂經故大要曰粗工嘻嘻以為可知言熱未已寒病復始同氣異形迷診亂經此之謂也夫標本之道要而博小而大可以言一而知百病之害言標與本易而勿損察本與標氣可令調明知勝復為萬民式天之道畢矣帝曰勝復之變早晏何如歧伯曰夫所勝者勝至巳病病巳愠愠而復巳萌也夫所復者勝盡而起得位而甚勝有㣲甚復有少多勝和而和勝虗而虗天之常也帝曰勝復之作動不當位或後時而至其故何也歧伯曰夫氣之生與其化衰盛異也寒暑温涼盛衰之用其在四維故陽之動始於温盛於暑隂之動始於清盛於寒春夏秋冬各差其分故大要曰彼春之暖為夏之暑彼秋之忿為冬之怒謹按四維斥候皆歸其終可見其始可知此之謂也帝曰差有數乎歧伯曰又凡三十度也帝曰其脉應皆何如歧伯曰差同正法待時而去也脉要曰春不沈夏不弦冬不濇秋不數是謂四塞沈甚曰病弦甚曰病濇甚曰病數甚曰病參見曰病復見曰病未去而去曰病去而不去曰病反者死故曰氣之相守司也如權衡之不得相失也夫隂陽之氣清靜則生化治動則苛疾起此之謂也帝曰幽明何如歧伯曰兩隂交盡故曰幽兩陽合明故曰明幽明之配寒暑之異也帝曰分至何如歧伯曰氣至之謂至氣分之謂分至則氣同分則氣異所謂天地之正紀也帝曰夫子言春秋氣始于前冬夏氣始于後余已知之矣然六氣往復主歳不常也其補冩奈何歧伯曰上下所主隨其攸利正其味則其要也左右同法大要曰少陽之主先甘後鹹陽明之主先辛後酸太陽之主先鹹後苦厥隂之主先酸後辛少隂之主先甘後鹹太隂之主先苦後甘佐以所利資以所生是謂得氣帝曰善夫百病之生也皆生於風寒暑濕燥火以之化之變也經言盛者冩之虚者補之余錫以方士而方士用之尚未能十全余欲令要道必行桴鼔相應猶㧞刺雪汗工巧神聖可得聞乎歧伯曰審察病機無失氣宜此之謂也帝曰願聞病機何如歧伯曰諸風掉胘皆屬於肝諸寒收引皆屬於腎諸氣膹鬱皆屬於肺諸濕腫滿皆屬於脾諸熱瞀瘛皆屬於火諸痛痒瘡皆屬於心諸厥固泄皆屬於下諸痿喘嘔皆屬於上諸禁鼔慄如喪神守皆屬於火諸痙項强皆屬於濕諸逆衝上皆屬於火諸脹腹大皆屬於熱諸躁狂越皆屬於火諸暴强直皆屬於風諸病有聲鼔之如鼔皆屬於熱諸病胕腫疼酸驚駭皆屬於火諸轉反戾水液渾濁皆屬於熱諸病水液澄澈清冷皆屬於寒諸嘔吐酸暴注下迫皆屬於熱故大要曰謹守病機各司其屬有者求之無者求之盛者責之虚者責之必先五勝疎其血氣令其調達而致和平此之謂也帝曰善五味隂陽之用何如歧伯曰辛甘發散爲陽酸苦涌泄爲隂鹹味涌泄爲隂淡味滲泄爲陽六者或收或散或緩或急或燥或潤或耎或堅以所利而行之調其氣使其平也帝曰非調氣而得者治之柰何有毒無毒何先何後願聞其道歧伯曰有毒無毒所治為主適大小為制也帝曰請言其制歧伯曰君一臣二制之小也君一臣三佐五制之中也君一臣三佐九制之大也寒者熱之熱者寒之㣲者逆之甚者從之堅者削之客者除之勞者温之結者散之留者攻之燥者濡之急者緩之散者收之損者温之逸者行之驚者平之上之下之摩之浴之薄之劫之開之發之適事為故帝曰何謂逆從歧伯曰逆者正治從者反治從少從多觀其事也帝曰反治何謂歧伯曰熱因寒用寒因熱用塞因塞用通因通用必伏其所主而先其所因其始則同其終則異可使破積可使潰堅可使氣和可使必已帝曰善氣調而得者何如歧伯曰逆之從之逆而從之從而逆之疎氣令調則其道也帝曰善病之中外何如歧伯曰從内之外者調其内從外之内者治其外從内之外而盛於外者先調其内而後治其外從外之内而盛於内者先治其外而後調其内中外不相及則治主病帝曰善火熱復惡寒發熱有如瘧狀或一日發或間數日發其故何也歧伯曰勝復之氣㑹遇之時有多少也隂氣多而陽氣少則其發日逺陽氣多而隂氣少則其發日近此勝復相薄盛衰之節瘧亦同法帝曰論言治寒以熱治熱以寒而方士不能廢繩墨而更其道也有病熱者寒之而熱有病寒者熱之而寒二者皆在新病復起柰何治歧伯曰諸寒之而熱者取之隂熱之而寒者取之陽所謂求其屬也帝曰善服寒而反熱服熱而反寒其故何也歧伯曰治其王氣是以反也帝曰不治王而然者何也歧伯曰悉乎哉問也不治五味屬也夫五味入胃各歸所喜攻酸先入肝苦先入心甘先入脾辛先入肺鹹先入腎久而増氣物化之常也氣増而久夭之由也帝曰善方制君臣何謂也歧伯曰主病之謂君佐君之謂臣應臣之謂使非上下三品之謂也帝曰三品何謂歧伯曰所以明善惡之殊貫也帝曰善病之中外何如歧伯曰調氣之方必别隂陽定其中外各守其鄉内者内治外者外治㣲者調之其次平之盛者奪之汗者下之寒熱温涼衰之以屬隨其攸利謹道如法萬舉萬全氣血正平長有天命帝曰善重廣𥙷注黄帝内經素問卷第二十二至真要大論熠焞膨痤爇熛䐈脆