重廣𥙷注黄帝内經素問卷第二
十三啓玄子次注林億孫竒髙保
衡等奉敕校正孫兆重改誤著至
教論示從容論疏五過論徴四失
論著至教論篇第七十五黄帝坐
眀堂召雷公而問之曰子知醫之
道乎雷公對曰誦而頗能解解而
未能别别而未能明明而未能彰
足以治羣僚不足至侯王願得受
樹天之度四時隂陽合之别星辰
與日月光以彰經術後世益明上
通神農著至教疑於二皇帝曰善
無失之此皆隂陽表裏上下雌雄
相輸應也而道上知天文下知地
理中知人事可以長久以教衆庻
亦不疑殆醫道論篇可傳後世可
以爲寳雷公曰請受道諷誦用解
帝曰子不聞隂陽傳乎曰不知曰
夫三陽天爲業上下無常合而病
至偏害隂陽雷公曰三陽莫當請
聞其解帝曰三陽獨至者是三陽
并至并至如風雨上為巔疾下為
漏病外無期内無正不中經紀診
無上下以書别雷公曰臣治踈愈
說意而已帝曰三陽者至陽也積
并則為驚病起疾風至如礔礰九
竅皆塞陽氣滂溢乾嗌喉塞并於
隂則上下無常薄為腸澼此謂三
陽直心坐不得起卧者便身全三
陽之病且以知天下何以别隂陽
應四時合之五行雷公曰陽言不
别隂言不理請起受解以為至道
帝曰子若受傳不知合至道以惑
師教語子至道之要病傷五藏筋
骨以消子言不明不别是世主學
盡矣腎且絶惋惋日暮從容不出
人事不殷示從容論篇第七十六
黄帝燕坐召雷公而問之曰汝受
術誦書者若能覽觀雜學及於比
類通合道理爲余言子所長五藏
六府膽胃大小腸脾胞膀胱腦髓
涕唾哭泣悲哀水所從行此皆人
之所生治之過失子務明之可以
十全即不能知爲世所怨雷公曰
臣請誦脉經上下篇甚衆多矣别
異比類猶未能以十全又安足以
明之帝曰子别試通五藏之過六
府之所不和鍼石之敗毒藥所宜
湯液滋味具言其狀悉言以對請
問不知雷公曰肝虚腎虚脾虚皆
令人體重煩寃當投毒藥刺炙砭
石湯液或已或不已願聞其解帝
曰公何年之長而問之少余真問
以自謬也吾問子窈㝠子言上下
篇以對何也夫脾虚浮似肺腎小
浮似脾肝急沈散似腎此皆工之
所時亂也然從容得之若夫三藏
土木水參居此童子之所知問之
何也雷公曰於此有人頭痛筋攣
骨重怯然少氣噦噫腹滿時驚不
嗜卧此何藏之發也脉浮而弦切
之石堅不知其解復問所以三藏
者以知其比類也帝曰夫從容之
謂也夫年長則求之於府年少則
求之於經年壮則求之於藏今子
所言皆失八風菀熟五藏消爍傳
邪相受夫浮而弦者是腎不足也
沈而石者是腎氣内著也怯然少
氣者是水道不行形氣消索也欬
嗽煩寃者是腎氣之逆也一人之
氣病在一藏也若言三藏俱行不
在法也雷公曰於此有人四支解
墯喘欬血泄而愚診之以為傷肺
切脉浮大而緊愚不敢治粗工下
砭石病愈多出血血止身輕此何
物也帝曰子所能治知亦衆多與
此病失矣譬以鴻飛亦冲於天夫
聖人之治病循法守度援物比類
化之㝠㝠循上及下何必守經今
夫脉浮大虚者是脾氣之外絶去
胃外歸陽明也夫二火不勝三水
是以脉亂而無常也四支解墮此
脾精之不行也喘欬者是水氣并
陽明也血泄者脉急血無所行也
若夫以為傷肺者由失以狂也不
引比類是知不明也夫傷肺者脾
氣不守胃氣不清經氣不為使真
藏壊决經脉傍絶五藏漏泄不衂
則嘔此二者不相類也譬如天之
無形地之無理白與黑相去逺矣
是失吾過矣以子知之故不告子
明引比類從容是以名曰診輕是
謂至道也疏五過論篇第七十七
黄帝曰嗚呼逺哉閔閔乎若視深
淵若迎浮雲視深淵尚可測迎浮
雲莫知其際聖人之術為萬民式
論裁志意必有法則循經守數按
循醫事為萬民副故事有五過四
徳汝知之乎雷公避席再拜曰臣
年幼小䝉愚以惑不聞五過與四
徳比類形名虚引其經心無所對
帝曰凡未診病者必問嘗貴後賤
雖不中邪病從内生名曰脫營嘗
富後貧名曰失精五氣留連病有
所并醫工診之不在藏府不變軀
形診之而疑不知病名身體日減
氣虚無精病深無氣洒洒然時驚
病深者以其外耗於衛内奪於榮
良工所失不知病情此亦治之一
過也凡欲診病者必問飲食居處
暴樂暴苦始樂後苦皆傷精氣精
氣竭絶形體毁沮暴怒傷隂暴喜
傷陽厥氣上行滿脉去形愚醫治
之不知補寫不知病情精華日脫
邪氣乃并此治之二過也善爲脉
者必以比類竒恒從容知之為工
而不知道此診之不足貴此治之
三過也診有三常必問貴賤封君
敗傷及欲侯王故貴脫勢雖不中
邪精神内傷身必敗亡始富後貧
雖不傷邪皮焦筋屈痿躄為攣醫
不能嚴不能動神外為柔弱亂至
失常病不能移則醫事不行此治
之四過也凡診者必知終始有知
餘緒切脉問名當合男女離絶菀
結憂恐喜怒五藏空虚血氣離守
工不能知何術之語嘗富大傷斬
筋絶脉身體復行令澤不息故傷
敗結留薄歸陽膿積寒炅粗工治
之亟刺隂陽身體解散四支轉筋
死日有期醫不能明不問所發唯
言死日亦爲粗工此治之五過也
凡此五者皆受術不通人事不明
也故曰聖人之治病也必知天地
隂陽四時經紀五藏六府雌雄表
裏刺灸砭石毒藥所主從容人事
以明經道貴賤貧富各異品理問
年少長勇怯之理審於分部知病
本始八正九候診必副矣治病之
道氣内為寳循求其理求之不得
過在表裏守數據治無失俞理能
行此術終身不殆不知俞理五藏
菀熟癰發六府診病不審是謂失
常謹守此治與經相明上經下經
揆度隂陽竒恒五中决以明堂審
於終始可以横行徴四失論篇第
七十八黄帝在明堂雷公侍坐黄
帝曰夫子所通書受事衆多矣試
言得失之意所以得之所以失之
雷公對曰循經受業皆言十全其
時有過失者請聞其事解也帝曰
子年少智未及邪将言以雜合耶
夫經脉十二絡脉三百六十五此
皆人之所明知工之所循用也所
以不十全者精神不専志意不理
外内相失故時疑殆診不知隂陽
逆從之理此治之一失矣受師不
卒妄作雜術謬言為道更名自功
妄用砭石後遺身咎此治之二失
也不適貧富貴賤之居坐之薄厚
形之寒温不適飲食之宜不别人
之勇怯不知比類足以自亂不足
以自明此治之三失也診病不問
其始憂患飲食之失節起居之過
度或傷於毒不先言此卒持寸口
何病能中妄言作名為粗所窮此
治之四失也是以世人之語者馳
千里之外不明尺寸之論診無人
事治數之道從容之葆坐持寸口
診不中五脉百病所起始以自怨
遺師其咎是故治不能循理棄術
於市妄治時愈愚心自得嗚呼窈
窈㝠㝠熟知其道道之大者擬於
天地配於四海汝不知道之諭受
以明為晦重廣補注黄帝内經素
問卷第二十三著至教論恤示從
容論砭疏五過論沮憚佚葆徴四
失論徇