重廣𥙷注黄帝内經素問卷第十
啓玄子次注林億孫竒髙保衡等
奉敕校正孫兆重攺誤瘧論剌瘧
篇氣厥論欬論瘧論篇第三十五
黄帝問曰夫痎瘧皆生於風其蓄
作有時者何也歧伯對曰瘧之始
發也先起於毫毛伸欠乃作寒慄
鼔頷腰脊俱痛寒去則内外皆熱
頭痛如破渴欲冷飲帝曰何氣使
然願聞其道歧伯曰隂陽上下交
爭虚實更作隂陽相移也陽并於
隂則隂實而陽虚陽明虚則寒慄
鼔頷也巨陽虚則腰背頭項痛三
陽俱虚則隂氣勝隂氣勝則骨寒
而痛寒生於内故中外皆寒陽盛
則外熱隂虚則内熱外内皆熱則
喘而渴故欲冷飲也此皆得之夏
傷於暑熱氣盛藏於皮膚之内腸
胃之外此榮氣之所舎也此令人
汗空踈腠理開因得秋氣汗出遇
風及得之以浴水氣舎於皮膚之
内與衛氣并居衛氣者晝日行於
陽夜行於隂此氣得陽而外出得
隂而内薄内外相薄是以日作帝
曰其間日而作者何也歧伯曰其
氣之舎深内薄於隂陽氣獨發隂
邪内著隂與陽爭不得出是以間
日而作也帝曰善其作日晏與其
日早者何氣使然歧伯曰邪氣客
於風府循膂而下衛氣一日一夜
大㑹於風府其明日日下一節故
其作也晏此先客於脊背也每至
於風府則腠理開腠理開則邪氣
入邪氣入則病作以此日作稍益
晏也其出於風府日下一節二十
五日下至骶骨二十六日入於脊
内注於伏膂之脉其氣上行九日
出於缺盆之中其氣日髙故作日
益早也其間日發者由邪氣内薄
於五藏横連募原也其道逺其氣
深其行遟不能與衛氣俱行不得
皆出故間日乃作也帝曰夫子言
衛氣每至於風府腠理乃發發則
邪氣入入則病作今衛氣日下一
節其氣之發也不當風府其日作
者柰何歧伯曰此邪氣客於頭項
循膂而下者也故虚實不同邪中
異所則不得當其風府也故邪中
於頭項者氣至頭項而病中於背
者氣至背而病中於腰脊者氣至
腰脊而病中於手足者氣至手足
而病衞氣之所在與邪氣相合則
病作故風無常府衞氣之所發必
開其腠理邪氣之所合則其府也
帝曰善夫風之與瘧也相似同類
而風獨常在瘧得有時而休者何
也歧伯曰風氣留其處故常在瘧
氣隨經絡沈以内薄故衞氣應乃
作帝曰瘧先寒而後熱者何也歧
伯曰夏傷於大暑其汗大出腠理
開發因遇夏氣淒滄之水寒藏於
腠理皮膚之中秋傷於風則病成
矣夫寒者隂氣也風者陽氣也先
傷於寒而後傷於風故先寒而後
熱也病以時作名曰寒瘧帝曰先
熱而後寒者何也歧伯曰此先傷
於風而後傷於寒故先熱而後寒
也亦以時作名曰温瘧其但熱而
不寒者隂氣先絶陽氣獨發則少
氣煩冤手足熱而欲嘔名曰癉瘧
帝曰夫經言有餘者寫之不足者
補之今熱爲有餘寒爲不足夫瘧
者之寒湯火不能温也及其熱冰
水不能寒也此皆有餘不足之類
當此之時良工不能止必須其自
衰乃剌之其故何也願聞其說歧
伯曰經言無剌熇熇之熱無剌渾
渾之脉無剌漉漉之汗故爲其病
逆未可治也夫瘧之始發也陽氣
并於隂當是之時陽虚而隂盛外
無氣故先寒慄也隂氣逆極則復
出之陽陽與隂復并於外則隂虚
而陽實故先熱而渴夫瘧氣者并
於陽則陽勝并於隂則隂勝隂勝
則寒陽勝則熱瘧者風寒之氣不
常也病極則復至病之發也如火
之熱如風雨不可當也故經言曰
方其盛時必毁因其衰也事必大
昌此之謂也夫瘧之未發也隂未
并陽陽未并隂因而調之眞氣得
安邪氣乃亡故工不能治其已發
爲其氣逆也帝曰善攻之柰何早
晏何如歧伯曰瘧之且發也隂陽
之且移也必從四末始也陽巳傷
隂從之故先其時堅束其處令邪
氣不得入隂氣不得出審候見之
在孫絡盛堅而血者皆取之此眞
往而未得并者也帝曰瘧不發其
應何如歧伯曰瘧氣者必更盛更
虚當氣之所在也病在陽則熱而
脉躁在隂則寒而脉靜極則隂陽
俱衰衞氣相離故病得休衞氣集
則復病也帝曰時有間二日或至
數日發或渴或不渴其故何也歧
伯曰其間日者邪氣與衞氣客於
六府而有時相失不能相得故休
數日乃作也瘧者隂陽更勝也或
甚或不甚故或渴或不渴帝曰論
言夏傷於暑秋必病瘧今瘧不必
應者何也歧伯曰此應四時者也
其病異形者反四時也其以秋病
者寒甚以冬病者寒不甚以春病
者惡風以夏病者多汗帝曰夫病
温瘧與寒瘧而皆安舎舎於何藏
歧伯曰温瘧者得之冬中於風寒
氣藏於骨髓之中至春則陽氣大
發邪氣不能自出因遇大暑腦髓
爍肌肉消腠理發泄或有所用力
邪氣與汗皆出此病藏於腎其氣
先從内出之於外也如是者隂虚
而陽盛陽盛則熱矣衰則氣復反
入入則陽虚陽虚則寒矣故先熱
而後寒名曰温瘧帝曰癉瘧何如
歧伯曰癉瘧者肺素有熱氣盛於
身厥逆上衝中氣實而不外泄因
有所用力腠理開風寒舎於皮膚
之内分肉之閒而發發則陽氣盛
陽氣盛而不衰則病矣其氣不及
於隂故但熱而不寒氣内藏於心
而外舎於分肉之閒令人消爍脫
肉故命曰癉瘧帝曰善剌瘧篇第
三十六足太陽之瘧令人腰痛頭
重寒從背起先寒後熱熇熇暍暍
然熱止汗出難已剌郄中出血足
少陽之瘧令人身體解㑊寒不甚
熱不甚惡見人見人心惕惕然熱
多汗出甚剌足少陽足陽明之瘧
令人先寒洒淅洒淅寒甚乆乃熱
熱去汗出喜見日月光火氣乃快
然剌足陽明跗上足太隂之瘧令
人不樂好大息不嗜食多寒熱汗
出病至則善嘔嘔己乃衰即取之
足少隂之瘧令人嘔吐甚多寒熱
熱多寒少欲閉户牖而處其病難
已足厥隂之瘧令人腰痛少腹滿
小便不利如􁒦狀非􁒦也數便意
恐懼氣不足腹中悒悒剌足厥隂
肺瘧者令人心寒寒甚熱熱間善
驚如有所見者剌手太隂陽明心
瘧者令人煩心甚欲得清水反寒
多不甚熱剌手少隂肝瘧者令人
色蒼蒼然太息其狀若死者剌足
厥隂見血脾瘧者令人寒腹中痛
熱則腸中鳴鳴已汗出剌足太隂
腎瘧者令人洒洒然腰脊痛宛轉
大便難目眴眴然手足寒剌足太
陽少隂胃瘧者令人且病也善飢
而不能食食而支滿腹大剌足陽
明太隂横脉出血瘧發身方熱剌
跗上動脉開其空出其血立寒瘧
方欲寒剌手陽明太隂足陽明太
隂瘧脉滿大急剌背俞用中鍼傍
伍胠俞各一適肥瘦出其血也瘧
脉小實急灸脛少隂剌指井瘧脉
滿大急剌背俞用五胠俞背俞各
一適行至於血也瘧脉緩大虚便
冝用藥不冝用鍼凡治瘧先發如
食頃乃可以治過之則失時也諸
瘧而脉不見剌十指閒出血血去
必已先視身之赤如小豆者盡取
之十二瘧者其發各不同時察其
病形以知其何脉之病也先其發
時如食頃而剌之一剌則衰二剌
則知三剌則己不已剌舌下兩脉
出血不已剌郄中盛經出血又剌
項已下俠脊者必已舌下兩脉者
廉泉也剌瘧者必先問其病之所
先發者先剌之先頭痛及重者先
剌頭上及兩額兩眉閒出血先項
背痛者先剌之先腰脊痛者先剌
郄中出血先手臂痛者先剌手少
隂陽明十指閒先足脛痠痛者先
剌足陽明十指閒出血風瘧瘧發
則汗出惡風剌三陽經背俞之血
者䯒痠痛甚按之不可名曰胕髓
病以鑱鍼鍼絶骨出血立已身體
小痛刺至隂諸隂之井無出血閒
日一剌瘧不渴閒日而作剌足太
陽渴而閒日作剌足少陽温瘧汗
不出爲五十九剌氣厥論篇第三
十七黄帝問曰五藏六府寒熱相
移者何歧伯曰腎移寒於肝癰腫
少氣脾移寒於肝癰腫筋攣肝移
寒於心狂隔中心移寒於肺肺消
肺消者飲一溲二死不治肺移寒
於腎爲涌水涌水者按腹不堅水
氣客於大腸疾行則鳴濯濯如囊
裹漿水之病也脾移熱於肝則爲
驚衂肝移熱於心則死心移熱於
肺傳爲鬲消肺移熱於腎傳爲柔
痓腎移熱於脾傳爲虚腸澼死不
可治胞移熱於膀胱則􁒦溺血膀
胱移熱於小腸鬲腸不便上爲口
麋小腸移熱於大腸爲虙瘕爲沈
大腸移熱於胃善食而瘦入謂之
食亦胃移熱於膽亦曰食亦膽移
熱於腦則辛頞鼻淵鼻淵者濁涕
下不止也傳爲衂衊瞑目故得之
氣厥也欬論篇第三十八黄帝問
曰肺之令人欬何也歧伯對曰五
藏六府皆令人欬非獨肺也帝曰
願聞其狀歧伯曰皮毛者肺之合
也皮毛先受邪氣邪氣以從其合
也其寒飲食入胃從肺脉上至於
肺則肺寒肺寒則外内合邪因而
客之則爲肺欬五藏各以其時受
病非其時各傅以與之人與天地
相參故五藏各以治時感於寒則
受病微則爲欬甚者爲泄爲痛乗
秋則肺先受邪乗春則肝先受之
乗夏則心先受之乗至隂則脾先
受之乗冬則腎先受之帝曰何以
異之歧伯曰肺欬之狀欬而喘息
有音甚則唾血心欬之狀欬則心
痛喉中介介如梗狀甚則咽腫喉
痺肝欬之狀欬則兩脇下痛甚則
不可以轉轉則兩胠下滿脾欬之
狀欬則右脇下痛隂隂引肩背甚
則不可以動動則欬劇腎欬之狀
欬則腰背相引而痛甚則欬涎帝
曰六府之欬柰何安所受病歧伯
曰五藏之乆欬乃移於六府脾欬
不已則胃受之胃欬之狀欬而嘔
嘔甚則長蟲出肝欬不已則膽受
之膽欬之狀欬嘔膽汁肺欬不已
則大腸受之大腸欬狀欬而遺失
心欬不已則小腸受之小腸欬狀
欬而失氣氣與欬俱失腎欬不已
則膀胱受之膀胱欬狀欬而遺溺
乆欬不已則三焦受之三焦欬狀
欬而腹滿不欲食飲此皆聚於胃
關於肺使人多涕唾而靣浮腫氣
逆也帝曰治之柰何歧伯曰治藏
者治其俞治府者治其合浮腫者
治其經帝曰善重廣𥙷注黄帝内
經素問卷第十瘧論熇漉弭剌瘧
論暍悒眴氣厥論痓麋虙䁾欬論
蚘