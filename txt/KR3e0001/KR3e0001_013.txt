癰也帝曰善人有卧而有所不安者何也歧伯曰藏有所傷及精有所之寄則安故人不能懸其病也帝曰人之不得偃卧者何也歧伯曰肺者藏之蓋也肺氣盛則脉大脉大則不得偃卧論在竒恒隂陽中帝曰有病厥者診右脉沈而緊左脉浮而遟不然病主安在歧伯曰冬診之右脉固當沈緊此應四時左脉浮而遟此逆四時在左當主病在腎頗關在肺當腰痛也帝曰何以言之歧伯曰少隂脉貫腎絡肺今得肺脉腎為之病故腎為腰痛之病也帝曰善有病頸癰者或石治之或鍼灸治之而皆已其真安在歧伯曰此同名異等者也夫癰氣之息者宜以鍼開除去之夫氣盛血聚者宜石而寫之此所謂同病異治也帝曰有病怒狂者此病安生歧伯曰生於陽也帝曰陽何以使人狂歧伯曰陽氣者因暴折而難決故善怒也病名曰陽厥帝曰何以知之歧伯曰陽明者常動巨陽少陽不動不動而動大疾此其候也帝曰治之柰何歧伯曰奪其食即已夫食入於隂長氣於陽故奪其食即已使之服以生鐵洛為飲夫生鐵洛者下氣疾也帝曰善有病身熱解墯汗出如浴惡風少氣此為何病歧伯曰病名曰酒風帝曰治之柰何歧伯曰以澤㵼术各十分麋銜五分合以三指撮爲後飯所謂深之細者其中手如鍼也摩之切之聚者堅也博者大也上經者言氣之通天也下經者言病之變化也金匱者決死生也揆度者切度之也竒恒者言竒病也所謂竒者使竒病不得以四時死也恒者得以四時死也所謂揆者方切求之也言切求其脉理也度者得其病處以四時度之也竒病論篇第四十七黄帝問曰人有重身九月而瘖此為何也歧伯對曰胞之絡脉絶也帝曰何以言之歧伯曰胞絡者繫於腎少隂之脉貫腎繫舌本故不能言帝曰治之柰何歧伯曰無治也當十月復刺法曰無損不足益有餘以成其疹然後調之所謂無損不足者身羸瘦無用鑱石也無益其有餘者腹中有形而泄之泄之則精出而病獨擅中故曰疹成也帝曰病脇下滿氣逆二三嵗不已是爲何病歧伯曰病名曰息積此不妨於食不可灸刺積爲導引服藥藥不能獨治也帝曰人有身體髀股䯒皆腫環齊而痛是爲何病歧伯曰病名曰伏梁此風根也其氣溢於大腸而著於肓肓之原在齊下故環齊而痛也不可動之動之為水溺濇之病也帝曰人有尺脉數甚筋急而見此為何病歧伯曰此所謂疹筋是人腹必急白色黑色見則病甚帝曰人有病頭痛以數嵗不已此安得之名為何病歧伯曰當有所犯大寒内至骨髓髓者以腦為主腦逆故令頭痛齒亦痛病名曰厥逆帝曰善帝曰有病口甘者病名為何何以得之歧伯曰此五氣之溢也名曰脾癉夫五味入口藏於胃脾為之行其精氣津液在脾故令人口甘也此肥美之所發也此人必數食甘美而多肥也肥者令人内熱甘者令人中滿故其氣上溢轉為消渴治之以蘭除陳氣也帝曰有病口苦取陽陵泉口苦者病名為何何以得之歧伯曰病名曰膽癉夫肝者中之將也取決於膽咽為之使此人者數謀慮不決故膽虛氣上溢而口為之苦治之以膽募俞治在隂陽十二官相使中帝曰有􁒦者一日數十溲此不足也身熱如炭頸膺如格人迎躁盛喘息氣逆此有餘也太隂脉微細如髮者此不足也其病安在名爲何病歧伯曰病在太隂其盛在胃頗在肺病名曰厥死不治此所謂得五有餘二不足也帝曰何謂五有餘二不足歧伯曰所謂五有餘者五病之氣有餘也二不足者亦病氣之不足也今外得五有餘内得二不足此其身不表不裏亦正死明矣帝曰人生而有病巔疾者病名曰何安所得之歧伯曰病名為胎病此得之在母腹中時其母有所大驚氣上而不下精氣并居故令子發為巔疾也帝曰有病痝然如有水狀切其脉大緊身無痛者形不瘦不能食食少名為何病歧伯曰病生在腎名為腎風腎風而不能食善驚驚己心氣痿者死帝曰善大竒論篇第四十八肝滿腎滿肺滿皆實即為腫肺之雍喘而兩胠滿肝雍兩胠滿卧則驚不得小便腎雍脚下至少腹滿脛有大小髀䯒大跛易偏枯心脉滿大癎瘛筋攣肝脉小急癎瘛筋攣肝脉騖暴有所驚駭脉不至若瘖不治自己腎脉小急肝脉小急心脉小急不鼔皆為瘕腎肝并沈為石水并浮為風水并虚為死并小絃欲驚腎脉大急沈肝脉大急沈皆為疝心脉搏滑急為心疝肺脉沈搏為肺疝三陽急為瘕三隂急為疝二隂急為癎厥二陽急為驚脾脉外鼔沈為腸澼久自己肝脉小緩為腸澼易治腎脉小搏沈為腸澼下血血温身熱者死心肝澼亦下血二藏同病者可治其脉小沈濇為腸澼其身熱者死熱見七日死胃脉沈鼔濇胃外鼔大心脉小堅急皆鬲偏枯男子發左女子發右不瘖舌轉可治三十日起其從者瘖三嵗起年不滿二十者三嵗死脉至而搏血衂身熱者死脉來懸鈎浮為常脉脉至如喘名曰暴厥暴厥者不知與人言脉至如數使人暴驚三四日自己脉至浮合浮合如數一息十至以上是經氣予不足也微見九十日死脉至如火薪然是心精之予奪也草乾而死脉至如散葉是肝氣予虛也木葉落而死脉至如省客省客者脉塞而鼔是腎氣予不足也懸去棗華而死脉至如丸泥是胃精予不足也榆莢落而死脉至如横格是膽氣予不足也禾熟而死脉至如弦縷是胞精予不足也病善言下霜而死不言可治脉至如交漆交漆者左右傍至也微見三十日死脉至如涌泉浮鼔肌中太陽氣予不足也少氣味韭英而死脉至如頺土之狀按之不得是肌氣予不足也五色先見黑白壘發死脉至如懸雍懸雍者浮揣切之益大是十二俞之予不足也水凝而死脉至如偃刀偃刀者浮之小急按之堅大急五藏菀熟寒熱獨并於腎也如此其人不得坐立春而死脉至如丸滑不直手不直手者按之不可得也是大腸氣予不足也棗葉生而死脉至如華者令人善恐不欲坐卧行立常聽是小腸氣予不足也季秋而死脉解篇第四十九太陽所謂腫腰脽痛者正月太陽寅寅太陽也正月陽氣出在上而隂氣盛陽未得自次也故腫腰脽痛也病偏虚爲跛者正月陽氣凍解地氣而出也所謂偏虛者冬寒頗有不足者故偏虛爲跛也所謂强上引背者陽氣大上而爭故强上也所謂耳鳴者陽氣萬物盛上而躍故耳鳴也所謂甚則狂巔疾者陽盡在上而隂氣從下下虚上實故狂巔疾也所謂浮爲聾者皆在氣也所謂入中爲瘖者陽盛已衰故爲瘖也内奪而厥則爲瘖俳此腎虚也少隂不至者厥也少陽所謂心脇痛者言少陽盛也盛者心之所表也九月陽氣盡而隂氣盛故心脇痛也所謂不可反側者隂氣藏物也物藏則不動故不可反側也所謂甚則躍者九月萬物盡衰草木畢落而墮則氣去陽而之隂氣盛而陽之下長故謂躍陽明所謂洒洒振寒者陽明者午也五月盛陽之隂也陽盛而隂氣加之故洒洒振寒也所謂脛腫而股不收者是五月盛陽之隂也陽者衰於五月而一隂氣上與陽始爭故脛腫而股不收也所謂上喘而為水者隂氣下而復上上則邪客於藏府間故為水也所謂胷痛少氣者水氣在藏府也水者隂氣也隂氣在中故胷痛少氣也所謂甚則厥惡人與火聞木音則惕然而驚者陽氣與隂氣相薄水火相惡故惕然而驚也所謂欲獨閉户牖而處者隂陽相薄也陽盡而隂盛故欲獨閉户牖而居所謂病至則欲乗髙而歌棄衣而走者隂陽復爭而外并於陽故使之棄衣而走也所謂客孫脉則頭痛鼻鼽腹腫者陽明并於上上者則其孫絡太隂也故頭痛鼻鼽腹腫也太隂所謂病脹者太隂子也十一月萬物氣皆藏於中故曰病脹所謂上走心爲噫者隂盛而上走於陽明陽明絡屬心故曰上走心爲噫也所謂食則嘔者物盛滿而上溢故嘔也所謂得後與氣則快然如衰者十二月隂氣下衰而陽氣且出故曰得後與氣則快然如衰也少隂所謂腰痛者少隂者腎也十月萬物陽氣皆傷故腰痛也所謂嘔欬上氣喘者隂氣在下陽氣在上諸陽氣浮無所依從故嘔欬上氣喘也所謂色色不能久立久坐起則目䀮䀮無所見者萬物隂陽不定未有主也秋氣始至㣲霜始下而方殺萬物隂陽内奪故目䀮䀮無所見也所謂少氣善怒者陽氣不治陽氣不治則陽氣不得出肝氣當治而未得故善怒善怒者名曰煎厥所謂恐如人將捕之者秋氣萬物未有畢去隂氣少陽氣入隂陽相薄故恐也所謂惡聞食臭者胃無氣故惡聞食臭也所謂面黑如地色者秋氣内奪故變於色也所謂欬則有血者陽脉傷也陽氣未盛於上而脉滿滿則欬故血見於鼻也厥隂所謂㿗疝婦人少腹腫者厥隂者辰也三月陽中之隂邪在中故曰㿗疝少腹腫也所謂腰脊痛不可以俛仰者三月一振榮華萬物一俛而不仰也所謂㿗癃疝膚脹者曰隂亦盛而脉脹不通故曰㿗癃疝也所謂甚則嗌乾熱中者隂陽相薄而熱故嗌乾也重廣補注黄帝内經素問卷第十三病能論解墯撮竒病論鑱疹稸大竒論燄瞥揣脉解論雎