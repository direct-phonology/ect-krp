重廣𥙷注黄帝内經素問卷第十七啓玄子次注林億孫竒髙保衡等奉敕校正孫兆重改誤調經論篇第六十二黄帝問曰余聞刺法言有餘寫之不足補之何謂有餘何謂不足歧伯對曰有餘有五不足亦有五帝欲何問帝曰願盡聞之歧伯曰神有餘有不足氣有餘有不足血有餘有不足形有餘有不足志有餘有不足凡此十者其氣不等也帝曰人有精氣津液四支九竅五藏十六部三百六十五節乃生百病百病之生皆有虛實今夫子乃言有餘有五不足亦有五何以生之乎歧伯曰皆生於五藏也夫心藏神肺藏氣肝藏血脾藏肉腎藏志而此成形志意通内連骨髓而成身形五藏五藏之道皆出於經隧以行血氣血氣不和百病乃變化而生是故守經隧焉帝曰神有餘不足何如歧伯曰神有餘則笑不休神不足則悲血氣未并五藏安定邪客於形洒淅起於毫毛未入於經絡也故命曰神之微帝曰補冩柰何歧伯曰神有餘則冩其小絡之血出血勿之深斥無中其大經神氣乃平神不足者視其虚絡按而致之刺而利之無出其血無泄其氣以通其經神氣乃平帝曰刺微柰何歧伯曰按摩勿釋著鍼勿斥移氣於不足神氣乃得復帝曰善有餘不足柰何歧伯曰氣有餘則喘欬上氣不足則息利少氣血氣未并五藏安定皮膚微病命曰白氣微泄帝曰𥙷冩柰何歧伯曰氣有餘則冩其經隧無傷其經無出其血無泄其氣不足則𥙷其經隧無出其氣帝曰刺㣲柰何歧伯曰按摩勿釋出鍼視之曰我將深之適人必革精氣自伏邪氣㪚亂無所休息氣泄腠理眞氣乃相得帝曰善血有餘不足柰何歧伯曰血有餘則怒不足則恐血氣未并五藏安定孫絡水溢則經有留血帝曰𥙷冩柰何歧伯曰血有餘則冩其盛經出其血不足則視其虚經内鍼其脉中乆留而視脉大疾出其鍼無令血泄帝曰刺留血柰何歧伯曰視其血絡刺出其血無令惡血得入於經以成其疾帝曰善形有餘不足柰何歧伯曰形有餘則腹脹涇溲不利不足則四支不用血氣未并五藏安定肌肉蠕動命曰微風帝曰𥙷冩柰何歧伯曰形有餘則冩其陽經不足則𥙷其陽絡帝曰刺㣲柰何歧伯曰取分肉間無中其經無傷其絡衛氣得復邪氣乃索帝曰善志有餘不足柰何歧伯曰志有餘則腹脹飱泄不足則厥血氣未并五藏安定骨節有動帝曰補冩柰何歧伯曰志有餘則冩然筋血者不足則𥙷其復􁚘帝曰刺未并柰何歧伯曰即取之無中其經邪所乃能立虛帝曰善余己聞虚實之形不知其何以生歧伯曰氣血以并隂陽相傾氣亂於衛血逆於經血氣離居一實一虚血并於隂氣并於陽故爲驚狂血并於陽氣并於隂乃爲炅中血并於上氣并於下心煩惋善怒血并於下氣并於上亂而喜忘帝曰血并於隂氣并於陽如是血氣離居何者爲實何者爲虚歧伯曰血氣者喜温而惡寒寒則泣不能流温則消而去之是故氣之所并爲血虚血之所并爲氣虚帝曰人之所有者血與氣耳今夫子乃言血并爲虚氣并爲虚是無實乎歧伯曰有者爲實無者爲虚故氣并則無血血并則無氣今血與氣相失故爲虚焉絡之與孫脉俱輸於經血與氣并則爲實焉血之與氣并走於上則爲大厥厥則暴死氣復反則生不反則死帝曰實者何道從來虚者何道從去虚實之要願聞其故歧伯曰夫隂與陽皆有俞㑹陽注於隂隂滿之外隂陽匀平以充其形九候若一命曰平人夫邪之生也或生於隂或生於陽其生於陽者得之風雨寒暑其生於隂者得之飲食居處隂陽喜怒帝曰風雨之傷人柰何歧伯曰風雨之傷人也先客於皮膚傳入於孫脉孫脉滿則傳入於絡脉絡脉滿則輸於大經脉血氣與邪并客於分腠之閒其脉堅大故曰實實者外堅充滿不可按之按之則痛帝曰寒濕之傷人柰何歧伯曰寒濕之中人也皮膚不收肌肉堅緊榮血泣衛氣去故曰虚虚者聶辟氣不足按之則氣足以温之故快然而不痛帝曰善隂之生實柰何歧伯曰喜怒不節則隂氣上逆上逆則下虚下虚則陽氣走之故曰實矣帝曰隂之生虚柰何歧伯曰喜則氣下悲則氣消消則脉虚空因寒飲食寒氣熏滿則血泣氣去故曰虚矣帝曰經言陽虚則外寒隂虚則内熱陽盛則外熱隂盛則内寒余巳聞之矣不知其所由然也歧伯曰陽受氣於上焦以温皮膚分肉之閒令寒氣在外則上焦不通上焦不通則寒氣獨留於外故寒慄帝曰隂虚生内熱柰何歧伯曰有所勞倦形氣衰少榖氣不盛上焦不行下脘不通胃氣熱熱氣熏胷中故内熱帝曰陽盛生外熱柰何歧伯曰上焦不通利則皮膚緻宻腠理閉塞玄府不通衛氣不得泄越故外熱帝曰隂盛生内寒柰何歧伯曰厥氣上逆寒氣積於胷中而不冩不冩則温氣去寒獨留則血凝泣凝則脉不通其脉盛大以濇故中寒帝曰隂與陽并血氣以并病形以成刺之柰何歧伯曰刺此者取之經隧取血於營取氣於衛用形哉因四時多少高下帝曰血氣以并病形以成隂陽相傾𥙷冩柰何歧伯曰冩實者氣盛乃内鍼鍼與氣俱内以開其門如利其户鍼與氣俱出精氣不傷邪氣乃下外門不閉以出其疾摇大其道如利其路是謂大冩必切而出大氣乃屈帝曰𥙷虚柰何歧伯曰持鍼勿置以定其意候呼内鍼氣出鍼入鍼空四塞精無從去方實而疾出鍼氣入鍼出熱不得還閉塞其門邪氣布散精氣乃得存動氣候時近氣不失逺氣乃來是謂追之帝曰夫子言虚實者有十生於五藏五藏五脉耳夫十二經脉皆生其病今夫子獨言五藏夫十二經脉者皆絡三百六十五節節有病必被經脉經脉之病皆有虚實何以合之歧伯曰五藏者故得六府與爲表裏經絡支節各生虚實其病所居隨而調之病在脉調之血病在血調之絡病在氣調之衛病在肉調之分肉病在筋調之筋病在骨調之骨燔鍼劫刺其下及與急者病在骨焠鍼藥熨病不知所痛兩蹻爲上身形有痛九候莫病則繆刺之痛在於左而右脉病者巨刺之必謹察其九候鍼道備矣重廣𥙷注黄帝内經素問卷第十七調經論隧飱燔