重廣補註黄帝内經素問卷第一
啓玄子次註林億孫竒髙保衡等
奉敕校正孫兆重改誤上古天真
論四氣調神大論生氣通天論金
匱真言論上古天真論篇第一昔
在黄帝生而神靈弱而能言幼而
徇齊長而敦敏成而登天廼問於
天師曰余聞上古之人春秋皆度
百嵗而動作不衰今時之人年半
百而動作皆衰者時世異耶人將
失之耶歧伯對曰上古之人其知
道者法於隂陽和於術數食飲有
節起居有常不妄作勞故能形與
神俱而盡終其天年度百嵗乃去
今時之人不然也以酒為漿以妄
為常醉以入房以欲竭其精以耗
散其真不知持滿不時御神務快
其心逆於生樂起居無節故半百
而衰也夫上古聖人之教下也皆
謂之虚邪賊風避之有時恬惔虚
无真氣從之精神内守病安從來
是以志閑而少欲心安而不懼形
勞而不倦氣從以順各從其欲皆
得所願故美其食任其服樂其俗
髙下不相慕其民故曰朴是以嗜
欲不能勞其目淫邪不能惑其心
愚智賢不肖不懼於物故合於道
所以能年皆度百嵗而動作不衰
者以其徳全不危也帝曰人年老
而無子者材力盡邪將天數然也
歧伯曰女子七嵗腎氣盛齒更髪
長二七而天癸至任脉通太衝脉
盛月事以時下故有子三七腎氣
平均故真牙生而長極四七筋骨
堅髪長極身體盛壯五七陽明脉
衰面始焦髮始墮六七三陽脉衰
於上面皆焦髮始白七七任脉虚
太衝脉衰少天癸竭地道不通故
形壊而無子也丈夫八嵗腎氣實
髮長齒更二八腎氣盛天癸至精
氣溢寫隂陽和故能有子三八腎
氣平均筋骨勁强故真牙生而長
極四八筋骨隆盛肌肉滿壯五八
腎氣衰髪墮齒槁六八陽氣衰竭
於上面焦髪鬢頒白七八肝氣衰
筋不能動天癸竭精少腎藏衰形
體皆極八八則齒髪去腎者主水
受五藏六府之精而藏之故五藏
盛乃能冩今五藏皆衰筋骨解墮
天癸盡矣故髪鬢白身體重行歩
不正而無子耳帝曰有其年已老
而有子者何也歧伯曰此其天夀
過度氣脉常通而腎氣有餘也此
雖有子男不過盡八八女不過盡
七七而天地之精氣皆竭矣帝曰
夫道者年皆百數能有子乎歧伯
曰夫道者能却老而全形身年雖
夀能生子也黄帝曰余聞上古有
真人者提挈天地把握隂陽呼吸
精氣獨立守神肌肉若一故能夀
敝天地无有終時此其道生中古
之時有至人者淳徳全道和於隂
陽調於四時去世離俗積精全神
游行天地之間視聽八達之外此
葢益其夀命而强者也亦歸於真
人其次有聖人者處天地之和從
八風之理適嗜欲於世俗之間无
恚嗔之心行不欲離於世被服章
舉不欲觀於俗外不勞形於事内
无思想之患以恬愉為務以自得
為功形體不敝精神不散亦可以
百數其次有賢人者法則天地象
似日月辯列星辰逆從隂陽分别
四時將從上古合同於道亦可使
益夀而有極時四氣調神大論篇
第二春三月此謂發陳天地俱生
萬物以榮夜卧早起廣歩於庭被
髪緩形以使志生生而勿殺予而
勿奪賞而勿罰此春氣之應養生
之道也逆之則傷肝夏為寒變奉
長者少夏三月此謂蕃秀天地氣
交萬物華實夜卧早起無厭於日
使志無怒使華英成秀使氣得泄
若所愛在外此夏氣之應養長之
道也逆之則傷心秋為痎瘧奉收
者少冬至重病秋三月此謂容平
天氣以急地氣以明早卧早起與
雞俱興使志安寧以緩秋刑收斂
神氣使秋氣平無外其志使肺氣
清此秋氣之應養收之道也逆之
則傷肺冬為飱泄奉藏者少冬三
月此謂閉藏水冰地坼無擾乎陽
早卧晩起必待日光使志若伏若
匿若有私意若已有得去寒就温
無泄皮膚使氣亟奪此冬氣之應
養藏之道也逆之則傷腎春爲痿
厥奉生者少天氣清淨光明者也
藏徳不止故不下也天明則日月
不明邪害空竅陽氣者閉塞地氣
者冒明雲霧不精則上應白露不
下交通不表萬物命故不施不施
則名木多死惡氣不發風雨不節
白露不下則菀藁不榮賊風數至
暴雨數起天地四時不相保與道
相失則未央絶滅唯聖人從之故
身無竒病萬物不失生氣不竭逆
春氣則少陽不生肝氣内變逆夏
氣則太陽不長心氣内洞逆秋氣
則太隂不收肺氣焦滿逆冬氣則
少隂不藏腎氣獨沈夫四時隂陽
者萬物之根本也所以聖人春夏
養陽秋冬養隂以從其根故與萬
物沈浮於生長之門逆其根則伐
其本壊其真矣故隂陽四時者萬
物之終始也死生之本也逆之則
災害生從之則苛疾不起是謂得
道道者聖人行之愚者佩之從隂
陽則生逆之則死從之則治逆之
則亂反順為逆是謂内格是故聖
人不治巳病治未病不治巳亂治
未亂此之謂也夫病巳成而後藥
之亂已成而後治之譬猶渇而穿
井鬬而鑄錐不亦晩乎生氣通天
論篇第三黄帝曰夫自古通天者
生之本本於隂陽天地之間六合
之内其氣九州九竅五藏十二節
皆通乎天氣其生五其氣三數犯
此者則邪氣傷人此夀命之本也
蒼天之氣清淨則志意治順之則
陽氣固雖有賊邪弗能害也此因
時之序故聖人傳精神服天氣而
通神明失之則内閉九竅外壅肌
肉衞氣散解此謂自傷氣之削也
陽氣者若天與日失其所則折夀
而不彰故天運當以日光明是故
陽因而上衞外者也因於寒欲如
運樞起居如驚神氣乃浮因於暑
汗煩則喘喝靜則多言體若燔炭
汗出而散因於濕首如裹濕熱不
攘大筋緛短小筋㢮長緛短為拘
㢮長為痿因於氣為腫四維相代
陽氣乃竭陽氣者煩勞則張精絶
辟積於夏使人煎厥目盲不可以
視耳閉不可以聽潰潰乎若壊都
汩汩乎不可止陽氣者大怒則形
氣絶而血菀於上使人薄厥有傷
於筋縱其若不容汗出偏沮使人
偏枯汗出見濕乃生痤疿髙梁之
變足生大丁受如持虚勞汗當風
寒薄為皶欝乃痤陽氣者精則養
神柔則養筋開闔不得寒氣從之
乃生大僂陷脉為瘻留連肉腠俞
氣化薄傳為善畏及為驚駭營氣
不從逆於肉理乃生癰腫魄汗未
盡形弱而氣爍穴俞以閉發為風
瘧故風者百病之始也清靜則肉
腠閉拒雖有大風苛毒弗之能害
此因時之序也故病乆則傳化上
下不并良醫弗爲故陽畜積病死
而陽氣當隔隔者當冩不亟正治
粗乃敗之故陽氣者一日而主外
平旦人氣生日中而陽氣隆日西
而陽氣已虚氣門乃閉是故暮而
收拒無擾筋骨無見霧露反此三
時形乃困薄歧伯曰隂者藏精而
起亟也陽者衛外而為固也隂不
勝其陽則脉流薄疾并乃狂陽不
勝其隂則五藏氣爭九竅不通是
以聖人陳隂陽筋脉和同骨髓堅
固氣血皆從如是則内外調和邪
不能害耳目聦明氣立如故風客
淫氣精乃亡邪傷肝也因而飽食
筋脉横解腸澼為痔因而大飲則
氣逆因而强力腎氣乃傷髙骨乃
壊凡隂陽之要陽宻乃固兩者不
和若春無秋若冬無夏因而和之
是謂聖度故陽强不能宻隂氣乃
絶隂平陽祕精神乃治隂陽離決
精氣乃絶因於露風乃生寒熱是
以春傷於風邪氣留連乃為洞泄
夏傷於暑秋為痎瘧秋傷於濕上
逆而欬發為痿厥冬傷於寒春必
温病四時之氣更傷五藏隂之所
生本在五味隂之五宫傷在五味
是故味過於酸肝氣以津脾氣乃
絶味過於鹹大骨氣勞短肌心氣
抑味過於甘心氣喘滿色黒腎氣
不衡味過於苦脾氣不濡胃氣乃
厚味過於辛筋脉沮弛精神乃央
是故謹和五味骨正筋柔氣血以
流湊理以宻如是則骨氣以精謹
道如法長有天命金匱真言論篇
第四黄帝問曰天有八風經有五
風何謂歧伯對曰八風發邪以為
經風觸五藏邪氣發病所謂得四
時之勝者春勝長夏長夏勝冬冬
勝夏夏勝秋秋勝春所謂四時之
勝也東風生於春病在肝俞在頸
項南風生於夏病在心俞在胷脇
西風生於秋病在肺俞在肩背北
風生於冬病在腎俞在腰股中央
為土病在脾俞在脊故春氣者病
在頭夏氣者病在藏秋氣者病在
肩背冬氣者病在四支故春善病
鼽衂仲夏善病胷脇長夏善病洞
泄寒中秋善病風瘧冬善病痺厥
故冬不按蹻春不鼽衂春不病頸
項仲夏不病胷脇長夏不病洞泄
寒中秋不病風􁫈冬不病痺厥飱
泄而汗出也夫精者身之本也故
藏於精者春不病温夏暑汗不出
者秋成風瘧此平人脉法也故曰
隂中有隂陽中有陽平旦至日中
天之陽陽中之陽也日中至黄昬
天之陽陽中之隂也合夜至雞鳴
天之隂隂中之隂也雞鳴至平旦
天之隂隂中之陽也故人亦應之
夫言人之隂陽則外為陽内為隂
言人身之隂陽則背為陽腹為隂
言人身之藏府中隂陽則藏者為
隂府者為陽肝心脾肺腎五藏皆
為隂膽胃大腸小腸膀胱三焦六
府皆為陽所以欲知隂中之隂陽
中之陽者何也為冬病在隂夏病
在陽春病在隂秋病在陽皆視其
所在為施鍼石也故背為陽陽中
之陽心也背為陽陽中之隂肺也
腹為隂隂中之隂腎也腹為隂隂
中之陽肝也腹爲隂隂中之至隂
脾也此皆隂陽表裏内外雌雄相
輸應也故以應天之隂陽也帝曰
五藏應四時各有收受乎歧伯曰
有東方青色入通於肝開竅於目
藏精於肝其病發驚駭其味酸其
類草木其畜雞其榖麥其應四時
上爲嵗星是以春氣在頭也其音
角其數八是以知病之在筋也其
臭臊南方赤色入通於心開竅於
耳藏精於心故病在五藏其味苦
其類火其畜羊其榖黍其應四時
上為熒惑星是以知病之在脉也
其音徵其數七其臭焦中央黄色
入通於脾開竅於口藏精於脾故
病在舌本其味甘其類土其畜牛
其榖稷其應四時上為鎮星是以
知病之在肉也其音宫其數五其
臭香西方白色入通於肺開竅於
鼻藏精於肺故病在背其味辛其
類金其畜馬其榖稻其應四時上
為太白星是以知病之在皮毛也
其音商其數九其臭腥北方黒色
入通於腎開竅於二隂藏精於腎
故病在谿其味鹹其類水其畜彘
其穀豆其應四時上為辰星是以
知病之在骨也其音羽其數六其
臭腐故善為脉者謹察五藏六府
一逆一從隂陽表裏雌雄之紀藏
之心意合心於精非其人勿教非
其真勿授是謂得道重廣補註黄
帝内經素問卷第一序迺其蕆糅
瀅上古天真論徇痺更齒恬憺頞
俠口額顱滲灌解墯夀敝眉睫恚
嗔愉四氣調神大論予而獺鴽蕃
秀螻蟈蚯蚓鵙蜩溽暑痎欲熾坯
户始涸豺亟奪鶡荔挺北鄉雊為
否燠熱生氣通天論分暴卒荒佚
躁喝瘀裹攘緛潰潰眥奔併徧沮
痤疿怫皶稸瘈焫大僂瘻瘍俞否
隔粗淖腸澼決憊癃金匱真言論
鼽按蹻燔灼彘