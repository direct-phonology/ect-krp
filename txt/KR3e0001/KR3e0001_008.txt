重廣補注黄帝内經素問卷第八啓玄子次注林億孫竒髙保衡等奉􁀐校正孫兆重攺誤寳命全形論八正神明論離合眞邪論通評虚實論太隂陽明論陽明脉解寳命全形論篇第二十五黄帝問曰天覆地載萬物悉備莫貴於人人以天地之氣生四時之法成君王衆庶盡欲全形形之疾病莫知其情留淫日深著於骨髓心私慮之余欲鍼除其疾病爲之奈何歧伯對曰夫塩之味鹹者其氣令器津泄絃絶者其音嘶敗木敷者其葉發病深者其聲噦人有此三者是謂壞府毒藥無治短鍼無取此皆絶皮傷肉血氣爭黒帝曰余念其痛心爲之亂惑反甚其病不可更代百姓聞之以爲殘賊爲之柰何歧伯曰夫人生於地懸命於天天地合氣命之曰人人能應四時者天地爲之父母知萬物者謂之天子天有隂陽人有十二節天有寒暑人有虚實能經天地隂陽之化者不失四時知十二節之理者聖智不能欺也能存八動之變五勝更立能逹虚實之數者獨出獨入呿吟至微秋毫在目帝曰人生有形不離隂陽天地合氣別爲九野分爲四時月有小大日有短長萬物並至不可勝量虚實呿吟敢問其方歧伯曰木得金而伐火得水而滅土得木而達金得火而缺水得土而絶萬物盡然不可勝竭故鍼有懸布天下者五黔首共餘食莫知之也一曰治神二曰知養身三曰知毒藥爲眞四曰制砭石小大五曰知府藏血氣之診五法俱立各有所先今末世之剌也虚者實之滿者泄之此皆衆工所共知也若夫法天則地隨應而動和之者若響隨之者若影道無鬼神獨來獨往帝曰願聞其道歧伯曰凡剌之眞必先治神五藏已定九候已備後乃存鍼衆脉不見衆凶弗聞外内相得無以形先可玩往來乃施於人人有虚實五虚勿近五實勿逺至其當發間不容􁀃手動若務鍼耀而勻靜意視義觀適之變是謂冥冥莫知其形見其烏烏見其稷稷從見其飛不知其誰伏如横弩起如發機帝曰何如而虚何如而實歧伯曰剌虚者須其實剌實者須其虚經氣已至愼守勿失深淺在志逺是故天温日明則人血淖液而衞氣浮故血易冩氣易行天寒日隂則人血凝泣而衞氣沈月始生則血氣始精衛氣始行月郭滿則血氣實肌肉堅月郭空則肌肉減經絡虚衛氣去形獨居是以因天時而調血氣也是以天寒無剌天温無疑月生無冩月滿無補月郭空無治是謂得時而調之因天之序盛虚之時移光定位正立而待之故日月生而冩是謂藏虚月滿而補血氣揚溢絡有留血命曰重實月郭空而治是謂亂經隂陽相錯眞邪不別沈以留止外虚内亂淫邪乃起帝曰星辰八正何候歧伯曰星辰者所以制日月之行也八正者所以候八風之虚邪以時至者也四時者所以分春秋冬夏之氣所在以時調之也八正之虚邪而避之勿犯也以身之虚而逢天之虚兩虚相感其氣至骨入則傷五藏工候救之弗能傷也故曰天忌不可不知也帝曰善其法星辰者余聞之矣願聞法往古者歧伯曰法往古者先知鍼經也驗於來今者先知日之寒温月之虚盛以候氣之浮沈而調之於身觀其立有驗也觀其冥冥者言形氣榮衞之不形於外而工獨知之以日之寒温月之虚盛四時氣之浮沈參伍相合而調之工常先見之然而不形於外故曰觀於冥冥焉通於無窮者可以傳於後世也是故工之所以異也然而不形見於外故俱不能見也視之無形甞之無味故謂冥冥若神髣髴虚邪者八正之虚邪氣也正邪者身形若用力汗出腠理開逢虚風其中人也微故莫知其情莫見其形上工救其萌牙必先見三部九候之氣盡調不敗而救之故曰上工下工救其已成救其已敗救其已成者言不知三部九候之相失因病而敗之也知其所在者知診三部九候之病脉處而治之故曰守其門戸焉莫知其情而見邪形也帝曰余聞補冩未得其意歧伯曰冩必用方方者以氣方盛也以月方滿也以日方温也以身方定也以息方吸而内鍼乃復候其方吸而轉鍼乃復候其方呼而徐引鍼故曰冩必用方其氣而行焉𥙷必用貟貟者行也行者移也剌必中其榮復以吸排鍼也故貟與方非鍼也故養神者必知形之肥瘦榮衛血氣之盛衰血氣者人之神不可不謹養帝曰妙乎哉論也合人形於隂陽四時虚實之應冥冥之期其非夫子孰能通之然夫子數言形與神何謂形何謂神願卒聞之歧伯曰請言形形乎形目冥冥問其所病索之於經慧然在前按之不得不知其情故曰形帝曰何謂神歧伯曰請言神神乎神耳不聞目明心開而志先慧然獨悟口弗能言俱視獨見適若昬昭然獨明若風吹雲故曰神三部九候爲之原九鍼之論不必存也離合眞邪論篇第二十七黄帝問曰余聞九鍼九篇夫子乃因而九之九九八十一篇余盡通其意矣經言氣之盛衰左右傾移以上調下以左調右有餘不足補冩於榮輸余知之矣此皆榮衛之傾移虚實之所生非邪氣從外入於經也余願聞邪氣之在經也其病人何如取之奈何歧伯對曰夫聖人之起度數必應於天地故天有宿度地有經水人有經脉天地温和則經水安靜天寒地凍則經水凝泣天暑地熱則經水沸溢卒風暴起則經水波涌而隴起夫邪之入於脉也寒則血凝泣暑則氣淖澤虚邪因而入客亦如經水之得風也經之動脉其至也亦時隴起其行於脉中循循然其至寸口中手也時大時小大則邪至小則平其行無常處在隂與陽不可爲度從而察之三部九候卒然逢之早遏其路吸則内鍼無令氣忤靜以久留無令邪布吸則轉鍼以得氣爲故候呼引鍼呼盡乃去大氣皆出故命曰冩帝曰不足者補之柰何歧伯曰必先捫而循之切而散之推而按之彈而怒之抓而下之通而取之外引其門以閉其神入於經也舎於血脉之中其寒温未相得如涌波之起也時來時去故不常在故曰方其來也必按而止之止而取之無逢其衝而冩之眞氣者經氣也經氣太虚故曰其來不可逢此之謂也故曰候邪不審大氣已過冩之則眞氣脫脫則不復邪氣復至而病益蓄故曰其往不可追此之謂也不可挂以髮者待邪之至時而發鍼冩矣若先若後者血氣已盡其病不可下故曰知其可取如發機不知其取如扣椎故曰知機道者不可挂以髮不知機者扣之不發此之謂也帝曰補冩奈何歧伯曰此攻邪也疾出以去盛血而復其眞氣此邪新客溶溶未有定處也推之則前引之則止逆而剌之温血也剌出其血其病立已帝曰善然眞邪以合波隴不起候之柰何歧伯曰審捫循三部九候之盛虚而調之察其左右上下相失及相減者審其病藏以期之不知三部者隂陽不別天地不分地以候地天以候天人以候人調之中府以定三部故曰剌不知三部九候病脉之處雖有大過且至工不能禁也誅罰無過命曰大惑反亂大經眞不可復用實爲虚以邪爲眞用鍼無義反爲氣賊奪人正氣以從爲逆榮衞散亂眞氣已失邪獨内著絶人長命予人天殃不知三部九候故不能乆長因不知合之四時五行因加相勝釋邪攻正絶人長命邪之新客來也未有定處推之則前引之則止逢而冩之其病立已通評虚實論篇第二十八黄帝問曰何謂虚實歧伯對曰邪氣盛則實精氣奪則虚帝曰虚實何如歧伯曰氣虚者肺虚也氣逆者足寒也非其時則生當其時則死餘藏皆如此帝曰何謂重實歧伯曰所謂重實者言大熱病氣熱脉滿是謂重實帝曰經絡俱實何如何以治之歧伯曰經絡皆實是寸脉急而尺緩也皆當治之故曰滑則從濇則逆也夫虚實者皆從其物類始故五藏骨肉滑利可以長乆也帝曰絡氣不足經氣有餘何如歧伯曰絡氣不足經氣有餘者脉口熱而尺寒也秋冬爲逆春夏爲從治主病者帝曰經虚絡滿何如歧伯曰經虚絡滿者尺熱滿脉口寒濇也此春夏死秋冬生也帝曰治此者奈何歧伯曰絡滿經虚灸隂剌陽經滿絡虚剌隂灸陽帝曰何謂重虚歧伯曰脉氣上虚尺虚是謂重虚帝曰何以治之歧伯曰所謂氣虚者言無常也尺虚者行歩恇然脉虚者不象隂也如此者滑則生濇則死也帝曰寒氣暴上脉滿而實何如歧伯曰實而滑則生實而逆則死帝曰脉實滿手足寒頭熱何如歧伯曰春秋則生冬夏則死脉浮而濇濇而身有熱者死帝曰其形盡滿何如歧伯曰其形盡滿者脉急大堅尺濇而不應也如是者故從則生逆則死帝曰何謂從則生逆則死歧伯曰所謂從者手足温也所謂逆者手足寒也帝曰乳子而病熱脉懸小者何如歧伯曰手足温則生寒則死帝曰乳子中風熱喘鳴肩息者脉何如歧伯曰喘鳴肩息者脉實大也緩則生急則死帝曰腸澼便血何如歧伯曰身熱則死寒則生帝曰腸澼下白沫何如歧伯曰脉沈則生脉浮則死帝曰腸澼下膿血何如歧伯曰脉懸絶則死滑大則生帝曰腸澼之屬身不熱脉不懸絶何如歧伯曰滑大者曰生懸濇者曰死以藏期之帝曰癲疾何如歧伯曰脉搏大滑乆自己脉小堅急死不治帝曰癲疾之脉虚實何如歧伯曰虚則可治實則死帝曰消癉虚實何如歧伯曰脉實大病乆可治脉懸小堅病乆不可治經絡者大骨之㑹各三暴癰筋緛隨分而痛魄汗不盡胞氣不足治在經俞腹暴滿按之不下取手太陽經絡者胃之募也少隂俞去脊椎三寸傍五用貟利鍼霍亂剌俞傍五足陽明及上傍三剌癎驚脉五鍼手太隂各五剌經太陽五剌手少隂經絡傍者一足陽明一上踝五寸剌三鍼凡治消癉仆擊偏枯痿厥氣滿發逆肥貴人則髙梁之疾也隔塞閉絶上下不通則暴憂之病也暴厥而聾偏塞閉不通内氣暴薄也不從内外中風之病故瘦留著也蹠跛寒風濕之病也黄帝曰黃疸暴痛癲疾厥狂乆逆之所生也五藏不平六府閉塞之所生也頭痛耳鳴九竅不利腸胃之所生也太隂陽明論篇第二十九黃帝問曰太隂陽明爲表裏脾胃脉也生病而異者何也歧伯對曰隂陽異位更虚更實更逆更從或從内或從外所從不同故病異名也帝曰願聞其異狀也歧伯曰陽者天氣也主外隂者地氣也主内故陽道實隂道虚故犯賊風虚邪者陽受之食飲不節起居不時者隂受之陽受之則入六府隂受之則入五藏入六府則身熱不時卧上爲喘呼入五藏則䐜滿閉塞下爲飱泄乆爲腸澼故喉主天氣咽主地氣故陽受風氣隂受濕氣故隂氣從足上行至頭而下行循臂至指端陽氣從手上行至頭而下行至足故曰陽病者上行極而下隂病者下行極而上故傷於風者上先受之傷於濕者下先受之帝曰脾病而四支不用何也歧伯曰四支皆稟氣於胃而不得至經必因於脾乃得禀也今脾病不能爲胃行其津液四支不得稟水榖氣氣日以衰脉道不利筋骨肌肉皆無氣以生故不用焉帝曰脾不主時何也歧伯曰脾者土也治中央常以四時長四藏各十八日寄治不得獨主於時也脾藏者常著胃土之精也土者生萬物而法天地故上下至頭足不得主時也帝曰脾與胃以膜相連耳而能爲之行其津液何也歧伯曰足太隂者三隂也其脉貫胃屬脾絡嗌故太隂爲之行氣於三隂陽明者表也五藏六府之海也亦爲之行氣於三陽藏府各因其經而受氣於陽明故爲胃行其津液四支不得稟水榖氣日以益衰隂道不利筋骨肌肉無氣以生故不用焉陽明脉解篇第三十黃帝問曰足陽明之脉病惡人與火聞木音則惕然而驚鐘鼔不爲動聞木音而驚何也願聞其故歧伯對曰陽明者胃脉也胃者土也故聞木音而驚者土惡木也帝曰善其惡火何也歧伯曰陽明主肉其脉血氣盛邪客之則熱熱甚則惡火帝曰其惡人何也歧伯曰陽明厥則喘而惋惋則惡人帝曰或喘而死者或喘而生者何也歧伯曰厥逆連藏則死連經則生帝曰善病甚則棄衣而走登髙而歌或至不食數日踰垣上屋所上之處皆非其素所能也病反能者何也歧伯曰四支者諸陽之本也陽盛則四支實實則能登髙也帝曰其棄衣而走者何也歧伯曰熱盛於身故棄衣欲走也帝曰其妄言罵詈不避親踈而歌者何也歧伯曰陽盛則使人妄言罵詈不避親踈而不欲食不欲食故妄走也重廣補注黄帝内經素問卷第八寳命全形論嗄呿吟黔棄薎容􁀃八正神明論髣髴離合眞邪論輴蚊虻捫􁕒溶通平虚實論恇痏蹠太隂陽明論閉塞隂陽脉解論惋踰