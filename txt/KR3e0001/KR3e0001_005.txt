　啓玄子次注林億孫竒髙保衡等奉敕校正孫兆重改誤
　　脉要精㣲論　平人氣象論
黄帝問曰診法何如歧伯對曰診法常以平旦隂氣
未動陽氣未散飲食未進經脉未盛絡脉調匀氣血
未亂故乃可診有過之脉

切脉動靜而視精明察五色觀五藏有餘不足
六府强弱形之盛衰以此參伍決死生之分
夫
脉者血之府也
長則氣治短則氣病數則煩心大則病進
上盛則氣髙
下盛則氣脹代則氣衰細則氣少濇
則心痛渾渾革至
如涌泉病進而色弊緜緜其去如弦絶死

夫精明五色者
氣之華也
赤欲如白裹朱不欲如赭白欲如鵞羽不欲如鹽
青欲如蒼璧之澤不欲如藍
黄欲如羅裹雄黄不欲如黄土黒欲如重漆色不欲
如地蒼五色精㣲象見矣其壽不久也
夫精明者所以視萬物别白黒審
短長以長為短以白為黒如是則精衰矣
五藏者中之守也中
盛藏滿氣勝傷恐者聲如從室中言是中氣之濕也

言而㣲終日乃復言者此奪氣也衣
被不斂言語善惡不避親踈者此神明之亂也倉廪
不藏者是門戸不要也
水泉不止者是膀胱不藏也
得守者生失守者死
夫五藏者身之强也
頭者精明之府頭傾視深精神將奪矣
背者胷中之府背曲肩隨府將壞矣腰者腎之府轉
摇不能腎將憊矣膝者筋之府屈伸不能行則僂附
筋將憊矣骨者髓之府不能久立行則
振掉骨將憊矣得强則生失强則死
歧伯曰反四時者有餘爲精不足爲消
應太過不足爲精應不足有餘爲消隂陽不相應病
名曰闗格
帝曰脉其四時動柰何知病之所在柰何知病之所
變柰何知病乍在内柰何知病乍在外柰何請問此
五者可得聞乎歧伯曰
請言其與天運轉大也
萬物之外六合之内天地之變隂陽之應彼春
之暖爲夏之暑彼秋之忿爲冬之怒四變之動脉與
之上下
以春應中規夏應中矩
秋應中衡冬應中權
是
故冬至四十五日陽氣㣲上隂氣㣲下夏至四十五
日隂氣㣲上陽氣㣲下隂陽有時與脉為期期而相
失知脉所分分之有期故知死時
㣲妙在脉不可不察察之有紀從
隂陽始始之有經從五
行生生之有度四時為宜
補冩勿失與天地如一
得一之情
以知死生是故聲合五音色合五
行脉合隂陽是知隂盛
則夢渉大水恐懼陽盛則夢大火
燔灼隂陽俱盛則夢相殺毁傷
上盛則夢飛下盛則夢墮甚飽則夢
予甚飢則夢取肝氣盛則夢怒肺氣盛
則夣哭短
蟲多則夢聚衆長蟲多則夢相擊毁傷
是故持脉有道虚靜
為保春日浮如
魚之遊在波夏日在膚泛泛乎萬物有餘
秋日下膚蟄蟲將去
冬日在骨蟄蟲周宻君子居室
故曰知内者按而紀之知外者終而始
之此六者持脉之大法
心脉搏堅而長當病舌卷不能言
其耎而散者當
消環自已
肺脉搏堅而長當病唾血其耎而散者
當病灌汗至今不復散發也
肝脉搏堅而長色
不青當病墜若搏因血在脅下令人喘逆

其耎而散色澤者當病溢飲
溢飲者渇暴多飲而易入肌皮腸胃之外也
胃脉搏堅而
長其色赤當病折髀
其耎而散者當病食痺
脾脉搏堅而長其色黄當病少氣
其耎而散色不澤者當病足䯒腫若水狀
也腎
脉搏堅而長其色黄而赤者當病折腰
其耎而散者當病少血至今不復也
帝曰診得心脉而急
此為何病病形何如歧伯曰病名心疝少腹當有形
也帝曰何以言之歧伯曰心
為牡藏小腸為之使故曰少腹當有形也
帝曰診得胃脉病形何如歧伯曰胃脉
實則脹虛則泄帝曰病
成而變何謂歧伯曰風成為寒熱
癉成為消中
厥成為巔疾
久風為飱泄
脉風成為癘
病之變化不可勝數帝
曰諸癰腫筋攣骨痛此皆安生歧伯曰此寒氣
之腫八風之變也

帝曰治之奈何歧伯曰此四時
之病以其勝治之愈也帝曰有
故病五藏發動因傷脉色各何以知其久暴至之病
乎歧伯曰悉乎哉問也徴其脉小
色不奪者新病也徴其脉不奪其色奪者此久
病也徴其脉與五色俱奪者此久病也
徴其脉與五色俱不奪者新病也肝與腎脉並
至其色蒼赤當病毁傷不見血已見血濕若中水也

尺内兩傍則季脅也
尺外以候腎尺裏以候腹中
附上左外以候肝内以候鬲右外以
候胃内以候脾上附上右外以候肺内
以候胷中左外以候心内以候膻中
前以候前後以候後
上竟上者胷喉中事也下竟
下者少腹腰股膝脛足中事也
麤大者隂不足陽有餘為
熱中也來疾去徐上實下虚為厥巔疾來
徐去疾上虛下實為惡風也故中惡風者陽氣受
也有脉俱沈細數者少隂厥也
沈細數散者寒熱也
浮而散者為眴仆諸浮不躁
者皆在陽則為熱其有躁者在手
諸細而沈者皆在隂則為骨痛其
有靜者在足數動
一代者病在陽之脉也洩及便膿血
諸過者切之濇者陽氣有餘也滑者隂
氣有餘也陽氣有餘為
身熱无汗隂氣有餘為多汗身寒隂陽有餘則
无汗而寒推而外之内而不外有心
腹積也推而内之外而不内
身有熱也推而上之上而不下腰
足清也推而下之
下而不上頭項痛也
按之至骨脉氣少者腰脊痛而身有痺也
黄帝問曰平人何如歧伯對曰人一呼脉再
動一吸脉亦再動呼吸定息脉五動閏以太息命曰
平人平人者不病也
常以不病
調病人醫不病故為病人平息以調之為法人一呼
脉一動一吸脉一動曰少氣
人一呼脉三動一吸脉三動而躁
尺熱曰病温尺不熱脉滑曰病風脉濇曰痺

人一
呼脉四動以上曰死脉絶不至曰死乍踈乍數曰死

平人之常氣禀
於胃胃者平人之常氣也
人无胃氣曰逆逆者死
春胃㣲弦曰平弦多胃少曰肝病
但弦无胃曰死胃而有毛曰秋病毛甚曰
今病藏真散於肝肝藏筋膜之氣也
夏胃㣲鈎曰平鈎多胃少曰心病但
鈎无胃曰死胃而有石曰冬病石甚曰
今病藏真通於心心藏血脉之氣也
長夏胃㣲耎弱曰平弱多胃少曰脾病但
代无胃曰死耎弱有石曰冬病
弱甚曰今病藏真濡於脾脾藏
肌肉之氣也秋胃微毛曰平毛多胃少曰肺
病但毛无胃曰死毛而有弦曰春病
弦甚曰今病藏真髙於肺
以行榮衞隂陽也
冬胃微石曰平石多胃少
曰腎病但石无胃曰死石而有鈎曰夏病
鈎甚曰今病藏
真下於腎腎藏骨髓之氣也胃
之大絡名曰虚里貫鬲絡肺出於左乳下其動應衣
脉宗氣也盛喘數絶
者則病在中結而横有積矣絶不至曰死
乳之下其動應衣宗氣泄也
欲知寸口太過與不及寸口之脉中手短
者曰頭痛寸口脉中手長者曰足脛痛
寸口脉中手促上擊者曰肩背痛寸口脉
沈而堅者曰病在中寸口脉浮而盛者曰病在外
寸口脉沈而弱曰寒熱及疝瘕少腹痛

寸口脉沈而横曰脇下有積腹
中有横積痛寸口脉沈而喘曰寒熱
脉盛滑堅者曰病在外脉小實而堅者病在内
脉小弱以濇謂之久病
脉滑浮而疾者謂之新病脉急者
曰疝瘕少腹痛脉滑曰風脉濇
曰痺緩而滑曰熱中盛而緊曰脹
脉從隂陽病易已脉逆隂
陽病難已脉得四時之順曰病无他脉反
四時及不閒藏曰難已臂
多青脉曰脱血尺脉緩濇謂之解㑊

安卧脉盛謂之脫血
尺濇脉滑謂之多汗
尺寒脉細謂之後泄
脉尺麤常熱者謂之熱中肝見庚辛死
心見壬癸死脾見甲乙死肺見丙丁
死腎見戊巳死是謂真藏見皆死
頸脉動喘疾欬曰水
目裏㣲腫如卧𧖟起之狀曰水
溺黄赤安卧者黄疽
已食如飢者
命曰反四時也
人以水
榖為本故人絶水榖則死脉無胃氣亦死所謂無胃
氣者但得真藏脉不得胃氣也所謂脉不得胃氣者
肝不弦腎不石也太陽脉至洪大以長
少陽
脉至乍數乍踈乍短乍長
陽明脉至浮大
而短

夫平心脉來累累如連珠
如循琅玕曰心平夏以胃氣為本
病心脉來喘喘連屬其中㣲曲曰心病
死心脉來前曲後居如操帶鈎
曰心死平肺脉來厭厭聶聶如落榆莢曰
肺平
秋以胃氣為本病肺
脉來不上不下如循雞羽曰肺病死肺脉來如
物之浮如風吹毛曰肺死
平肝脉來耎弱招招如揭長竿末梢曰肝平
春以胃氣為本病肝脉來盈實而滑如
循長竿曰肝病死肝脉來急益勁如新張弓弦
曰肝死平脾脉來和柔相離如雞踐地曰脾平
長夏以胃氣為本病脾脉來實而盈數
如雞舉足曰脾病死脾脉
來銳堅如烏之啄如鳥之距如屋之漏如
水之流曰脾死平腎脉來喘
喘累累如鈎按之而堅曰腎平
冬以胃氣為
本病腎脉來如引葛按之益堅曰腎病
死腎脉來發如奪索辟辟如彈石曰腎死

脉要精㣲論莠汩癉眴平人氣象論
疝瘕㑊儜喙
