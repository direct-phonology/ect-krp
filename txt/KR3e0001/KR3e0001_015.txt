重廣補注黄帝内經素問卷第十五啓玄子次注林億孫竒髙保衡等奉敕校正孫兆重改誤皮部論經絡論氣穴論氣府論皮部論篇第五十六黄帝問曰余聞皮有分部脉有經紀筋有結絡骨有度量其所生病各異别其分部左右上下隂陽所在病之始終願聞其道岐伯對曰欲知皮部以經脉為紀者諸經皆然陽明之陽名曰害蜚上下同法視其部中有浮絡者皆陽明之絡也其色多青則痛多黒則痺黄赤則熱多白則寒五色皆見則寒熱也絡盛則入客於經陽主外隂主内少陽之陽名曰樞持上下同法視其部中有浮絡者皆少陽之絡也絡盛則入客於經故在陽者主内在隂者主出以滲於内諸經皆然太陽之陽名曰闗樞上下同法視其部中有浮絡者皆太陽之絡也絡盛則入客於經少隂之隂名曰樞儒上下同法視其部中有浮絡者皆少隂之絡也絡盛則入客於經其入經也從陽部注於經其出者從隂内注於骨心主之隂名曰害肩上下同法視其部中有浮絡者皆心主之絡也絡盛則入客於經太隂之隂名曰闗蟄上下同法視其部中有浮絡者皆太隂之絡也絡盛則入客於經凡十二經絡脉者皮之部也是故百病之始生也必先於皮毛邪中之則腠理開開則入客於絡脉留而不去傳入於經留而不去傳入於府廩於腸胃邪之始入於皮也泝然起毫毛開腠理其入於絡也則絡脉盛色變其入客於經也則感虚乃陷下其留於筋骨之間寒多則筋攣骨痛熱多則筋㢮骨消肉爍䐃破毛直而敗帝曰夫子言皮之十二部其生病皆何如岐伯曰皮者脉之部也邪客於皮則腠理開開則邪入客於絡脉絡脉滿則注於經脉經脉滿則入舎於府藏也故皮者有分部不與而生大病也帝曰善經絡論篇第五十七黄帝問曰夫絡脉之見也其五色各異青黄赤白黒不同其故何也岐伯對曰經有常色而絡無常變也帝曰經之常色何如岐伯曰心赤肺白肝青脾黄腎黒皆亦應其經脉之色也帝曰絡之隂陽亦應其經乎岐伯曰隂絡之色應其經陽絡之色變無常随四時而行也寒多則凝泣凝泣則青黒熱多則淖澤淖澤則黄赤此皆常色謂之無病五色具見者謂之寒熱帝曰善氣穴論篇第五十八黄帝問曰余聞氣穴三百六十五以應一嵗未知其所願卒聞之岐伯稽首再拜對曰窘乎哉問也其非聖帝孰能窮其道焉因請溢意盡言其處帝捧手逡廵而却曰夫子之開余道也目未見其處耳未聞其數而目以明耳以聰矣歧伯曰此所謂聖人易語良馬易御也帝曰余非聖人之易語也世言真數開人意今余所訪問者真數發䝉解惑未足以論也然余願聞夫子溢志盡言其處令解其意請藏之金匱不敢復出岐伯再拜而起曰臣請言之背與心相控而痛所治天突與十椎及上紀上紀者胃脘也下紀者闗元也背胷邪繋隂陽左右如此其病前後痛濇胷脇痛而不得息不得卧上氣短氣偏痛脉滿起斜出尻脉絡胷脇支心貫鬲上肩加天突斜下肩交十椎下藏俞五十穴府俞七十二穴熱俞五十九穴水俞五十七穴頭上五行行五五五二十五穴中􁞨兩傍各五凡十穴大椎上兩傍各一凡二穴目瞳子浮白二穴兩髀厭分中二穴犢鼻二穴耳中多所聞二穴眉本二穴完骨二穴頂中央一穴枕骨二穴上闗二穴大迎二穴下闗二穴天柱二穴巨虚上下廉四穴曲牙二穴天突一穴天府二穴天牖二穴扶突二穴天䆫二穴肩解二穴闗元一穴委陽二穴肩貞二穴瘖門一穴齊一穴胷俞十二穴背俞二穴膺俞十二穴分肉二穴踝上横二穴隂陽蹻四穴水俞在諸分熱俞在氣穴邪溢氣壅脉熱肉敗榮衞不行必将為膿内銷骨髓外破大膕留於節湊必將為敗積寒留舎榮衛不居卷肉縮筋肋肘不得伸内為骨痺外為不仁命曰不足大寒留於谿谷也谿谷三百六十五穴㑹亦應一嵗其小痺淫溢循脉往来㣲鍼所及與法相同帝乃辟左右而起再拜曰今日發䝉解惑藏之金匱不敢復出乃藏之金蘭之室署曰氣穴所在歧伯曰孫絡之脉别經者其血盛而當寫者亦三百六十五脉並注於絡傳注十二絡脉非獨十四絡脉也内解冩於中者十脉氣府論篇第五十九足太陽脉氣所發者七十八穴兩眉頭各一入髮至項三寸半傍五相去三寸其浮氣在皮中者凡五行行五五五二十五項中大筋兩傍各一風府兩傍各一俠背以下至尻尾二十一節十五間各一五藏之俞各五六府之俞各六委中以下至足小指傍各六俞也足少陽脉氣所發者六十二穴兩角上各二直目上髮際内各五耳前角上各一耳前角下各一銳髮下各一客主人各一耳後陷中各一下闗各一耳下牙車之後各一缺盆各一掖下三寸脇下至胠八閒各一髀樞中傍各一膝以下至足小指次指各六俞足陽明脉氣所發者六十八穴額顱髮際傍各三面􁉿骨空各一大迎之骨空各一人迎各一缺盆外骨空各一膺中骨間各一俠鳩尾之外當乳下三寸俠胃脘各五俠齊廣三寸各三下齊二寸俠之各三􁉿骨下各一耳郭上各一耳中各一巨骨穴各一曲掖上骨穴各一柱骨上陷者各一上天窻四寸各一肩解各一肩解下三寸各一肘以下至手小指本各六俞手陽明脉氣所發者二十二穴鼻空外廉項上各二大迎骨空各一柱骨之㑹各一髃骨之㑹各一肘以下至手大指次指本各六俞手少陽脉氣所發者三十二穴齀骨下各一眉後各一角上各一下完骨後各一項中足太陽之前各一俠扶突各一肩貞各一肩貞下三寸分間各一肘以下至手小指次指本各六俞督脉氣所發者二十八穴項中央二髮際後中八面中三大椎以下至尻尾及傍十五穴至骶下凡二十一節脊椎法也任脉之氣所發者二十八穴喉中央二膺中骨陷中各一鳩尾下三寸胃脘五寸胃脘以下至横骨六寸半一腹脉法也下隂别一目下各一下脣一齗交一衝脉氣所發者二十二穴俠鳩尾外各半寸至齊寸一俠齊下傍各五分至横骨寸一腹脉法也足少隂舌下厥隂毛中急脉各一手少隂各一隂陽蹻各一手足諸魚際脉氣所發者凡三百六十五穴也重廣補注黄帝内經素問卷第十五皮部論蜚䐃氣穴論蔽擿臑氣府論𩕄譩譆顳顬毖頄