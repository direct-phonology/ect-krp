重廣補注黄帝内經素問卷第三啓玄子次注林億孫竒髙保衡等奉敕校正孫兆重改誤靈蘭秘典論六節藏象論五藏生成篇五藏别論靈蘭秘典論篇第八黃帝問曰願聞十二藏之相使貴賤何如歧伯對曰悉乎哉問也請遂言之心者君主之官也神明出焉肺者相傅之官治節出焉肝者將軍之官謀慮出焉膽者中正之官決斷出焉膻中者臣使之官喜樂出焉脾胃者倉廩之官五味出焉大腸者傳道之官變化出焉小腸者受盛之官化物出焉腎者作強之官伎巧出焉三焦者決瀆之官水道出焉膀胱者州都之官津液藏焉氣化則能出矣凡此十二官者不得相失也故主明則下安以此養生則壽殁世不殆以為天下則大昌主不明則十二官危使道閉塞而不通形乃大傷以此養生則殃以為天下者其宗大危戒之戒之至道在微變化無窮孰知其原窘乎哉消者瞿瞿孰知其要閔閔之當孰者為良恍惚之數生於毫氂毫氂之數起於度量千之萬之可以益大推之大之其形乃制黃帝曰善哉余聞精光之道大聖之業而宣明大道非齋戒擇吉日不敢受也黃帝乃擇吉日良兆而藏靈蘭之室以傳保焉六節藏象論篇第九黃帝問曰余聞天以六六之節以成一歳人以九九制㑹計人亦有三百六十五節以為天地乆矣不知其所謂也歧伯對曰昭乎哉問也請遂言之夫六六之節九九制㑹者所以正天之度氣之數也天度者所以制日月之行也氣數者所以紀化生之用也天爲陽地爲隂日為陽月為隂行有分紀周有道理日行一度月行十三度而有竒焉故大小月三百六十五日而成歳積氣餘而盈閏矣立端於始表正於中推餘於終而天度畢矣帝曰余巳聞天度矣願聞氣數何以合之歧伯曰天以六六爲節地以九九制㑹天有十日日六竟而周甲甲六復而終歳三百六十日法也夫自古通天者生之本本於隂陽其氣九州九竅皆通乎天氣故其生五其氣三三而成天三而成地三而成人三而三之合則為九九分為九野九野為九藏故形藏四神藏五合為九藏以應之也帝曰余巳聞六六九九之㑹也夫子言積氣盈閏願聞何謂氣請夫子發䝉解惑焉歧伯曰此上帝所秘先師傳之也帝曰請遂聞之歧伯曰五日謂之候三候謂之氣六氣謂之時四時謂之歳而各從其主治焉五運相襲而皆治之終朞之日周而復始時立氣布如環無端候亦同法故曰不知年之所加氣之盛衰虚實之所起不可以為工矣帝曰五運之始如環無端其太過不及何如歧伯曰五氣更立各有所勝盛虛之變此其常也帝曰平氣何如歧伯曰無過者也帝曰太過不及奈何歧伯曰在經有也帝曰何謂所勝歧伯曰春勝長夏長夏勝冬冬勝夏夏勝秋秋勝春所謂得五行時之勝各以氣命其藏帝曰何以知其勝歧伯曰求其至也皆歸始春未至而至此謂太過則薄所不勝而乗所勝也命曰氣淫不分邪僻内生工不能禁至而不至此謂不及則所勝妄行而所生受病所不勝薄之也命曰氣廹所謂求其至者氣至之時也謹候其時氣可與期失時反候五治不分邪僻内生工不能禁也帝曰有不襲乎歧伯曰蒼天之氣不得無常也氣之不襲是謂非常非常則變矣帝曰非常而變柰何歧伯曰變至則病所勝則㣲所不勝則甚因而重感於邪則死矣故非其時則㣲當所通天食人以五氣地食人以五味五氣入鼻藏於心肺上使五色脩明音聲能彰五味入口藏於腸胃味有所藏以養五氣氣和而生津液相成神乃自生帝曰藏象何如歧伯曰心者生之本神之變也其華在面其充在血脉為陽中之太陽通於夏氣肺者氣之本魄之處也其華在毛其充在皮為陽中之太隂通於秋氣腎者主蟄封藏之本精之處也其華在髮其充在骨為隂中之少隂通於冬氣肝者罷極之本魂之居也其華在爪其充在筋以生血氣其味酸其色蒼此為陽中之少陽通於春氣脾胃大腸小腸三焦膀胱者倉廪之本營之居也名曰器能化糟粕轉味而入出者也其華在脣四白其充在肌其味甘其色黃此至隂之類通於土氣凡十一藏取決於膽也故人迎一盛病在少陽二盛病在太陽三盛病在陽明四盛已上為格陽寸口一盛病在厥隂二盛病在少隂三盛病在太隂四盛已上為關隂人迎與寸口俱盛四倍已上爲關格關格之脉贏不能極於天地之精氣則死矣五藏生成篇第十心之合脉也其榮色也其主腎也肺之合皮也其榮毛也其主心也肝之合筋也其榮爪也其主肺也脾之合肉也其榮脣也其主肝也腎之合骨也其榮髮也其主脾也是故多食鹹則脉凝泣而變色多食苦則皮槁而毛抜多食辛則䈥急而爪枯多食酸則肉胝䐢而脣揭多食甘則骨痛而髪落此五味之所傷也故心欲苦肺欲辛肝欲酸脾欲甘腎欲鹹此五味之所合也五藏之氣故色見青如草兹者死黃如枳實者死黒如炲者死赤如衃血者死白如枯骨者死此五色之見死也青如翠羽者生赤如雞冠者生黃如蟹腹者生白如豕膏者生黒如烏羽者生此五色之見生也生於心如以縞裹朱生於肺如以縞裹紅生於肝如以縞裹紺生於脾如以縞裹栝樓實生於腎如以縞裹紫此五藏所生之外榮也色味當五藏白當肺辛赤當心苦青當肝酸黃當脾甘黒當腎鹹故白當皮赤當脉青當筋黃當肉黒當骨諸脉者皆屬於目諸髓者皆屬於腦諸筋者皆屬於節諸血者皆屬於心諸氣者皆屬於肺此四支八谿之朝夕也故人卧血歸於肝肝受血而能視足受血而能歩掌受血而能握指受血而能攝卧出而風吹之血凝於膚者爲痺凝於脉者爲泣凝於足者爲厥此三者血行而不得反其空故為痺厥也人有大谷十二分小谿三百五十四名少十二俞此皆衛氣之所留止邪氣之所客也鍼石縁而去之診病之始五決為紀欲知其始先建其母所謂五決者五脉也是以頭痛巓疾下虛上實過在足少隂巨陽甚則入腎徇蒙招尤目㝠耳聾下實上虚過在足少陽厥隂甚則入肝腹滿䐜脹支鬲胠脇下厥上冒過在足太隂陽明欬嗽上氣厥在胷中過在手陽眀太隂心煩頭痛病在鬲中過在手巨陽少隂夫脉之小大滑濇浮沈可以指别五藏之象可以類推五藏相音可以意識五色微診可以目察能合脉色可以萬全赤脉之至也喘而堅診曰有積氣在中時害於食名曰心痺得之外疾思慮而心虛故邪從之白脉之至也喘而浮上虛下實驚有積氣在胷中喘而虛名曰肺痺寒熱得之醉而使内也青脉之至也長而左右彈有積氣在心下支胠名曰肝痺得之寒濕與疝同法腰痛足清頭痛黃脉之至也大而虛有積氣在腹中有厥氣名曰厥疝女子同法得之疾使四支汗出當風黒脉之至也上堅而大有積氣在小腹與隂名曰腎痺得之沐浴清水而卧凡相五色之竒脉面黃目青面黃目赤面黃目白面黃目黒者皆不死也面青目赤面赤目白面青目黒面黒目白面赤目青皆死也五藏别論篇第十一黃帝問曰余聞方士或以腦髓為藏或以腸胃為藏或以為府敢問更相反皆自謂是不知其道願聞其說歧伯對曰腦髓骨脉膽女子胞此六者地氣之所生也皆藏於隂而象於地故藏而不冩名曰竒恒之府夫胃大腸小腸三焦膀胱此五者天氣之所生也其氣象天故冩而不藏此受五藏濁氣名曰傳化之府此不能乆留輸冩者也府之氣味皆出於胃變見於氣口故五氣入鼻藏於心肺心肺有病而鼻為之不利也凡治病必察其下適其脉觀其志意與其病也拘於鬼神者不可與言至德惡於鍼石者不可與言至巧病不許治者病必不治治之無功矣重廣補注黄帝内經素問卷第三