重廣𥙷注黃帝内經素問卷第十
一啓玄子次注林億孫竒髙保衡
等奉敕校正孫兆重改誤舉痛論
腹中論刺腰痛篇舉痛論篇第三
十九黄帝問曰余聞善言天者必
有驗於人善言古者必有合於今
善言人者必有厭於己如此則道
不惑而要數極所謂明也今余問
於夫子令言而可知視而可見捫
而可得令驗於己而發䝉解惑可
得而聞乎歧伯再拜稽首對曰何
道之問也帝曰願聞人之五藏卒
痛何氣使然歧伯對曰經脉流行
不止環周不休寒氣入經而稽遲
泣而不行客於脉外則血少客於
脉中則氣不通故卒然而痛帝曰
其痛或卒然而止者或痛甚不休
者或痛甚不可按者或按之而痛
止者或按之無益者或喘動應手
者或心與背相引而痛者或脇肋
與少腹相引而痛者或腹痛引隂
股者或痛宿昔而成積者或卒然
痛死不知人有少閒復生者或痛
而嘔者或腹痛而後泄者或痛而
閉不通者凡此諸痛各不同形别
之柰何歧伯曰寒氣客於脉外則
脉寒脉寒則縮踡縮踡則脉絀急
則外引小絡故卒然而痛得炅則
痛立止因重中於寒則痛乆矣寒
氣客於經脉之中與炅氣相薄則
脉滿滿則痛而不可按也寒氣稽
留炅氣從上則脉充大而血氣亂
故痛甚不可按也寒氣客於腸胃
之間膜原之下血不得散小絡急
引故痛按之則血氣散故按之痛
止寒氣客於俠脊之脉則深按之
不能及故按之無益也寒氣客於
衝脉衝脉起於關元隨腹直上寒
氣客則脉不通脉不通則氣因之
故喘動應手矣寒氣客於背俞之
脉則脉泣脉泣則血虚血虚則痛
其俞注於心故相引而痛按之則
熱氣至熱氣至則痛止矣寒氣客
於厥隂之脉厥隂之脉者絡隂器
繫於肝寒氣客於脉中則血泣脉
急故脇肋與少腹相引痛矣厥氣
客於隂股寒氣上及少腹血泣在
下相引故腹痛引隂股寒氣客於
小腸膜原之間絡血之中血泣不
得注於大經血氣稽留不得行故
宿昔而成積矣寒氣客於五藏厥
逆上泄隂氣竭陽氣未入故卒然
痛死不知人氣復反則生矣寒氣
客於腸胃厥逆上出故痛而嘔也
寒氣客於小腸小腸不得成聚故
後泄腹痛矣熱氣留於小腸腸中
痛癉熱焦渴則堅乾不得出故痛
而閉不通矣帝曰所謂言而可知
者也視而可見柰何歧伯曰五藏
六府固盡有部視其五色黄赤爲
熱白爲寒青黒爲痛此所謂視而
可見者也帝曰捫而可得柰何歧
伯曰視其主病之脉堅而血及陷
下者皆可捫而得也帝曰善余知
百病生於氣也怒則氣上喜則氣
緩悲則氣消恐則氣下寒則氣収
炅則氣泄驚則氣亂勞則氣耗思
則氣結九氣不同何病之生歧伯
曰怒則氣逆甚則嘔血及飱泄故
氣上矣喜則氣和志逹榮衞通利
故氣緩矣悲則心系急肺布葉舉
而上焦不通榮衞不散熱氣在中
故氣消矣恐則精却却則上焦閉
閉則氣還還則下焦脹故氣不行
矣寒則腠理閉氣不行故氣收矣
炅則腠理開榮衞通汗大泄故氣
泄驚則心無所倚神無所歸慮無
所定故氣亂矣勞則喘息汗出外
内皆越故氣耗矣思則心有所存
神有所歸正氣留而不行故氣結
矣腹中論篇第四十黄帝問曰有
病心腹滿旦食則不能暮食此爲
何病歧伯對曰名爲鼓脹帝曰治
之柰何歧伯曰治之以雞矢醴一
劑知二劑已帝曰其時有復發者
何也歧伯曰此飲食不節故時有
病也雖然其病且已時故當病氣
聚於腹也帝曰有病胷脇支滿者
妨於食病至則先聞腥臊臭出清
液先唾血四支清目眩時時前後
血病名爲何何以得之歧伯曰病
名血枯此得之年少時有所大脱
血若醉入房中氣竭肝傷故月事
衰少不來也帝曰治之柰何復以
何術歧伯曰以四烏鰂骨一藘茹
二物并合之丸以雀卵大如小豆
以五丸爲後飯飲以鮑魚汁利腸
中及傷肝也帝曰病有少腹盛上
下左右皆有根此爲何病可治不
歧伯曰病名曰伏梁帝曰伏梁何
因而得之歧伯曰裹大膿血居腸
胃之外不可治治之每切按之致
死帝曰何以然歧伯曰此下則因
隂必下膿血上則迫胃脘生鬲俠
胃脘内癰此乆病也難治居齊上
爲逆居齊下爲從勿動亟奪論在
刺法中帝曰人有身體髀股䯒皆
腫環齊而痛是爲何病歧伯曰病
名伏梁此風根也其氣溢於大腸
而著於肓肓之原在齊下故環齊
而痛也不可動之動之爲水溺濇
之病帝曰夫子數言熱中消中不
可服高梁芳草石藥石藥發瘨芳
草發狂夫熱中消中者皆富貴人
也今禁高梁是不合其心禁芳草
石藥是病不愈願聞其説歧伯曰
夫芳草之氣美石藥之氣悍二者
其氣急疾堅勁故非緩心和人不
可以服此二者帝曰不可以服此
二者何以然歧伯曰夫熱氣慓悍
藥氣亦然二者相遇恐内傷脾脾
者土也而惡木服此藥者至甲乙
日更論帝曰善有病膺腫頸痛胷
滿腹脹此爲何病何以得之歧伯
曰名厥逆帝曰治之奈何歧伯曰
灸之則瘖石之則狂須其氣并乃
可治也帝曰何以然歧伯曰陽氣
重上有餘於上灸之則陽氣入隂
入則瘖石之則陽氣虚虚則狂須
其氣并而治之可使全也帝曰善
何以知懷子之且生也歧伯曰身
有病而無邪脉也帝曰病熱而有
所痛者何也歧伯曰病熱者陽脉
也以三陽之動也人迎一盛少陽
二盛太陽三盛陽明入隂也夫陽
入於隂故病在頭與腹乃䐜脹而
頭痛也帝曰善刺腰痛篇第四十
一足太陽脉令人腰痛引項脊凥
背如重狀刺其郄中太陽正經出
血春無見血少陽令人腰痛如以
鍼刺其皮中循循然不可以俛仰
不可以顧刺少陽成骨之端出血
成骨在膝外廉之骨獨起者夏無
見血陽明令人腰痛不可以顧顧
如有見者善悲刺陽明於䯒前三
痏上下和之出血秋無見血足少
隂令人腰痛痛引脊内廉刺少隂
於内踝上二痏春無見血出血太
多不可復也厥隂之脉令人腰痛
腰中如張弓弩弦刺厥隂之脉在
腨踵魚腹之外循之累累然乃刺
之其病令人善言黙黙然不慧刺
之三痏解脉令人腰痛痛引肩目
䀮䀮然時遺溲剌解脉在膝筋肉
分間郄外廉之横脉出血血變而
止解脉令人腰痛如引帶常如折
腰状善恐刺解脉在郄中結絡如
黍米刺之血射以黒見赤血而已
同隂之脉令人腰痛痛如小錘居
其中怫然腫刺同隂之脉在外踝
上絶骨之端爲三痏陽維之脉令
人腰痛痛上怫然腫刺陽維之脉
脉與太陽合腨下間去地一尺所
衡絡之脉令人腰痛不可以俛仰
仰則恐仆得之舉重傷腰衡絡絶
惡血歸之刺之在郄陽筋之間上
郄數寸衡居爲二痏出血㑹隂之
脉令人腰痛痛上漯漯然汗出汗
乾令人欲飲飲已欲走刺直陽之
脉上三痏在蹻上郄下五寸横居
視其盛者出血飛陽之脉令人腰
痛痛上拂拂然甚則悲以恐刺飛
陽之脉在内踝上五寸少隂之前
與隂維之㑹昌陽之脉令人腰痛
痛引膺目䀮䀮然甚則反折舌卷
不能言刺内筋爲二痏在内踝上
大筋前太隂後上踝二寸所散脉
令人腰痛而熱熱甚生煩腰下如
有横木居其中甚則遺溲刺散脉
在膝前骨肉分間絡外廉束脉爲
三痏肉里之脉令人腰痛不可以
欬欬則筋縮急刺肉里之脉爲二
痏在太陽之外少陽絶骨之後腰
痛俠脊而痛至頭几几然目䀮䀮
欲僵仆刺足太陽郄中出血腰痛
上寒刺足太陽陽明上熱刺足厥
隂不可以俛仰刺足少陽中熱而
喘刺足少隂刺郄中出血腰痛上
寒不可顧刺足陽明上熱刺足太
隂中熱而喘刺足少隂大便難刺
足少隂少腹滿刺足厥隂如折不
可以俛仰不可舉刺足太陽引脊
内廉刺足少隂腰痛引少腹控䏚
不可以仰刺腰凥交者兩髁胂上
以月生死爲痏數發鍼立已左取
右右取左重廣𥙷注黄帝内經素
問卷第十一舉痛論泣而絀急腹
中論藘茹脖胦瘖刺腰痛論厭髁
髎踹踵蠡溝嘿小錘漯髂擷眇