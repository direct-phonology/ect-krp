重廣補注黄帝内經素問卷第七
啓玄子次注林億孫竒髙保衡等
奉敕校正孫兆重改誤經脉别論
藏氣法時論宣明五氣篇血氣形
志篇經脉別論篇第二十一黄帝
問曰人之居處動靜勇怯脉亦爲
之變乎歧伯對曰凡人之驚恐恚
勞動靜皆爲變也是以夜行則喘
出於腎淫氣病肺有所墮恐喘出
於肝淫氣害脾有所驚恐喘出於
肺淫氣傷心度水跌仆喘出於腎
與骨當是之時勇者氣行則已怯
者則着而爲病也故曰診病之道
觀人勇怯骨肉皮膚能知其情以
爲診法也故飲食飽甚汗出於胃
驚而奪精汗出於心持重逺行汗
出於腎疾走恐懼汗出於肝摇體
勞苦汗出於脾故春秋冬夏四時
隂陽生病起於過用此爲常也食
氣入胃散精於肝淫氣於筋食氣
入胃濁氣歸心淫精於脉脉氣流
經經氣歸於肺肺朝百脉輸精於
皮毛毛脉合精行氣於府府精神
明留於四臓氣歸於權衡權衡以
平氣口成寸以決死生飲入於胃
遊溢精氣上輸於脾脾氣散精上
歸於肺通調水道下輸膀胱水精
四布五經並行合於四時五臓隂
陽揆度以爲常也太陽藏獨至厥
喘虚氣逆是隂不足陽有餘也表
裏當俱寫取之下俞陽明藏獨至
是陽氣重并也當寫陽補隂取之
下俞少陽藏獨至是厥氣也蹻前
卒大取之下俞少陽獨至者一陽
之過也太隂藏搏者用心省眞五
脉氣少胃氣不平三隂也冝治其
下俞補陽冩隂一陽獨嘯少陽厥
也陽并於上四脉爭張氣歸於腎
冝治其經絡冩陽補隂一隂至厥
隂之治也眞虚㾓心厥氣留薄發
爲白汗調食和藥治在下俞帝曰
太陽藏何象歧伯曰象三陽而浮
也帝曰少陽藏何象歧伯曰象一
陽也一陽藏者滑而不實也帝曰
陽明藏何象歧伯曰象大浮也太
隂藏搏言伏鼔也二隂搏至腎沈
不浮也藏氣法時論篇第二十二
黄帝問曰合人形以法四時五行
而治何如而從何如而逆得失之
意願聞其事歧伯對曰五行者金
木水火土也更貴更賤以知死生
以決成敗而定五藏之氣間甚之
時死生之期也帝曰願卒聞之歧
伯曰肝主春足厥隂少陽主治其
日甲乙肝苦急急食甘以緩之心
主夏手少隂太陽主治其日丙丁
心苦緩急食酸以收之脾主長夏
足太隂陽明主治其日戊己脾苦
濕急食苦以燥之肺主秋手太隂
陽明主治其日庚辛肺苦氣上逆
急食苦以泄之腎主冬足少隂太
陽主治其日壬癸腎苦燥急食辛
以潤之開腠理致津液通氣也病
在肝愈於夏夏不愈甚於秋秋不
死持於冬起於春禁當風肝病者
愈在丙丁丙丁不愈加於庚辛庚
辛不死持於壬癸起於甲乙肝病
者平旦慧下晡甚夜半靜肝欲散
急食辛以散之用辛補之酸冩之
病在心愈在長夏長夏不愈甚於
冬冬不死持於春起於夏禁温食
熱衣心病者愈在戊巳戊巳不愈
加於壬癸壬癸不死持於甲乙起
於丙丁心病者日中慧夜半甚平
旦靜心欲耎急食鹹以耎之用鹹
補之甘冩之病在脾愈在秋秋不
愈甚於春春不死持於夏起於長
夏禁温食飽食濕地濡衣脾病者
愈在庚辛庚辛不愈加於甲乙甲
乙不死持於丙丁起於戊巳脾病
者日昳慧日出甚下晡靜脾欲緩
急食甘以緩之用苦寫之甘補之
病在肺愈在冬冬不愈甚於夏夏
不死持於長夏起於秋禁寒飲食
寒衣肺病者愈在壬癸壬癸不愈
加於丙丁丙丁不死持於戊巳起
於庚辛肺病者下晡慧日中甚夜
半靜肺欲收急食酸以收之用酸
補之辛寫之病在腎愈在春春不
愈甚於長夏長夏不死持於秋起
於冬禁犯焠㶼熱食温炙衣腎病
者愈在甲乙甲乙不愈甚於戊巳
戊巳不死持於庚辛起於壬癸腎
病者夜半慧四季甚下晡靜腎欲
堅急食苦以堅之用苦補之鹹寫
之夫邪氣之客於身也以勝相加
至其所生而愈至其所不勝而甚
至於所生而持自得其位而起必
先定五藏之脉乃可言間甚之時
死生之期也肝病者兩脇下痛引
少腹令人善怒虚則目䀮䀮無所
見耳無所聞善恐如人将捕之取
其經厥隂與少陽氣逆則頭痛耳
聾不聦頰腫取血者心病者胷中
痛脇支滿脇下痛膺背肩甲間痛
兩臂内痛虚則胷腹大脇下與腰
相引而痛取其經少隂太陽舌下
血者其變病刺郄中血者脾病者
身重善肌肉痿足不收行善瘈脚
下痛虚則腹滿腸鳴飱泄食不化
取其經太隂陽明少隂血者肺病
者喘欬逆氣肩背痛汗出凥隂股
膝髀腨胻足皆痛虚則少氣不能
報息耳聾嗌乾取其經太隂足太
陽之外厥隂内血者腎病者腹大
脛腫喘欬身重寢汗出憎風虚則
胷中痛大腹小腹痛清厥意不樂
取其經少隂太陽血者肝色靑冝
食甘粳米牛肉棗葵皆甘心色赤
冝食酸小豆犬肉李韭皆酸肺色
白冝食苦麥羊肉杏薤皆苦脾色
黄冝食鹹大豆豕肉栗藿皆鹹腎
色黒冝食辛黄黍雞肉桃葱皆辛
辛散酸收甘緩苦堅鹹耎毒藥攻
邪五榖爲養五果爲助五畜爲益
五菜爲充氣味合而服之以𥙷精
益氣此五者有辛酸甘苦鹹各有
所利或散或收或緩或急或堅或
耎四時五藏病隨五味所冝也宣
明五氣篇第二十三五味所入酸
入肝辛入肺苦入心鹹入腎甘入
脾是謂五入五氣所病心爲噫肺
爲欬肝爲語脾爲吞腎爲欠爲嚔
胃爲氣逆爲噦爲恐大腸小腸爲
泄下焦溢爲水膀胱不利爲􁒦不
約爲遺溺膽爲怒是謂五病五精
所并精氣并於心則喜并於肺則
悲并於肝則憂并於脾則畏并於
腎則恐是謂五并虚而相并者也
五藏所惡心悪熱肺惡寒肝悪風
脾惡濕腎惡燥是謂五惡五藏化
液心爲汗肺爲涕肝爲淚脾爲涎
腎爲唾是謂五液五味所禁辛走
氣氣病無多食辛鹹走血血病無
多食鹹苦走骨骨病無多食苦甘
走肉肉病無多食甘酸走筋筋病
無多食酸是謂五禁無令多食五
病所發隂病發於骨陽病發於血
隂病發於肉陽病發於冬隂病發
於夏是謂五發五邪所亂邪入於
陽則狂邪入於隂則痺搏陽則爲
巓疾搏隂則爲瘖陽入之隂則靜
隂出之陽則怒是謂五亂五邪所
見春得秋脉夏得冬脉長夏得春
脉秋得夏脉冬得長夏脉名曰隂
出之陽病善怒不治是謂五邪皆
同命死不治五蔵所蔵心藏神肺
藏魄肝藏魂脾藏意腎藏志是謂
五藏所藏五藏所主心主脉肺主
皮肝主筋脾主肉腎主骨是謂五
主五勞所傷乆視傷血乆卧傷氣
乆坐傷肉乆立傷骨乆行傷筋是
謂五勞所傷五脉應象肝脉絃心
脉鈎脾脉代肺脉毛腎脉石是謂
五藏之脉血氣形志篇第二十四
夫人之常數太陽常多血少氣少
陽常少血多氣陽明常多氣多血
少隂常少血多氣厥隂常多血少
氣太隂常多氣少血此天之常數
足太陽與少隂爲表裏少陽與厥
隂爲表裏陽明與太隂爲表裏是
爲足隂陽也手太陽與少隂爲表
裏少陽與心主爲表裏陽明與太
隂爲表裏是爲手之隂陽也今知
手足隂陽所苦凡治病必先去其
血乃去其所苦伺之所欲然後寫
有餘補不足欲知背俞先度其兩
乳間中折之更以他草度去半已
即以兩隅相拄也乃舉以度其背
令其一隅居上齊脊大椎兩隅在
下當其下隅者肺之俞也復下一
度心之俞也復下一度左角肝之
俞也右角脾之俞也復下一度腎
之俞也是謂五藏之俞灸剌之度
也形樂志苦病生於脉治之以灸
剌形樂志樂病生於肉治之以鍼
石形苦志樂病生於筋治之以熨
引形苦志苦病生於咽嗌治之以
百藥形數驚恐經絡不通病生於
不仁治之以按摩醪藥是謂五形
志也剌陽明出血氣剌太陽出血
惡氣剌少陽出氣惡血剌太隂出
氣惡血剌少隂出氣惡血剌厥隂
出血惡氣也重廣補注黄帝内經
素問卷第七玉機眞藏論漑窳睏
瞀三部九候論歃坰蠕經脉别論
跌仆罷極如漚藏氣法時論慧焠
㶼䀮䀮臑内宣明五氣論翕啑窒
凝泣瘖血氣形志論相柱䤵