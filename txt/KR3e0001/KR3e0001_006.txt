重廣補注黄帝内經素問卷第六
啓玄子次注林億孫竒髙保衡等
奉敕校正孫兆重改誤玉機眞藏
論三部九候論玉機眞藏論篇第
十九黄帝問曰春脉如弦何如而
弦歧伯對曰春脉者肝也東方木
也萬物之所以始生也故其氣來
耎弱輕虚而滑端直以長故曰弦
反此者病帝曰何如而反歧伯曰
其氣來實而强此謂太過病在外
其氣來不實而微此謂不及病在
中帝曰春脉太過與不及其病皆
何如歧伯曰太過則令人善忘忽
忽眩冒而巔疾其不及則令人胷
痛引背下則兩脇胠滿帝曰善夏
脉如鈎何如而鈎歧伯曰夏脉者
心也南方火也萬物之所以盛長
也故其氣來盛去衰故曰鈎反此
者病帝曰何如而反歧伯曰其氣
來盛去亦盛此謂太過病在外其
氣來不盛去反盛此謂不及病在
中帝曰夏脉太過與不及其病皆
何如歧伯曰太過則令人身熱而
膚痛爲浸淫其不及則令人煩心
上見欬唾下爲氣泄帝曰善秋脉
如浮何如而浮歧伯曰秋脉者肺
也西方金也萬物之所以收成也
故其氣來輕虚以浮來急去散故
曰浮反此者病帝曰何如而反歧
伯曰其氣來毛而中央堅兩傍虚
此謂太過病在外其氣來毛而微
此謂不及病在中帝曰秋脉太過
與不及其病皆何如歧伯曰太過
則令人逆氣而背痛愠愠然其不
及則令人喘呼吸少氣而欬上氣
見血下聞病音帝曰善冬脉如營
何如而營歧伯曰冬脉者腎也北
方水也萬物之所以合藏也故其
氣來沈以搏故曰營反此者病帝
曰何如而反歧伯曰其氣來如彈
石者此謂太過病在外其去如數
者此謂不及病在中帝曰冬脉太
過與不及其病皆何如歧伯曰太
過則令人解㑊脊脉痛而少氣不
欲言其不及則令人心懸如病飢
䏚中淸脊中痛少腹滿小便變帝
曰善帝曰四時之序逆從之變異
也然脾脉獨何主歧伯曰脾脉者
土也孤藏以灌四傍者也帝曰然
則脾善惡可得見之乎歧伯曰善
者不可得見惡者可見帝曰惡者
何如可見歧伯曰其來如水之流
者此謂太過病在外如鳥之喙者
此謂不及病在中帝曰夫子言脾
爲孤藏中央土以灌四傍其太過
與不及其病皆何如歧伯曰太過
則令人四支不舉其不及則令人
九竅不通名曰重強帝瞿然而起
再拜而稽首曰善吾得脉之大要
天下至數五色脉變揆度竒恒道
在於一神轉不迴迴則不轉乃失
其機至數之要迫近以微著之玉
版藏之藏府每旦讀之名曰玉機
五藏受氣於其所生傳之於其所
勝氣舎於其所生死於其所不勝
病之且死必先傳行至其所不勝
病乃死此言氣之逆行也故死肝
受氣於心傳之於脾氣舎於腎至
肺而死心受氣於脾傳之於肺氣
舎於肝至腎而死脾受氣於肺傳
之於腎氣舎於心至肝而死肺受
氣於腎傳之於肝氣舍於脾至心
而死腎受氣於肝傳之於心氣舎
於肺至脾而死此皆逆死也一日
一夜五分之此所以占死生之早
暮也黄帝曰五藏相通移皆有次
五藏有病則各傳其所勝不治法
三月若六月若三日若六日傳五
藏而當死是順傳所勝之次故曰
別於陽者知病從來别於隂者知
死生之期言知至其所困而死是
故風者百病之長也今風寒客於
人使人毫毛畢直皮膚閉而爲熱
當是之時可汗而發也或痺不仁
腫痛當是之時可湯熨及火灸剌
而去之弗治病入舎於肺名曰肺
痺發欬上氣弗治肺即傳而行之
肝病名曰肝痺一名曰厥脇痛出
食當是之時可按若刺耳弗治肝
傳之脾病名曰脾風發癉腹中熱
煩心出黄當此之時可按可藥可
浴弗治脾傳之腎病名曰疝瘕少
腹冤熱而痛出白一名曰蠱當此
之時可按可藥弗治腎傳之心病
筋脉相引而急病名曰瘛當此之
時可灸可藥弗治滿十日法當死
腎因傳之心心即復反傳而行之
肺發寒熱法當三嵗死此病之次
也然其卒發者不必治於傳或其
傳化有不以次不以次入者憂恐
悲喜怒令不得以其次故令人有
大病矣因而喜大虚則腎氣乗矣
怒則肝氣乗矣悲則肺氣乗矣恐
則脾氣乗矣憂則心氣乗矣此其
道也故病有五五五二十五變及
其傳化傳乗之名也大骨枯槀大
肉陷下胷中氣滿喘息不便其氣
動形期六月死眞藏脉見乃予之
期日大骨枯槀大肉䧟下胷中氣
滿喘息不便内痛引肩項期一月
死眞藏見乃予之期日大骨枯槀
大肉䧟下胷中氣滿喘息不便内
痛引肩項身熱脫肉破䐃眞藏見
十月之内死大骨枯槀大肉䧟下
肩髓内消動作益衰眞藏來見期
一嵗死見其眞藏乃予之期日大
骨枯槀大肉䧟下胷中氣滿腹内
痛心中不便肩項身熱破䐃脫肉
目匡䧟眞藏見目不見人立死其
見人者至其所不勝之時則死急
虚身中卒至五藏絶閉脉道不通
氣不往來譬於墮溺不可爲期其
脉絶不來若人一息五六至其形
肉不脫眞藏雖不見猶死也眞肝
脉至中外急如循刀刃責責然如
按琴瑟弦色靑白不澤毛折乃死
眞心脉至堅而搏如循薏苡子累
累然色赤黒不澤毛折乃死眞肺
脉至大而虚如以毛羽中人膚色
白赤不澤毛折乃死眞腎脉至搏
而絶如指彈石辟辟然色黒黄不
澤毛折乃死眞脾脉至弱而乍數
乍踈色黄青不澤毛折乃死諸眞
藏脉見者皆死不治也黄帝曰見
眞藏曰死何也歧伯曰五藏者皆
禀氣於胃胃者五藏之本也藏氣
者不能自致於手太隂必因於胃
氣乃至於手太隂也故五藏各以
其時自爲而至於手太隂也故邪
氣勝者精氣衰也故病甚者胃氣
不能與之俱至於手太隂故眞藏
之氣獨見獨見者病勝藏也故曰
死帝曰善黄帝曰凡治病察其形
氣色澤脉之盛衰病之新故乃治
之無後其時形氣相得謂之可治
色澤以浮謂之易巳脉從四時謂
之可治脉弱以滑是有胃氣命曰
易治取之以時形氣相失謂之難
治色夭不澤謂之難巳脉實以堅
謂之益甚脉逆四時爲不可治必
察四難而明告之所謂逆四時者
春得肺脉夏得腎脉秋得心脉冬
得脾脉其至皆懸絶沈濇者命曰
逆四時未有藏形於春夏而脉沈
濇秋冬而脉浮大名曰逆四時也
病熱脉靜泄而脉大脫血而脉實
病在中脉實堅病在外脉不實堅
者皆難治黄帝曰余聞虚實以決
死生願聞其情歧伯曰五實死五
虚死帝曰願聞五實五虚歧伯曰
脉盛皮熱腹脹前後不通悶瞀此
謂五實脉細皮寒氣少泄利前後
飲食不入此謂五虚帝曰其時有
生者何也歧伯曰漿粥入胃泄注
止則虚者活身汗得後利則實者
活此其候也三部九候論篇第二
十黄帝問曰余聞九鍼於夫子衆
多博大不可勝數余願聞要道以
屬子孫傳之後世著之骨髓藏之
肝肺㰱血而受不敢妄泄令合天
道必有終始上應天光星辰歷紀
下副四時五行貴賤更互冬隂夏
陽以人應之奈何願聞其方歧伯
對曰妙乎哉問也此天地之至數
帝曰願聞天地之至數合於人形
血氣通決死生爲之奈何歧伯曰
天地之至數始於一終於九焉一
者天二者地三者人因而三之三
三者九以應九野故人有三部部
有三候以決死生以處百病以調
虚實而除邪疾帝曰何謂三部歧
伯曰有下部有中部有上部部各
有三候三候者有天有地有人也
必指而導之乃以爲眞上部天兩
額之動脉上部地兩頰之動脉上
部人耳前之動脉中部天手太隂
也中部地手陽明也中部人手少
隂也下部天足厥隂也下部地足
少隂也下部人足太隂也故下部
之天以候肝地以候腎人以候脾
胃之氣帝曰中部之候奈何歧伯
曰亦有天亦有地亦有人天以候
肺地以候胷中之氣人以候心帝
曰上部以何候之歧伯曰亦有天
亦有地亦有人天以候頭角之氣
地以候口齒之氣人以候耳目之
氣三部者各有天各有地各有人
三而成天三而成地三而成人三
而三之合則爲九九分爲九野九
野爲九藏故神藏五形藏四合爲
九藏五藏已敗其色必夭夭必死
矣帝曰以候奈何歧伯曰必先度
其形之肥瘦以調其氣之虚實實
則冩之虚則補之必先去其血脉
而後調之無問其病以平爲期帝
曰决死生奈何歧伯曰形盛脉細
少氣不足以息者危形瘦脉大胷
中多氣者死形氣相得者生參伍
不調者病三部九候皆相失者死
上下左右之脉相應如參舂者病
甚上下左右相失不可數者死中
部之候雖獨調與衆藏相失者死
中部之候相减者死目内䧟者死
帝曰何以知病之所在歧伯曰察
九候獨小者病獨大者病獨疾者
病獨遟者病獨熱者病獨寒者病
獨䧟下者病以左手足上上去踝
五寸按之庶右手足當踝而彈之
其應過五寸以上蠕蠕然者不病
其應疾中手渾渾然者病中手徐
徐然者病其應上不能至五寸彈
之不應者死是以脫肉身不去者
死中部乍踈乍數者死其脉代而
鈎者病在絡脉九候之相應也上
下若一不得相失一候後則病二
候後則病甚三候後則病危所謂
後者應不俱也察其府藏以知死
生之期必先知經脉然後知病脉
真藏脉見者勝死足太陽氣絶者
其足不可屈伸死必戴眼帝曰冬
隂夏陽奈何歧伯曰九候之脉皆
沈細懸絶者爲隂主冬故以夜半
死盛躁喘數者爲陽主夏故以日
中死是故寒熱病者以平旦死熱
中及熱病者以日中死病風者以
日夕死病水者以夜半死其脉乍
踈乍數乍遲乍疾者日乗四季死
形肉已脫九候雖調猶死七診雖
見九候皆從者不死所言不死者
風氣之病及經月之病似七診之
病而非也故言不死若有七診之
病其脉候亦敗者死矣必發噦噫
必審問其所始病與今之所方病
而後各切循其脉視其經絡浮沈
以上下逆從循之其脉疾者不病
其脉遲者病脉不往來者死皮膚
著者死帝曰其可治者奈何歧伯
曰經病者治其經孫絡病者治其
孫絡血血病身有痛者治其經絡
其病者在竒邪竒邪之脉則繆刺
之留瘦不移節而刺之上實下虚
切而從之索其結絡脉刺出其血
以見通之瞳子髙者太陽不足戴
眼者太陽已絶此決死生之要不
可不察也手指及手外踝上五指
留鍼重廣補注黄帝内經素問卷
第六玉機眞藏論溉窳䐃瞀三部
九候論㰱坰蠕