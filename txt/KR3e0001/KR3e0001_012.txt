重廣𥙷注黄帝内經素問卷第十
二啓玄子次注林億孫竒髙保衡
等奉敕校正孫兆重改誤風論痺
論痿論厥論風論篇第四十二黄
帝問曰風之傷人也或為寒熱或
為熱中或為寒中或為癘風或為
偏枯或為風也其病各異其名不
同或内至五藏六府不知其解願
聞其說歧伯對曰風氣藏於皮膚
之間内不得通外不得泄風者善
行而數變腠理開則洒然寒閉則
熱而悶其寒也則衰食飲其熱也
則消肌肉故使人怢慄而不能食
名曰寒熱風氣與陽明入胃循脉
而上至目内眥其人肥則風氣不
得外泄則爲熱中而目黄人瘦則
外泄而寒則爲寒中而泣出風氣
與太陽俱入行諸脉俞散於分肉
之閒與衛氣相干其道不利故使
肌肉憤䐜而有瘍衛氣有所凝而
不行故其肉有不仁也則為腦風
風入係頭則為目風眼寒飲酒中
風則為漏風入房汗出中風則為
内風新沐中風則為首風乆風入
中則為腸風飱泄外在腠理則為
泄風故風者百病之長也至其變
化乃為他病也無常方然致有風
氣也帝曰五藏風之形狀不同者
何願聞其診及其病能歧伯曰肺
風之狀多汗惡風色皏然白時欬
短氣晝日則差暮則甚診在眉上
其色白心風之狀多汗惡風焦絶
善怒嚇赤色病甚則言不可快診
在口其色赤肝風之狀多汗惡風
善悲色微蒼嗌乾善怒時憎女子
診在目下其色青脾風之狀多汗
惡風身體怠墯四支不欲動色薄
微黄不嗜食診在鼻上其色黄腎
風之狀多汗惡風面痝然浮腫脊
痛不能正立其色炲隱曲不利診
在肌上其色黑胃風之狀頸多汗
惡風食飲不下鬲塞不通腹善滿
失衣則䐜脹食寒則泄診形瘦而
腹大首風之狀頭面多汗惡風當
先風一日則病甚頭痛不可以出
内至其風日則病少愈漏風之狀
或多汗常不可單衣食則汗出甚
則身汗喘息惡風衣常濡口乾善
渇不能勞事泄風之狀多汗汗出
泄衣上口中乾上漬其風不能勞
事身體盡痛則寒帝曰善痺論篇
第四十三黄帝問曰痺之安生歧
伯對曰風寒濕三氣雜至合而爲
痺也其風氣勝者爲行痺寒氣勝
者爲痛痺濕氣勝者爲著痺也帝
曰其有五者何也歧伯曰以冬遇
此者爲骨痺以春遇此者爲筋痺
以夏遇此者爲脉痺以至隂遇此
者爲肌痺以秋遇此者爲皮痺帝
曰内舎五藏六府何氣使然歧伯
曰五藏皆有合病久而不去者内
舎於其合也故骨痺不已復感於
邪内舎於腎筋痺不已復感於邪
内舎於肝脉痺不已復感於邪内
舎於心肌痺不已復感於邪内舎
於脾皮痺不已復感於邪内舎於
肺所謂痺者各以其時重感於風
寒濕之氣也凡痺之客五藏者肺
痺者煩滿喘而嘔心痺者脉不通
煩則心下鼓暴上氣而喘嗌乾善
噫厥氣上則恐肝痺者夜卧則驚
多飲數小便上為引如懐腎痺者
善脹凥以代踵脊以代頭脾痺者
四支解墯發欬嘔汁上為大塞腸
痺者數飲而出不得中氣喘爭時
發飱泄胞痺者少腹膀胱按之内
痛若沃以湯澀於小便上為清涕
隂氣者靜則神藏躁則消亡飲食
自倍腸胃乃傷淫氣喘息痺聚在
肺淫氣憂思痺聚在心淫氣遺溺
痺聚在腎淫氣乏竭痺聚在肝淫
氣肌絶痺聚在脾諸痺不已亦益
内也其風氣勝者其人易已也帝
曰痺其時有死者或疼乆者或易
已者其故何也歧伯曰其入藏者
死其留連筋骨間者疼乆其留皮
膚間者易已帝曰其客於六府者
何也歧伯曰此亦其食飲居處為
其病本也六府亦各有俞風寒濕
氣中其俞而食飲應之循俞而入
各舎其府也帝曰以鍼治之柰何
歧伯曰五藏有俞六府有合循脉
之分各有所發各隨其過則病瘳
也帝曰榮衞之氣亦令人痺乎歧
伯曰榮者水榖之精氣也和調於
五藏灑陳於六府乃能入於脉也
故循脉上下貫五藏絡六府也衞
者水榖之悍氣也其氣慓疾滑利
不能入於脉也故循皮膚之中分
肉之間熏於肓膜散於胷腹逆其
氣則病從其氣則愈不與風寒濕
氣合故不為痺帝曰善痺或痛或
不痛或不仁或寒或熱或燥或濕
其故何也歧伯曰痛者寒氣多也
有寒故痛也其不痛不仁者病乆
入深榮衞之行濇經絡時踈故不
通皮膚不營故為不仁其寒者陽
氣少隂氣多與病相益故寒也其
熱者陽氣多隂氣少病氣勝陽遭
隂故為痺熱其多汗而濡者此其
逢濕甚也陽氣少隂氣盛兩氣相
感故汗出而濡也帝曰夫痺之為
病不痛何也歧伯曰痺在於骨則
重在於脉則血凝而不流在於筋
則屈不伸在於肉則不仁在於皮
則寒故具此五者則不痛也凡痺
之類逢寒則蟲逢熱則縱帝曰善
痿論篇第四十四黄帝問曰五藏
使人痿何也歧伯對曰肺主身之
皮毛心主身之血脉肝主身之筋
膜脾主身之肌肉腎主身之骨髓
故肺熱葉焦則皮毛虚弱急薄著
則生痿躄也心氣熱則下脉厥而
上上則下脉虚虚則生脉痿樞折
挈脛縱而不任地也肝氣熱則膽
泄口苦筋膜乾筋膜乾則筋急而
攣發為筋痿脾氣熱則胃乾而渴
肌肉不仁發為肉痿腎氣熱則腰
脊不舉骨枯而髓減發為骨痿帝
曰何以得之歧伯曰肺者藏之長
也為心之蓋也有所失亡所求不
得則發肺鳴鳴則肺熱葉焦故曰
五藏因肺熱葉焦發為痿躄此之
謂也悲哀太甚則胞絡絶胞絡絶
則陽氣内動發則心下崩數溲血
也故本病曰大經空虛發為肌痺
傳為脉痿思想無窮所願不得意
淫於外入房太甚宗筋㢮縱發為
筋痿及為白淫故下經曰筋痿者
生於肝使内也有漸於濕以水為
事若有所留居處相濕肌肉濡漬
痺而不仁發為肉痿故下經曰肉
痿者得之濕地也有所逺行勞倦
逢大熱而渴渴則陽氣内伐内伐
則熱舎於腎腎者水藏也今水不
勝火則骨枯而髓虛故足不任身
發為骨痿故下經曰骨痿者生於
大熱也帝曰何以别之歧伯曰肺
熱者色白而毛敗心熱者色赤而
絡脉溢肝熱者色蒼而爪枯脾熱
者色黄而肉蠕動腎熱者色黒而
齒槁帝曰如夫子言可矣論言治
痿者獨取陽明何也歧伯曰陽明
者五藏六府之海主閏宗筋宗筋
主束骨而利機關也衝脉者經脉
之海也主滲灌谿谷與陽明合於
宗筋隂陽揔宗筋之會會於氣街
而陽明爲之長皆屬於帶脉而絡
於督脉故陽明虛則宗筋縱帶脉
不引故足痿不用也帝曰治之柰
何歧伯曰各補其滎而通其俞調
其虚實和其逆順筋脉骨肉各以
其時受月則病已矣帝曰善厥論
篇第四十五黄帝問曰厥之寒熱
者何也歧伯對曰陽氣衰於下則
為寒厥隂氣衰於下則為熱厥帝
曰熱厥之為熱也必起於足下者
何也歧伯曰陽氣起於足五指之
表隂脉者集於足下而聚於足心
故陽氣勝則足下熱也帝曰寒厥
之為寒也必從五指而上於膝者
何也歧伯曰隂氣起於五指之裏
集於膝下而聚於膝上故隂氣勝
則從五指至膝上寒其寒也不從
外皆從内也帝曰寒厥何失而然
也歧伯曰前隂者宗筋之所聚太
隂陽明之所合也春夏則陽氣多
而隂氣少秋冬則隂氣盛而陽氣
衰此人者質壯以秋冬奪於所用
下氣上爭不能復精氣溢下邪氣
因從之而上也氣因於中陽氣衰
不能滲營其經絡陽氣日損隂氣
獨在故手足為之寒也帝曰熱厥
何如而然也歧伯曰酒入於胃則
絡脉滿而經脉虚脾主為胃行其
津液者也隂氣虚則陽氣入陽氣
入則胃不和胃不和則精氣竭精
氣竭則不營其四支也此人必數
醉若飽以入房氣聚於脾中不得
散酒氣與榖氣相薄熱盛於中故
熱徧於身内熱而溺赤也夫酒氣
盛而慓悍腎氣有衰陽氣獨勝故
手足為之熱也帝曰厥或令人腹
滿或令人暴不知人或至半日逺
至一日乃知人者何也歧伯曰隂
氣盛於上則下虚下虚則腹脹滿
陽氣盛於上則下氣重上而邪氣
逆逆則陽氣亂陽氣亂則不知人
也帝曰善願聞六經脉之厥狀病
能也歧伯曰巨陽之厥則腫首頭
重足不能行發為眴仆陽明之厥
則癲疾欲走呼腹滿不得卧面赤
而熱妄見而妄言少陽之厥則暴
聾頰腫而熱脇痛䯒不可以運太
隂之厥則腹滿䐜脹後不利不欲
食食則嘔不得卧少隂之厥則口
乾溺赤腹滿心痛厥隂之厥則少
腹腫痛腹脹涇溲不利好卧屈膝
隂縮腫䯒内熱盛則寫之虚則補
之不盛不虛以經取之太隂厥逆
䯒急攣心痛引腹治主病者少隂
厥逆虚滿嘔變下泄清治主病者
厥隂厥逆攣腰痛虛滿前閉譫言
治主病者三隂俱逆不得前後使
人手足寒三日死太陽厥逆僵仆
嘔血善衂治主病者少陽厥逆機
關不利機關不利者腰不可以行
項不可以顧發腸癰不可治驚者
死陽明厥逆喘欬身熱善驚衂嘔
血手太隂厥逆虛滿而欬善嘔沫
治主病者手心主少隂厥逆心痛
引喉身熱死不可治手太陽厥逆
耳聾泣出項不可以顧腰不可以
俛仰治主病者手陽明少陽厥逆
發喉痺嗌腫痓治主病者重廣𥙷
注黄帝内經素問卷第十二風論
癘潰腦痺論肓痿論躄髖凥揔臏
厥論䫜讝僵仆髦