　啓玄子次注林億孫竒髙保衡等奉敕校正孫兆重改誤
　　隂陽類論　方盛衰論
　　解精微論
孟春始至黄帝燕坐臨觀八極正八風之氣而問雷
公曰隂陽之類經脉之道五中所主何藏最貴

雷公對曰春甲乙青中
主肝治七十二日是脉之主時臣以其藏最貴

帝曰却念上下經隂
陽從容子所言貴㝡其下也
雷公致齋七日旦復侍坐帝曰
三陽為經二陽為維一陽為游部

此知五藏終始
一陽者少陽也至手太隂上連
人迎弦急懸不絶此少陽之病也
專隂則死三
隂者六經之所主也
交於太隂伏
鼓不浮上空志心

二隂至肺其氣歸膀胱外連脾胃
一隂獨至經
絶氣浮不鼓鈎而滑
此六脉者乍隂乍陽交屬相并繆通五藏合於隂
陽先至為主後至為客
雷公曰臣悉盡意受傳經
脉頌得從容之道以合從容不知隂陽不知雌雄

帝曰三陽為父二陽為衛一陽
為紀三隂為母二隂為雌
一隂為獨使二陽一隂陽明主病
不勝一隂耎而動九竅皆沈
三陽一隂
太陽脉勝一隂不能止内亂五藏外為驚駭
二隂二陽病在
肺少隂脉沈勝肺傷脾外傷四支

二隂二陽皆交至病在腎罵詈妄行
巔疾為狂二隂一
陽病出於腎隂氣客遊於心脘下空竅堤閉塞不通
四支别離

一隂一陽代絶此隂
氣至心上下無常出入不知喉咽乾燥病在土脾

二陽三隂至隂皆在隂不過陽陽氣不能止隂隂陽
並絶浮為血瘕沈為膿胕
隂陽皆壯
下至隂陽
上合昭昭下合冥冥診决死生之期
遂合嵗首雷公曰請問短期黄帝不應
雷公復問黄帝曰在經論中
雷公曰請聞短期黄帝曰冬三月之病病合於陽者
至春正月脉有死徵皆歸出春
冬三月之病在理已盡草與栁葉皆殺
春隂陽皆絶期
在孟春春三月之病曰陽殺

隂陽皆絶期在草乾
夏三月之病至隂不過十日
隂陽交期在溓水
秋三
月之病三陽俱起不治自已隂陽交合
者立不能坐坐不能起三陽獨至期在石水

二隂獨至期在盛水

雷公請問氣之多少何者為逆何者為從黄帝答曰
陽從左隂從右老
從上少從下是以春夏歸陽為生歸秋
冬為死反之則歸秋冬為生
是以氣多少逆皆為厥
問曰有餘者厥耶答
曰一上不下寒厥到膝少者秋冬死老者秋冬生

氣上不下頭痛
巔疾求陽不得求隂不審五部隔無徵若
居曠野若伏空室緜緜乎屬不滿日

是以少氣之厥令人妄夢其極至迷
三陽絶三隂微是為少氣
是以肺氣虛則使人夢
見白物見人斬血藉藉得其時則
夢見兵戰腎氣虛則使人夢見舟船
溺人得其時則夢伏水中若有畏恐
肝氣虛則夢見菌香生草
得其時則夢伏樹下不敢起心氣虛則夢救火
陽物得其時則夢燔灼脾氣虛則夢飲
食不足得其時則夢築垣蓋屋
此皆五藏氣虛陽氣有餘隂氣不足
合之五診調之隂陽以在經脉
診有十度度人脉度藏度肉度筋度俞度
隂陽氣盡人病自具脉動無常散
隂頗陽脉脫不具診無常行診必上下度民君卿

受師不卒使術不明不察逆從是為妄行持雌失雄
棄隂附陽不知并合診故不明傳之後世反論
自章至隂虛天氣絶至陽盛地氣不
足隂陽並交至人之所行
隂陽並交者陽氣先至隂氣後至
是以聖人
持診之道先後隂陽而持之竒恒之勢乃六十首診
合微之事追隂陽之變章五中之情其中之論取虛
實之要定五度之事知此乃足以診是以
切隂不得陽診消亡得陽不得隂守學不湛知左不
知右知右不知左知上不知下知先不知後故治不
久知醜知善知病知不病知髙知下知坐知起知行
知止用之有紀診道乃具萬世不殆起所有
餘知所不足度事上下脉
事因格是以形弱氣虛死形氣
有餘脉氣不足死脉氣有餘形氣不足生
是以診有大方坐起有常出入
有行以轉神明必清必淨上觀下
觀司八正邪别五中部按脉動靜
循尺滑濇寒温之意視其大小合
之病能逆從以得復知病名診可十全不失人情故
診之或視息視意故不失條理
道甚明察故能長久不知此道失經絶
理亡言妄期此謂失道
黄帝在明堂雷公請曰臣授業傳之行教以經論從
容形法隂陽刺灸湯藥所滋行治有賢不肖未必能
十全若先言悲哀喜怒
燥濕寒暑隂陽婦女請問其所以然者卑賤富貴人
之形體所從群下通使臨事以適道術謹聞命矣
請問有毚愚仆漏之問不在經者欲聞其
狀帝曰
大矣公請問哭泣而淚不出者若出而少涕其
故何也帝曰在經有也復問不知水
所從生涕所從出也帝曰若問此者無
益於治也工之所知道之所生也夫心
者五藏之專精也目者其竅也
華色者其榮也是以人有德也則
氣和於目有亡憂知於色

是以悲哀則泣下泣下水所由生水宗者積水
也積水者至隂也至隂者腎之精也宗精
之水所以不出者是精持之也輔之裹之故水不行
也天水之精為志火之精為神水火相感神志俱悲
是以目之水生也故諺言曰心
悲名曰志悲志與心精共湊於目也
是以俱悲則神氣傳於心精上不傳於志而
志獨悲故泣出也泣涕者腦也腦者隂也
髓者骨之充也
故腦滲為涕志者骨之主也
是以水流而涕從之者其行類也夫涕之與泣者
譬如人之兄弟急則俱死生則俱生
其志以早悲是以涕泣俱出而横行也夫
人涕泣俱出而相從者所屬之類也雷
公曰大矣請問人哭泣而淚不出者若出而少涕不
從之何也帝曰夫泣不出者哭不悲也不
泣者神不慈也神不慈則志不悲隂陽相持泣安能
獨來夫志悲者
惋惋則冲隂冲隂則志去目志去則神不守精精神
去目涕泣出也
且子獨不誦不念夫
經言乎厥則目無所見夫人厥則陽氣并於上隂氣
并於下陽并於上則火獨光也隂并於下則
足寒足寒則脹也夫一水不勝五火故目眥盲
是以　衝風泣下而不止夫風之
中目也陽氣内守於精是火氣燔目故見風則泣下
也有以比之夫火疾風生乃能雨此之類也

