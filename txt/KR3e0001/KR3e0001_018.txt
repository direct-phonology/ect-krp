重廣𥙷注黄帝内經素問卷第十八啓玄子次注林億孫竒髙保衡等奉敕校正孫兆重攺誤繆刺論四時刺逆從論標本病傳論繆刺論篇第六十三黄帝問曰余聞繆刺未得其意何謂繆刺歧伯對曰夫邪之客於形也必先舎於皮毛留而不去入舎於孫脉留而不去入舎於絡脉留而不去入舎於經脉内連五藏散於腸胃隂陽俱感五藏乃傷此邪之從皮毛而入極於五藏之次也如此則治其經焉今邪客於皮毛入舎於孫絡留而不去閉塞不通不得入於經流溢於大絡而生竒病也夫邪客大絡者左注右右注左上下左右與經相干而布於四末其氣無常處不入於經俞命曰繆刺帝曰願聞繆刺以左取右以右取左柰何其與巨刺何以别之歧伯曰邪客於經左盛則右病右盛則左病亦有移易者左痛未巳而右脉先病如此者必巨刺之必中其經非絡脉也故絡病者其痛與經脉繆處故命曰繆刺帝曰願聞繆刺柰何取之何如歧伯曰邪客於足少隂之絡令人卒心痛暴脹胷脇支滿無積者刺然骨之前出血如食頃而已不巳左取右右取左病新發者取五日巳邪客於手少陽之絡令人喉痺舌卷口乾心煩臂外廉痛手不及頭刺手中指次指爪甲上去端如韭葉各一痏壯者立巳老者有頃巳左取右右取左此新病數日巳邪客於足厥隂之絡令人卒疝暴痛刺足大指爪甲上與肉交者各一痏男子立巳女子有頃巳左取右右取左邪客於足太陽之絡令人頭項肩痛刺足小指爪甲上與肉交者各一痏立巳不巳刺外踝下三痏左取右右取左如食頃巳邪客於手陽明之絡令人氣滿胷中喘息而支胠胷中熱刺手大指次指爪甲上去端如韭葉各一痏左取右右取左如食頃巳邪客於臂掌之閒不可得屈刺其踝後先以指按之痛刀刺之以月死生爲數月生一日一痏二日二痏十五日十五痏十六日十四痏邪客於足陽蹻之脉令人目痛從内眥始刺外踝之下半寸所各二痏左刺右右刺左如行十里頃而已人有所墮墜惡血留内腹中滿脹不得前後先飲利藥此上傷厥隂之脉下傷少隂之絡刺足内踝之下然骨之前血脉出血刺足跗上動脉不巳刺三毛上各一痏見血立巳左刺右右刺左善悲驚不樂刺如右方邪客於手陽明之絡令人耳聾時不聞音刺手大指次指爪甲上去端如韭葉各一痏立聞不巳刺中指爪甲上與肉交者立聞其不時聞者不可刺也耳中生風者亦刺之如此數左刺右右刺左凡痺往來行無常處者在分肉閒痛而刺之以月死生爲數用針者隨氣盛衰以爲痏數針過其日數則脫氣不及日數則氣不冩左刺右右刺左病已止不已復刺之如法月生一日一痏二日二痏漸多之十五日十五痏十六日十四痏漸少之邪客於足陽明之經令人􁉿衂上齒寒刺足中指次指爪甲上與肉交者各一痏左刺右右刺左邪客於足少陽之絡令人脇痛不得息欬而汗出刺足小指次指爪甲上與肉交者各一痏不得息立已汗出立止欬者温衣飲食一日已左刺右右刺左病立已不已復刺如法邪客於足少隂之絡令人嗌痛不可内食無故善怒氣上走賁上刺足下中央之脉各三痏凡六刺立已左刺右右刺左嗌中腫不能内唾時不能出唾者刺然骨之前出血立已左刺右右刺左邪客於足太隂之絡令人腰痛引少腹控䏚不可以仰息剌腰凥之解兩胂之上是腰俞以月死生爲痏數發鍼立已左刺右右刺左邪客於足太陽之絡令人拘攣背急引脇而痛刺之從項始數脊椎俠脊疾按之應手如痛刺之傍三痏立已邪客於足少陽之絡令人留於樞中痛髀不可舉刺樞中以毫鍼寒則乆留鍼以月死生爲數立巳治諸經刺之所過者不病則繆刺之耳聾刺手陽明不已刺其通脉出耳前者齒齲刺手陽明不已刺其脉入齒中立巳邪客於五藏之閒其病也脉引而痛時來時止視其病繆刺之於手足爪甲上視其脉出其血閒日一刺一刺不已五刺已繆傳引上齒齒脣寒痛視其手背脉血者去之足陽明中指爪甲上一痏手大指次指爪甲上各一痏立巳左取右右取左邪客於手足少隂太隂足陽明之絡此五絡皆㑹於耳中上絡左角五絡俱竭令人身脉皆動而形無知也其狀若尸或曰尸厥刺其足大指内側爪甲上去端如韭葉後刺足心後刺足中指爪甲上各一痏後刺手大指内側去端如韭葉後刺手心主少隂銳骨之端各一痏立巳不已以竹管吹其兩耳鬄其左角之髮方一寸燔治飲以美酒一杯不能飲者灌之立巳凡刺之數先視其經脉切而從之審其虚實而調之不調者經刺之有痛而經不病者繆刺之因視其皮部有血絡者盡取之此繆刺之數也四時刺逆從論篇第六十四厥隂有餘病隂痺不足病生熱痺滑則病狐疝風濇則病少腹積氣少隂有餘病皮痺隱軫不足病肺痺滑則病肺風疝濇則病積溲血太隂有餘病肉痺寒中不足病脾痺滑則病脾風疝濇則病積心腹時滿陽明有餘病脉痺身時熱不足病心痺滑則病心風疝濇則病積時善驚太陽有餘病骨痺身重不足病腎痺滑則病腎風疝濇則病積善時巔疾少陽有餘病筋痺脇滿不足病肝痺滑則病肝風疝濇則病積時筋急目痛是故春氣在經脉夏氣在孫絡長夏氣在肌肉秋氣在皮膚冬氣在骨髓中帝曰余願聞其故歧伯曰春者天氣始開地氣始泄凍解冰釋水行經通故人氣在脉夏者經滿氣溢入孫絡受血皮膚充實長夏者經絡皆盛内溢肌中秋者天氣始收腠理閉塞皮膚引急冬者蓋藏血氣在中内著骨髓通於五藏是故邪氣者常隨四時之氣血而入客也至其變化不可爲度然必從其經氣辟除其邪除其邪則亂氣不生帝曰逆四時而生亂氣柰何歧伯曰春刺絡脉血氣外溢令人少氣春刺肌肉血氣環逆令人上氣春刺筋骨血氣内著令人腹脹夏刺經脉血氣乃竭令人解㑊夏刺肌肉血氣内却令人善恐夏刺筋骨血氣上逆令人善怒秋刺經脉血氣上逆令人善忘秋刺絡脉氣不外行令人卧不欲動秋刺筋骨血氣内散令人寒慄冬刺經脉血氣皆脫令人目不明冬刺絡脉内氣外泄留爲大痺冬刺肌肉陽氣竭絶令人善忘凡此四時刺者大逆之病不可不從也反之則生亂氣相淫病焉故刺不知四時之經病之所生以從爲逆正氣内亂與精相薄必審九候正氣不亂精氣不轉帝曰善刺五藏中心一日死其動爲噫中肝五日死其動爲語中肺三日死其動爲欬中腎六日死其動爲嚏欠中脾十日死其動爲吞刺傷人五藏必死其動則依其藏之所變候知其死也標本病傳論篇第六十五黃帝問曰病有標本刺有逆從柰何歧伯對曰凡刺之方必别隂陽前後相應逆從得施標本相移故曰有其在標而求之於標有其在本而求之於本有其在本而求之於標有其在標而求之於本故治有取標而得者有取本而得者有逆取而得者有從取而得者故知逆與從正行無問知標本者萬舉萬當不知標本是謂妄行夫隂陽逆從標本之爲道也小而大言一而知百病之害少而多淺而博可以言一而知百也以淺而知深察近而知逺言標與本易而勿及治反爲逆治得爲從先病而後逆者治其本先逆而後病者治其本先寒而後生病者治其本先病而後生寒者治其本先熱而後生病者治其本先熱而後生中滿者治其標先病而後泄者治其本先泄而後生他病者治其本必且調之乃治其他病先病而後先中滿者治其標先中滿而後煩心者治其本人有客氣有同氣小大不利治其標小大利治其本病發而有餘本而標之先治其本後治其標病發而不足標而本之先治其標後治其本謹察間甚以意調之閒者并行甚者獨行先小大不利而後生病者治其本夫病傳者心病先心痛一日而欬三日脇支痛五日閉塞不通身痛體重三日不已死冬夜半夏日中肺病喘欬三日而脇支滿痛一日身重體痛五日而脹十日不巳死冬日入夏日出肝病頭目眩脇支滿三日體重身痛五日而脹三日腰脊少腹痛脛痠三日不巳死冬日入夏早食脾病身痛體重一日而脹二日少腹腰脊痛脛痠三日背􁞨筋痛小便閉十日不巳死冬人定夏二日不巳死冬雞鳴夏下晡諸病以次是相傳如是者皆有死期不可刺閒一藏止及至三四藏者乃可刺也重廣𥙷注黄帝内經素問卷第十八