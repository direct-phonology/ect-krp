故曰病有在毫毛腠理者有在皮膚者有在肌肉者有在脉者有在筋者有在骨者有在髓者是故刺毫毛腠理無傷皮皮傷則内動肺肺動則秋病温瘧泝泝然寒慄刺皮無傷肉肉傷則内動脾脾動則七十二日四季之月病腹脹煩不嗜食刺肉無傷脉脉傷則内動心心動則夏病心痛刺脉無傷筋筋傷則内動肝肝動則春病熱而筋㢮刺筋無傷骨骨傷則内動腎腎動則冬病脹腰痛刺骨無傷髓髓傷則銷鑠胻酸體解㑊然不去矣刺齊論篇第五十一黄帝問曰願聞刺淺深之分岐伯對曰刺骨者無傷筋刺筋者無傷肉刺肉者無傷脉刺脉者無傷皮刺皮者無傷肉刺肉者無傷筋刺筋者無傷骨帝曰余未知其所謂願聞其解岐伯曰刺骨無傷筋者鍼至筋而去不及骨也刺筋無傷肉者至肉而去不及筋也刺肉無傷脉者至脉而去不及肉也刺脉無傷皮者至皮而去不及脉也所謂刺皮無傷肉者病在皮中鍼入皮中無傷肉也刺肉無傷筋者過肉中筋也刺筋無傷骨者過筋中骨也此之謂反也刺禁論篇第五十二黄帝問曰願聞禁數岐伯對曰藏有要害不可不察肝生於左肺藏於右心部於表腎治於裏脾為之使胃為之市鬲肓之上中有父母七節之傍中有小心從之有福逆之有咎刺中心一日死其動為噫刺中肝五日死其動為語刺中腎六日死其動為嚏剌中肺三日死其動爲欬刺中脾十日死其動爲吞刺中膽一日半死其動爲嘔刺跗上中大脉血出不止死刺面中溜脉不幸爲盲刺頭中腦户入腦立死刺舌下中脉太過血出不止爲瘖刺足下布絡中脉血不出爲腫刺郄中大脉令人仆脱色刺氣街中脉血不出為腫䑕僕刺脊間中髓為傴刺乳上中乳房為腫根蝕刺缺盆中内陷氣泄令人喘欬逆刺手魚腹内陷為腫無刺大醉令人氣亂無刺大怒令人氣逆無刺大勞人無刺新飽人無刺大饑人無刺大渴人無刺大驚人刺隂股中大脉血出不止死刺客主人内陷中脉為内漏為聾刺膝􁙻出液為跛刺臂太隂脉出血多立死刺足少隂脉重虚出血為舌難以言刺膺中陷中肺為喘逆仰息刺肘中内陷氣歸之為不屈伸刺隂股下三寸内陷令人遺溺刺掖下脇間内陷令人欬刺少腹中膀胱溺出令人少腹滿刺腨腸内陷為腫刺匡上陷骨中脉為漏為盲刺關節中液出不得屈伸刺志論篇第五十三黄帝問曰願聞虚實之要岐伯對曰氣實形實氣虗形虚此其常也反此者病榖盛氣盛榖虗氣虗此其常也反此者病脉實血實脉虗血虚此其常也反此者病帝曰如何而反岐伯曰氣虗身熱此謂反也榖入多而氣少此謂反也榖不入而氣多此謂反也脉盛血少此謂反也脉少血多此謂反也氣盛身寒得之傷寒氣虚身熱得之傷暑榖入多而氣少者得之有所脱血濕居下也榖入少而氣多者邪在胃及與肺也脉小血多者飲中熱也脉大血少者脉有風氣水漿不入此之謂也夫實者氣入也虗者氣出也氣實者熱也氣虗者寒也入實者左手開鍼空也入虗者左手閉鍼空也鍼解篇第五十四黄帝問曰願聞九鍼之解虗實之道岐伯對曰刺虗則實之者鍼下熱也氣實乃熱也滿而泄之者鍼下寒也氣虗乃寒也菀陳則除之者出惡血也邪勝則虗之者出鍼勿按徐而疾則實者徐出鍼而疾按之疾而徐則虗者疾出鍼而徐按之言實與虗者寒温氣多少也若無若有者疾不可知也察後與先者知病先後也為虗與實者工勿失其法若得若失者離其法也虛實之要九鍼最妙者為其各有所宜也補冩之時者與氣開闔相合也九鍼之名各不同形者鍼窮其所當補冩也刺實須其虗者留鍼隂氣隆至乃去鍼也刺虗須其實者陽氣隆至鍼下熱乃去鍼也經氣已至慎守勿失者勿變更也深淺在志者知病之内外也近逺如一者深淺其候等也如臨深淵者不敢墯也手如握虎者欲其壯也神無營於衆物者靜志觀病人無左右視也義無邪下者欲端以正也必正其神者欲瞻病人目制其神令氣易行也所謂三里者下膝三寸也所謂跗之者舉膝分易見也巨虚者蹻足䯒獨陷者下亷者陷下者也帝曰余聞九鍼上應天地四時隂陽願聞其方令可傳於後世以爲常也岐伯曰夫一天二地三人四時五音六律七星八風九野身形亦應之鍼各有所宜故曰九鍼人皮應天人肉應地人脉應人人筋應時人聲應音人隂陽合氣應律人齒面目應星人出入氣應風人九竅三百六十五絡應野故一鍼皮二鍼肉三鍼脉四鍼筋五鍼骨六鍼調隂陽七鍼益精八鍼除風九鍼通九竅除三百六十五節氣此之謂各有所主也人心意應八風人氣應天人髪齒耳目五聲應五音六律人隂陽脉血氣應地人肝目應之九九竅三百六十五人一以觀動靜天二以候五色七星應之以候髪毋澤五音一以候宫商角徴羽六律有餘不足應之二地一以候髙下有餘九野一節俞應之以候閉節三人變一分人候齒泄多血少十分角之變五分以候緩急六分不足三分寒關節第九分四時人寒温燥濕四時一應之以候相反一四方各作解長刺節論篇第五十五刺家不診聽病者言在頭頭疾痛為藏鍼之刺至骨病已上無傷骨肉及皮皮者道也隂刺入一傍四處治寒熱深專者刺大藏迫藏刺背背俞也刺之迫藏藏㑹腹中寒熱去而止與刺之要發鍼而淺出血治腐腫者刺腐上視癰小大深淺刺刺大者多血小者深之必端内鍼為故止病在少腹有積刺皮以下至少腹而止刺俠脊兩傍四椎間刺兩髂髎季脇肋間導腹中氣熱下已病在少腹腹痛不得大小便病名曰疝得之寒刺少腹兩股間刺腰髁骨間刺而多之盡炅病已病在筋筋攣節痛不可以行名曰筋痺刺筋上為故刺分肉間不可中骨也病起筋炅病已止病在肌膚肌膚盡痛名曰肌痺傷於寒濕刺大分小分多發鍼而深之以熱為故無傷筋骨傷筋骨癰發若變諸分盡熱病已止病在骨骨重不可舉骨髓酸痛寒氣至名曰骨痺深者刺無傷脉肉為故其道大分小分骨熱病已止病在諸陽脉且寒且熱諸分且寒且熱名曰狂刺之虚脉視分盡熱病已止病初發嵗一發不治月一發不治月四五發名曰癲病刺諸分諸脉其無寒者以鍼調之病止病風且寒且熱炅汗出一日數過先刺諸分理絡脉汗出且寒且熱三日一刺百日而已病大風骨節重鬚眉墮名曰大風刺肌肉為故汗出百日刺骨髓汗出百日凡二百日鬚眉生而止鍼重廣補注黄帝内經素問卷第十四刺要論泝㢮鑠眩刺齊論解刺禁論髕刺志論脫捻鍼解論鍉長刺節論䯏篡