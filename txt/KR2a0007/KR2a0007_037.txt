唐正議大夫行秘書少監琅邪縣
開國子顏師古注季布楚人也為
任俠有名項籍使將兵數窘漢王
項籍滅髙祖購求布千金敢有舍
匿罪三族布匿濮陽周氏周氏曰
漢求將軍急迹且至臣家能聼臣
臣敢進計即否願先自剄布許之
廼髠鉗布衣褐置廣柳車中并與
其家僮數十人之魯朱家所賣之
朱家心知其季布也買置田舍乃
之雒陽見汝隂侯滕公説曰季布
何罪臣各為其主用職耳項氏臣
豈可盡誅邪今上始得天下而以
私怨求一人何示不廣也且以季
布之賢漢求之急如此此不北走
胡南走越耳夫忌壯士以資敵國
此伍子胥所以鞭荆平之墓也君
何不從容為上言之滕公心知朱
家大俠意布匿其所乃許諾侍閒
果言如朱家指上乃赦布當是時
諸公皆多布能摧剛為柔朱家亦
以此名聞當世布召見謝拜郎中
孝惠時為中郎將單于嘗為書嫚
吕太后太后怒召諸將議之上將
軍樊噲曰臣願得十萬衆横行匈
奴中諸將皆阿吕太后以噲言為
然布曰樊噲可斬也夫以髙帝兵
三十餘萬困於平城噲時亦在其
中今噲柰何以十萬衆横行匈奴
中面謾且秦以事胡陳勝等起今
創痍未瘳噲又面諛欲揺動天下
是時殿上皆恐太后罷朝遂不復
議擊匈奴事布為河東守孝文時
人有言其賢召欲以為御史大夫
又言其勇使酒難近至留邸一月
見罷布進曰臣待罪河東陛下無
故召臣此人必有以臣欺陛下者
今臣至無所受事罷去此人必有
毁臣者夫陛下以一人譽召臣一
人毁去臣臣恐天下有識者聞之
有以窺陛下上黙然慙曰河東吾
股肱郡故特召君耳布之官辯士
曹丘生數招權顧金錢事貴人趙
談等與竇長君善布聞寄書諫長
君曰吾聞曹丘生非長者勿與通
及曹丘生歸欲得書請布竇長君
曰季將軍不説足下足下無往固
請書遂行使人先發書布果大怒
待曹丘曹丘至則揖布曰楚人諺
曰得黄金百不如得季布諾足下
何以得此聲梁楚之間哉且僕與
足下俱楚人使僕游揚足下名於
天下顧不美乎何足下距僕之深
也布乃大説引入留數月為上客
厚送之布名所以益聞者曹丘揚
之也布弟季心氣蓋關中遇人恭
謹為任俠方數千里士爭為死嘗
殺人亡吳從爰絲匿長事爰絲弟
畜灌夫籍福之屬嘗為中司馬中
尉郅都不敢加少年多時時竊借
其名以行當是時季心以勇布以
諾聞關中布母弟丁公為項羽將
逐窘髙祖彭城西短兵接漢王急
顧謂丁公曰兩賢豈相戹哉丁公
引兵而還及項王滅丁公謁見髙
祖以丁公徇軍中曰丁公為項王
臣不忠使項王失天下者也遂斬
之曰使後為人臣無傚丁公也欒
布梁人也彭越為家人時嘗與布
游窮困賣庸於齊為酒家保數歲
别去而布為人所略賣為奴於燕
為其主家報仇燕將臧荼舉以為
都尉荼為燕王布為將及荼反漢
擊燕虜布梁王彭越聞之乃言上
請贖布為梁大夫使於齊未反漢
召彭越責以謀反夷三族梟首雒
陽下詔有收視者輙捕之布還奏
事彭越頭下祠而哭之吏捕以聞
上召布罵曰若與彭越反邪吾禁
人勿收若獨祠而哭之與反明矣
趣亨之方提趨湯顧曰願一言而
死上曰何言布曰方上之困彭城
敗滎陽成臯閒項王所以不能遂
西徒以彭王居梁地與漢合從苦
楚也當是之時彭王壹顧與楚則
漢破與漢則楚破且垓下之會微
彭王項氏不亡天下已定彭王剖
符受封之欲傳之萬世今漢壹徵
兵於梁彭王病不行而疑以為反
反形未見以苛細誅之臣恐功臣
人人自危也今彭王已死臣生不
如死請就亨上乃釋布拜為都尉
孝文時為燕相至將軍布稱曰窮
困不能辱身非人也富貴不能快
意非賢也於是嘗有德厚報之有
怨必以法滅之吳楚反時以功封
為鄃侯復為燕相燕齊之閒皆為
立社號曰欒公社布薨子賁嗣侯
孝武時坐為太常犧牲不如令國
除田叔趙陘城人也其先齊田氏
也叔好劒學黄老術於樂鉅公為
人亷直喜任俠游諸公趙人舉之
趙相趙午言之趙王張敖以為郎
中數歲趙王賢之未及遷會趙午
貫髙等謀弑上事發覺漢下詔捕
趙王及羣臣反者趙有敢隨王罪
三族唯田叔孟舒等十餘人赭衣
自髠鉗隨王至長安趙王敖事白
得出廢王為宣平侯乃進言叔等
十人上召見與語漢廷臣無能出
其右者上説盡拜為郡守諸侯相
叔為漢中守十餘年孝文帝初立
召叔問曰公知天下長者乎對曰
臣何足以知之上曰公長者宜知
之叔頓首曰故雲中守孟舒長者
也是時孟舒坐虜大入雲中免上
曰先帝置孟舒雲中十餘年矣虜
嘗一入孟舒不能堅守無故士卒
戰死者數百人長者固殺人乎叔
叩頭曰夫貫髙等謀反天子下明
詔趙有敢隨張王者罪三族然孟
舒自髠鉗隨張王以身死之豈自
知為雲中守哉漢與楚相距士卒
罷敝而匈奴冐頓新服北夷來為
邊寇孟舒知士卒罷敝不忍出言
士爭臨城死敵如子為父以故死
者數百人孟舒豈敺之哉是乃孟
舒所以為長者於是上曰賢哉孟
舒復召以為雲中守後數歲叔坐
法失官梁孝王使人殺漢議臣爰
盎景帝召叔案梁具得其事還報
上曰梁有之乎對曰有之事安在
叔曰上無以梁事為問也今梁王
不伏誅是廢漢法也如其伏誅太
后食不甘味臥不安席此憂在陛
下於是上大賢之以為魯相相初
至官民以王取其財物自言者百
餘人叔取其渠率二十人笞怒之
曰王非汝主邪何敢自言主魯王
聞之大慚發中府錢使相償之相
曰王自使人償之不爾是王為惡
而相為善也魯王好獵相常從入
苑中王輙休相就館相常暴坐苑
外終不休曰吾王暴露獨何為舎
王以故不大出遊數年以官卒魯
以百金祠少子仁不受曰義不傷
先人名仁以壯勇為衞將軍舎人
數從擊匈奴衞將軍進言仁為郎
中至二千石丞相長史失官後使
刺三河還奏事稱意拜為京輔都
尉月餘遷司直數歲戾太子舉兵
仁部閉城門令太子得亡坐縱反
者族賛曰以項羽之氣而季布以
勇顯名楚身履軍搴旗者數矣可
謂壯士及至困戹奴僇苟活而不
變何也彼自負其材受辱不羞欲
有所用其未足也故終為漢名將
賢者誠重其死夫婢妾賤人感槩
而自殺非能勇也其畫無俚之至
耳欒布哭彭越田叔隨張敖赴死
如歸彼誠知所處雖古烈士何以
加哉前漢書卷三十七考證季布
傳夫以髙帝兵三十餘萬○按史
記作將兵四十餘萬衆而本書匈
奴傳載布言三十二萬又噲時亦
在其中六字史記所無然匈奴傳
詳載布言且及平城之歌詳畧不
同如此又言其勇使酒難近注師
古曰近謂附近天子為大臣也○
顧炎武曰難近謂令人畏而逺之
師古注非也中尉郅都不敢加○
史記作不敢不加禮田叔傳其畫
無俚之至耳○史記作其計無復
之耳前漢書卷三十七考證