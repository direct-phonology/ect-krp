　前漢書卷七十六
　　漢　　蘭　臺　　令　　史　　班　固撰
　　唐正議大夫行秘書少監琅邪縣開國子顔師古注
　趙尹韓張兩王列傳第四十六
趙廣漢字子都涿郡蠡吾人也故屬河間
少為郡吏州從事以廉絜通敏下士為名
舉茂材平準令察
廉為陽翟令以治行尤異遷京輔都尉守京兆尹㑹昭
帝崩而新豐杜建為京兆掾䕶作平陵方上
建素豪俠賔客為姦利廣
漢聞之先風告建不改於是收案
致法中貴人豪長者為請無不至終
無所聽
宗族賔客謀欲篡取
廣漢盡知其計議主名起居
使吏告曰若計如此且并滅家令數吏將建棄市莫
敢近者京師稱之是時昌邑王徴即位行淫亂大將軍
霍光與羣臣共廢王尊立宣帝廣漢以與議定䇿賜爵
關内侯遷潁川太守郡大姓原褚宗族横恣
賔客犯
為盜賊前二千石莫能禽制廣漢旣至數月誅原褚首
惡郡中震栗先是潁川豪桀大姓相與為婚姻吏俗朋
黨廣漢患之厲使其中可用者受記
出有案問旣得罪名行法罸之廣漢故漏
泄其語令相怨咎又教吏為缿筩

及得投書削其主名
而託以為豪桀大姓子弟所言其後彊宗大族家家結
為仇讎姦黨散落風俗大改吏民相告訐
廣漢得以為
耳目盜賊以故不發發又輙得壹切治理威名流聞
及匈奴降者言匈奴中皆聞
廣漢本始二年漢發五將軍擊匈奴徴廣漢

以太守將兵屬蒲類將軍趙充
國從軍還復用守京兆尹滿嵗為眞廣漢為二千石以
和顔接士其尉薦待遇吏殷勤甚備
事推功善歸之於下曰某掾卿所為非二千石
所及行之發於至誠吏見者皆輸寫心腹無所隱匿咸
願為用僵仆無所避廣漢聰眀皆
知其能之所宜盡力與否其或負者輙先聞知風諭不
改乃收捕之無所逃案之辠立具即時伏辜
廣漢為人彊力天性精於吏職見吏民或夜不寝至旦
尤善為鉤距以得事情
鉤
距者設欲知馬賈則先問狗已問羊又問牛
然後及馬參伍其賈以類相準則知馬之貴賤不失實
矣唯廣漢至精能行之它人效者莫能及也
郡中盜賊閭里輕俠其根株窟穴所在及吏受取請
求銖兩之姦皆知之長安少年數人㑹窮里空舍謀共
劫人坐語未訖廣漢使吏捕治具服富
人蘇回為郎二人劫之有頃廣漢
將吏到家自立庭下使長安丞龔奢叩堂戸曉賊
曰京兆尹趙君謝兩卿無得殺質此宿衛臣也釋
質束手得善相遇幸逢赦令或時解脫
二人驚愕又素聞廣漢名即
開户出下堂叩頭廣漢跪謝曰幸全活郎甚厚送獄勅
吏謹遇給酒肉至冬當出死豫為調棺給斂葬具告語
之
皆曰死無所恨廣漢嘗記召湖都亭長
湖都亭長西至界上界上亭長戲曰至府為我
多謝問趙君亭長旣至廣漢與
語問事畢謂曰界上亭長寄聲謝我何以不為
致問亭長叩頭服實有之廣漢因曰還為吾謝界上亭
長勉思職事有以自效京兆不忘卿厚意其發姦擿伏
如神皆此類也廣漢奏請令長安游
徼獄吏秩百石其後百石吏
皆差自重不敢枉法妄繫留人京兆政清吏民稱之不
容口長老傳以為自漢興以来治京兆者莫能及
左馮翊右扶風皆治長安中
犯法者從迹喜過京兆界廣漢歎曰亂
吾治者常二輔也誠令廣漢得兼治之直差易耳初大
將軍霍光秉政廣漢事光及光薨後廣漢心知微指
發長安吏自將與俱至光子博陸侯禹第直突
入其門廋索私屠酤椎破盧罌斧斬其門關而去

時光女為皇后聞之對帝涕泣帝心善之以召
問廣漢廣漢由是侵犯貴戚大臣所居好用世吏子孫
新進年少者
専厲彊壯蠭氣見事風生無所回避
率多果敢之計莫為持難廣漢終以
此敗初廣漢客私酤酒長安市丞相史逐去
客疑男子蘇賢言之以語廣漢廣漢使長
安丞案賢尉吏禹故劾賢為騎士屯霸上不
詣屯所乏軍興賢父上書訟
罪告廣漢事下有司覆治禹坐要斬請逮捕廣漢有詔
即訊辭服㑹赦貶秩一等廣漢疑其邑
子榮畜教令後以他法論殺畜人
上書言之事下丞相御史案驗甚急廣漢使所親信長
安人為丞相府門卒令微司丞相門内不法事地節三
年七月中丞相傅婢有過自絞死廣漢聞之疑丞相夫
人妬殺之府舍而丞相奉齋酎入廟祠
廣漢得此使中郎趙奉夀風曉丞相欲以
脅之毋令窮正已事丞相不聽案驗愈急
廣漢欲告之先問太史知星氣者言今年當有戮死
大臣廣漢即上書告丞相罪制曰下京兆尹治廣漢知
事迫切遂自將吏卒突入丞相府召其夫人跪庭下受
辭收奴婢十餘人去責以殺婢
事丞相魏相上書自陳妻實不殺婢廣漢數犯罪法不
伏辜以詐巧迫脅臣相幸臣相寛不奏願下明使者治
廣漢所驗臣相家事事下廷尉治罪實丞相自以過譴
笞傅婢出至外第乃死不如廣漢言司直蕭望之劾奏
廣漢摧辱大臣欲以劫持奉公逆節傷化不道宣帝惡
之下廣漢廷尉獄又坐賊殺不辜鞠獄故不以實擅斥
除騎士乏軍興數罪天子可其奏吏民守闕
號泣者數萬人或言臣生無益縣官願代趙京兆死使
得牧飬小民廣漢竟坐要斬廣漢雖坐法誅為京兆尹
廉明威制豪彊小民得職
百姓追思歌之至今
尹翁歸字子兄河東平陽人也徙杜陵翁歸
少孤與季父居為獄小吏曉習文法喜擊劒人莫能當
是時大將軍霍光秉政諸霍在平陽奴客持
刀兵入市鬭變吏不能禁及翁歸為市吏莫敢
犯者公廉不受餽百賈
畏之後去居家㑹田延年為河東太守行
縣至平陽悉召故吏五六十人延年親臨見令有文者
東有武者西閲數十人次到翁歸獨伏不肯起對曰翁
歸文武兼備唯所施設功曹以為此吏倨敖不遜
延年曰何傷遂召上辭問甚竒其對
除補卒史便從歸府案事發姦窮竟
事情延年大重之自以能不及翁歸徙署督郵河東二
十八縣分為兩部閎孺部汾北翁歸部汾南
所舉應法得其罪辜屬縣長吏雖中傷莫有怨者舉廉
為緱氏尉歴守郡中所居治理
遷補都内令舉廉為𢎞農都尉徴拜東海太守過
辭廷尉于定國定國家在東海欲屬託邑子兩人
令坐後堂待見定國與翁歸語終日不
敢見其邑子旣去定國乃謂邑子曰此賢將汝不任事
也又不可干以私翁歸治東海明察郡中
吏民賢不肖及姦邪罪名盡知之縣縣各有記籍自聽
其政有急名則少緩之吏民小解
輙披籍縣縣收取黠吏豪民案致
其罪髙至於死収取人必於秋冬課吏大㑹中及出行
縣不以無事時其有
所取也以一警百吏民皆服恐懼改行自新東海大豪
郯許仲孫為姦猾亂吏治郡中苦之二
千石欲捕者輙以力埶變詐自解終莫能制翁歸至論
棄仲孫市一郡怖栗莫敢犯禁東海大治以髙第入守
右扶風滿歳為真選用廉平疾姦吏以為右職接待以
禮好惡與同之其負翁歸罰亦必行治如在東海故迹
姦邪罪名亦縣縣有名籍盗賊發其比伍中
翁歸輙召其縣長吏曉告以姦
黠主名教使用類推迹盜賊所過抵
類常如翁歸言無有遺脫緩於小弱急於豪
彊有論罪輸掌畜官
使斫莝責以員程不得取代
不中程輙笞督極者至以鈇自剄而死
京師
畏其威嚴扶風大治盜賊課常為三輔最
翁歸為政雖任刑其在公卿之間清絜自守語
不及私然温良嗛退不以行能驕人甚得
名譽於朝廷視事數嵗无康四年病卒家無餘財天子
賢之制詔御史朕夙興夜寐以求賢為右不
異親疏近逺務在安民而已扶風翁歸廉平鄉正
治民異等早夭不遂不得終其功業朕甚憐之其
賜翁歸子黄金百斤以奉其祭祠翁歸三子皆為郡守
少子岑歴位九卿至後將軍而閎孺亦至廣陵相有治
名由是世稱田延年為知人
韓延夀字長公燕人也徙杜陵少為郡文學父義為燕
郎中刺王之謀逆也義諫而死燕人閔之是時昭帝富
於春秋大將軍霍光持政徵郡國賢良文學問以得失
時魏相以文學對䇿以為賞罰所以勸善禁惡政之本
也日者燕王為無道韓義出身彊諫為王
所殺義無比干之親而蹈比干之節
宜顯賞其子以示天下明為人臣之義光納其
言因擢延夀為諫大夫遷淮陽太守治甚有名徙潁川
潁川多豪彊難治國家常為選良二千石先是趙廣漢
為太守患其俗多朋黨故構㑹吏民令相告訐
一切以為聰明潁川由是以為俗民多怨讎延夀欲改
更之教以禮讓恐百姓不從乃歴召郡中長老為郷里
所信向者數十人設酒具食親與相對接以禮意人人
問以謡俗民所疾苦為陳和睦親
愛銷除怨咎之路長老皆以為便可施行因與議定嫁
娶喪祭儀品略依古禮不得過法延夀於是令文學校
官諸生皮弁執俎豆為吏民行䘮嫁娶禮
百姓遵用其教賣偶車馬下里偽物者棄之市道
數年徙
為東郡太守黄霸代延夀居潁川霸因其迹而大治延
夀為吏上禮義好古教化所至必聘其賢士以禮待用
廣謀議納諫爭舉行喪讓財表孝弟有行修治學宫
春秋鄉社陳鐘鼓管弦盛升降揖讓及都
試講武設斧鉞旌旗習射御之事治城郭收賦租先明
布告其日以期㑹為大事吏民敬畏趨鄉之
又置正五長相率
以孝弟不得舍姦人閭里阡陌有非常吏輙聞
知姦人莫敢入界其始若煩後吏無追捕之苦民無箠
楚之憂皆便安之接待下
吏恩施甚厚而約誓明或欺負之者延夀痛自刻責豈
其負之何以至此吏聞者自傷悔
其縣尉至自刺死及門下掾自剄人救不殊因瘖不能
言延夀聞之對掾史涕泣
遣吏毉治視厚復其家延夀
嘗出臨上車騎吏一人後至勅功曹議罰白
還至府門門卒當車願有所言延夀止車問之卒
曰孝經曰資於事父以事君而敬同故母取其愛而君
取其敬兼之者父也
今旦明府早駕久駐未出騎吏父来至府
門不敢入騎吏聞之趨走出謁適㑹明府登車以敬父
而見罰得毋虧大化乎延夀舉手輿中曰微子太守不
自知過歸舍召見門卒卒本諸生聞延夀賢無
因自逹故代卒延夀遂待用之其納善聽諫
皆此類也在東郡三嵗令行禁止斷獄大減為天下最
入守左馮翊滿嵗稱職為真嵗餘不肯出行縣
丞掾數白宜循行郡中覽觀民俗考長吏治迹
延夀曰縣皆有賢令長督郵分明善惡於外行縣恐無
所益重為煩擾丞掾皆以為方春月可壹出
勸耕桑延夀不得已行縣至髙陵民有昆弟相與訟田
自言延夀大傷之曰幸得備位為郡表率不能宣明教
化至令民有骨肉爭訟既傷風化重使賢長吏嗇夫三
老孝弟受其恥咎在馮翊當先退是日移病
不聽事因入卧傳舍閉閤思過一縣莫知所為令丞嗇
夫三老亦皆自繫待罪於是訟者宗族傳
相責譲此兩昆弟深自悔皆自髠肉袒謝願以田相移
終死不敢復爭延夀大喜
開閤延見内酒肉與相對飲食厲勉以意告鄉部有以
表勸悔過從善之民延夀乃起
聼事勞謝令丞以下引見尉薦郡中歙然莫不傳相勅
厲不敢犯延夀恩信周徧二十四縣莫復以辭訟自言
者推其至誠吏民不忍欺紿延夀代蕭望之為
左馮翊而望之遷御史大夫侍謁者福為望之道延夀
在東郡時放散官錢千餘萬望之與丞相丙吉議吉以
為更大赦不須考㑹御史當問事東郡
望之因令并問之
延夀聞知即部吏案校望之在馮翊時廪
犧官錢放散百餘萬廪犧吏掠治急自引與望之為姦
延夀劾奏移殿門禁止望之望之自奏職在總領天下
聞事不敢不問而為延壽所拘持上由是不直延夀各
令窮竟所考望之卒無事寔而望之遣御史案東郡具
得其事延夀在東郡時試騎士治飾兵車畫
龍虎朱爵延夀衣黄紈方領
駕四馬傅總建幢棨
植羽葆
鼓車歌車
功曹引車皆駕四馬載棨
㦸五騎為伍分左右部軍假司馬千人持幢旁轂
歌者先居射室望見延夀車噭咷楚歌
延夀坐射室騎吏持㦸
夾陛列立騎士從者帶弓鞬羅後令騎
士兵車四面營陳被甲鞮鞪居馬上抱弩負籣
又使騎士
戲車弄馬盗驂延夀又取官
銅物候月蝕鑄作刀劒鈎鐔放效尚方事
及取官錢帛私假繇
使吏及治飾車甲三百
萬以上於是望之劾奏延夀上僭不道又自陳前為延
夀所奏今復舉延夀罪衆庶皆以臣懐不正之心侵寃
延夀願下丞相中二千石博士議其罪事下公卿皆以
延夀前旣無状後復誣愬典法大臣欲以解罪狡猾不
道天子惡之延夀竟坐棄市吏民數千人送至渭城老
小扶持車轂爭奏酒炙延夀不忍距逆人人為
飲計飲酒石餘使掾史分謝送者逺苦吏民延夀死無
所恨百姓莫不流涕延夀三子皆為郎吏且死屬其子
勿為吏以己為戒子皆以父言去官不仕至
孫威乃復為吏至將軍威亦多恩信能拊衆得士死力
威又坐奢僭誅延夀之風類也
張敞字子髙本河東平陽人也祖父孺為上谷太守徙
茂陵敞父福事孝武帝官至光祿大夫敞後随宣帝徙
杜陵敞本以鄉有秩補太守卒史察廉
為甘泉倉長稍遷太僕丞杜延年甚竒之
㑹昌邑王徵即位動作不由法度敞上書諫曰孝昭皇
帝蚤崩無嗣大臣憂懼選賢聖承宗廟東迎
之日唯恐屬車之行遲今天
子以盛年初即位天下莫不拭目傾耳觀化聼風
國輔大臣未襃而昌邑小輦先遷
此過之大者也後十餘日王賀廢敞以切諫
顯名擢為豫州刺史以數上事有忠言宣帝徵敞為太
中大夫與于定國並平尚書事以正違忤大将軍霍光
而使主兵車出軍省減用度
復出為函谷關都尉宣帝初即位廢王賀在昌邑上
心憚之徙敞為山陽太守久之大将軍霍光薨宣帝始
親政事封光兄孫山雲皆為列侯以光子禹為大司馬
頃之山雲以過歸第霍氏諸壻親屬頗出補吏敞聞之
上封事曰臣聞公子季友有功於魯大夫趙衰有功於
晉大夫田完有功於齊皆疇其庸
延及
子孫終後田氏篡齊趙氏分晉季氏顓魯
故仲尼作春秋迹盛衰譏世卿最甚廼者
大将軍决大計安宗廟定天下功亦不細矣夫周公七
年耳而大将軍二十嵗海内之命斷於掌握方其隆時
感動天地侵廹隂陽月朓日蝕晝㝠宵光
地大震裂火生地中天文失度祅祥變怪不可勝
記皆隂類盛長臣下顓制之所生也朝臣宜有明言曰
陛下襃寵故大将軍以報功德足矣閒者輔臣顓政貴
戚太盛君臣之分不明請罷霍氏三侯皆就第及衞将
軍張安世宜賜几杖歸休時存問召見以列侯為天子
師明詔以恩不聼羣臣以義固爭而後許天下必以陛
下為不忘功德而朝臣為知禮霍氏世世無所患苦今
朝廷不聞直聲而令明詔自親其文
非䇿之得者也今兩侯以出人情不相逺以
臣心度之大司馬及其枝屬必有畏懼之心夫近臣自
危非完計也臣敞願於廣朝白發其端直
守逺郡其路無由夫心之精微口不能言也
言之微眇書不能文也故伊尹五就桀五就湯
蕭
相國薦淮隂累嵗乃得通况乎千里之外因書文諭事
指哉唯陛下省察上甚善其計然不徵也久之勃海膠
東盗賊並起敞上書自請治之曰臣聞忠孝之道退家
則盡心於親進宦則竭力於君夫小國中君猶有奮不
顧身之臣况於明天子乎今陛下逰意於太平勞精於
政事亹亹不舍晝夜羣臣有司宜
各竭力致身山陽郡户九萬三千口五十萬以上訖計
盗賊未得者七十七人它課諸事亦略如此臣
敞愚駑既無以佐思慮久處閒郡身逸樂而
忘國事非忠孝之節也伏聞膠東勃海左右郡嵗數不
登盗賊並起至攻官寺簒囚徒搜市朝劫
列侯吏失綱紀姦軌不禁臣敞不敢愛身避死唯明詔
之所處願盡力摧挫其暴虐存撫其孤弱事即有業所
至郡條奏其所由廢及所以興之狀書奏
天子徵敞拜膠東相賜黄金三十斤
敞辭之官自謂治劇郡非賞罰無以勸善懲惡
吏追捕有功效者願得壹切比三輔尤異

天子許之敞到膠東明設購賞開羣盗
令相捕斬除罪吏追捕有功上名尚書調補縣令者數
十人由是盗賊解散傳相捕斬吏民歙然
國中遂平居頃之王太后數出游獵敞奏書諫
曰臣聞秦王好滛聲葉陽后為不聼鄭衞之樂
楚嚴好田獵樊姬為之不食鳥獸之肉
口非惡㫖甘耳非憎絲竹也所以抑心意
絶耆欲者将以率二君而全宗祀也禮君母
出門則乗輜軿下堂則從傅母
進退則鳴玉佩内飾則結綢繆
此言尊貴所以自斂制
不從恣之義也今太后資質淑羙慈愛寛仁
諸侯莫不聞而少以田獵縱欲為名於以上聞亦未宜
也唯觀覽於徃古全行乎来今令后姬得
有所法則下臣有所稱誦臣敞幸甚書奏太
后止不復出是時潁川太守黄霸以治行第一入守京
兆尹霸視事数月不稱罷歸潁川於是制詔御史其以
膠東相敞守京兆尹自趙廣漢誅後比更守尹
如霸等數人皆不稱職京師􁃯廢長
安市偷盗尤多百賈苦之上以問敞敞以為可禁敞旣
視事求問長安父老偷盗酋長數人
居皆温厚出從童騎閭里以為長者
敞皆召見責問因貰其罪把其宿負
令致諸偷以自贖偷長曰今一
旦召詣府恐諸偷驚駭願壹切受署敞
皆以為吏遣歸休置酒小偷悉来賀且飲醉偷長以赭
汙其衣𥚑吏坐里閭閲出者汙
赭輙收縛之一日捕得數百人窮治所犯或一人百餘
發盡行法罰由是枹鼓稀鳴市無偷盗
天子嘉之敞為人敏疾賞罰分明見惡輙取時時
越法縱舍有足大者
其治京兆略循趙廣漢之迹方略耳目發伏禁
姦不如廣漢然敞本治春秋以經術自輔其政頗雜儒
雅往往表賢顯善不醇用誅罰以此能自全竟免於刑
戮京兆典京師長安中浩穰於三輔尤為劇
郡國二千石以髙第入守及為真久者
不過三二年近者數月一嵗輙毁傷失名以罪過罷唯
廣漢及敞為久任職敞為京兆朝廷每有大議引古今
處便宜公卿皆服天子數從之然敞無威儀時罷朝㑹
過走馬章臺街使御吏驅自以便
面拊馬
又為婦畫眉長安中傳
張京兆眉憮
有司以奏敞上問之
對曰臣聞閨房之内夫婦之私有過於畫眉者上愛其
能弗備責也然終不得大位敞與蕭望之于
定國相善始敞與定國俱以諫昌邑王超遷定國為大
夫平尚書事敞出為刺史時望之為大行丞後望之先
至御史大夫定國後至丞相敞終不過郡守為京兆九
嵗坐與光禄勲楊惲厚善後惲坐大逆誅公卿奏惲黨
友不宜處位等比皆免而敞奏獨寝不下
敞使賊捕掾絮舜有所案驗
舜以敞劾奏當免不肯
為敞竟事私歸其家人或諫舜舜曰吾為是公盡力多
矣今五日京兆耳安能復案事敞聞
舜語即部吏收舜繫獄是時冬月未盡數日案事吏晝
夜驗治舜竟致其死事舜當出死敞使
主簿持教告舜曰五日京兆竟何如冬月已盡延命乎
乃棄舜市㑹立春行寃獄使者出
舜家載尸并編敞教自言使者使
者奏敞賊殺不辜天子薄其罪欲令敞得
自便利即先下敞前坐楊惲不宜處
位奏免為庶人敞免奏既下詣闕上印綬便從闕下亡
命数月京師吏民解弛枹鼓
數起而冀州部中有大賊天子思敞功效使使者即家
在所召敞敞身被重劾
及使者至妻子家室皆泣惶懼而敞獨笑曰吾身亡命
為民郡吏當就捕今使者来此天子欲用我也即装隨
使者詣公車上書曰臣前幸得備位列
卿待罪京兆坐殺賊捕掾絮舜舜本臣敞
素所厚吏數蒙恩貸以臣有章劾當免受記
考事便歸卧家謂臣五日京兆背
恩忘義傷化薄俗臣竊以舜無狀枉法
以誅之臣敞賊殺無辜鞠獄故不直雖伏明法死無所
恨天子引見敞拜為冀州刺史敞起亡命復奉使典州
既到部而廣川王國羣軰不道賊連發不得敞以耳目
發起賊主名區處誅其渠帥廣川王姬昆
弟及王同族宗室劉調等通行為之囊橐
吏逐捕窮窘蹤迹皆入王宫敞自將郡國吏車
數百兩圍守王宫捜索調等果得之殿屋
重轑中
敞傅吏皆捕格斷頭
縣其頭王宫門外因劾奏廣川王天子不忍致法削
其戸敞居部嵗餘冀州盗賊禁止守太原太守
滿嵗為真太原郡清頃之宣帝崩元
帝初即位待詔鄭朋薦敞先帝名臣宜傅輔皇太子上
以問前將軍蕭望之望之以為敞能吏任治煩亂材輕
非師傅之器天子使使者徵敞欲以為左馮翊㑹病卒
敞所誅殺太原吏吏家怨敞随至杜陵刺殺敞中子璜
敞三子官皆至都尉初敞為京兆尹而敞弟武拜為梁
相是時梁王驕貴民多豪彊號為難治敞問武欲何以
治梁武敬憚兄謙不肯言敞使吏送至關戒吏自問武
武應曰馭黠馬者利其銜䇿梁國大都吏民凋敝且當
以柱後惠文彈治之耳

秦時獄法吏冠柱後惠
文武意欲以刑法治梁吏還道之敞笑曰審如掾言武
必辨治梁矣武既到官其治有迹亦能吏也敞孫竦王
莽時至郡守封侯博學文雅過於敞然政事不及也竦
死敞無後
王尊字子贛涿郡髙陽人也少孤歸諸父使牧
羊澤中尊竊學問能史書年十
三求為獄小吏數嵗給事太守府問詔書行事尊無不
對太守竒之除補書佐署守屬監獄
久之尊稱病去事師郡文學官
治尚書論語略通大義復召署守
屬治獄為郡決曹史數嵗以令舉幽州刺史從事

而太守察尊廉補遼西鹽官長數
上書言便宜事事下丞相御史初元中舉直言遷虢令
轉守槐里兼行羙陽令事春正月羙陽
女子告假子不孝曰兒常以我為妻妬笞我
尊聞之遣吏收捕驗問辭服尊曰律無妻母之法聖
人所不忍書此經所謂造獄者也
尊於是出坐廷上取不孝子縣磔著樹使
騎吏五人張弓射殺之吏民驚駭後上行幸雍過虢尊
供張如法而辦
以髙第擢為安定太守到官出教
告屬縣曰令長丞尉奉法守城為民父母抑
彊扶弱宣恩廣澤甚勞苦矣太守以今日至府願諸君
卿勉力正身以率下故行貪鄙能變更者與為治
明慎所職毋以身試法又出教勅掾
功曹各自底厲助太守為治其不中用趣自避退毋久
妨賢夫羽翮不修則不可以致千里
闑内不理無以整外府丞悉署吏
行能分别白之賢為上毋以富賈人百萬
不足與計事昔孔子治魯七日誅少正卯今太守視事
已一月矣五官掾張輔懐虎狼之心貪汙不軌
一郡之錢盡入輔家然適足以葬矣今将輔
送獄直符史詣閤下從太守受其事
丞戒之戒之相随入獄矣
輔繫獄數日死盡得其狡猾不道百萬
姦臧威震郡中盗賊分散入傍郡界豪彊多誅傷伏辜
者坐殘賊免起家復為䕶羌将軍轉校尉
䕶送軍糧委輸而羌人反絶轉道兵
數萬圍尊尊以千餘騎奔突羌賊功未列上
坐擅離部署㑹赦免歸家涿郡太守徐明薦尊不宜
久在閭巷上以尊為郿令遷
益州刺史先是琅邪王陽為益州刺史行部至卭郲九
折阪歎曰奉先人遺體奈
何數乗此險後以病去及尊為刺史至其阪問
吏曰此非王陽所畏道邪吏對曰是尊叱其馭曰驅之
王陽為孝子王尊為忠臣尊居部二嵗懐
来徼外蠻夷歸附其威信博士鄭寛中使行風俗
舉奏尊治狀遷為東平相是時東平王以至親驕
奢不奉法度傅相連坐及尊視事奉
璽書至庭中王未及出受詔尊持璽書歸舍
食已乃還致詔後謁見王太傅在前説相䑕之詩

尊曰毋持布鼓過雷門
王怒起
入後宫尊亦直趨出就舍先是王數私出入驅馳國中
與后姬家交通尊到官召勅廐長大王當從官屬鳴和
鸞乃出自今有令駕小車叩頭爭之言相教不得後尊
朝王王復延請登堂尊謂王曰尊来為相人皆弔尊也
以尊不容朝廷故見使相王耳天下皆言王勇顧但負
貴安能勇如尊乃勇
耳王變色視尊意欲格殺之即好謂尊曰願觀相君佩
刀尊舉掖顧謂傍侍郎前引佩刀視王
王欲誣相㧞刀向王邪王情得又
雅聞尊髙名大為尊屈酌酒具食相對極驩太后徵史

奏尊為相倨慢不臣王血氣未定不能忍愚誠恐母
子俱死今妾不得使王復見尊陛下不留意妾願先自
殺不忍見王之失義也尊竟坐免為庻人大将軍王鳯
奏請尊補軍中司馬擢為司𨽻校尉初中書謁者令石
顯貴幸専權為姦邪丞相匡衡御史大夫張譚皆阿附
畏事顯不敢言久之元帝崩成帝初即位顯徙為中太
僕不復典權衡譚乃奏顯舊惡請免顯等尊
於是劾奏丞相衡御史大夫譚位三公典五常九德

以總方略壹統類廣教化羙風俗為職知中書
謁者令顯等專權擅埶大作威福縱恣不制無所畏忌
為海内患害不以時白奏行罰而阿諛曲從附下㒺上
懐邪迷國無大臣輔政之義皆不道在
赦令前赦後衡譚舉奏顯不自陳不忠之罪而反揚著
先帝任用傾覆之徒妄言百官畏之甚於主上卑君尊
臣非所宜稱失大臣體又正月行幸曲臺臨饗罷衞士
衡與中二千石大鴻臚賞等
㑹坐殿門下衡南鄉賞等西鄉衡更為賞布東鄉席
起立延賞坐私語如食頃衡知行臨
百官共職萬衆㑹聚而設不正之席使下
坐上相比為小惠於公門之下
動不中禮亂朝廷爵秩之位
衡又使官大奴入殿中問行起居還言漏上十四刻行
臨到衡安坐不變色改容無怵惕肅敬
之心驕慢不謹皆不敬有詔勿治於是衡慙懼免冠謝
罪上丞相侯印綬天子以新即位重傷大臣乃
下御史丞問状劾奏尊妄詆欺非謗赦
前事猥歴奏大臣
無正法飾成小過以塗汙宰相摧辱公卿輕薄國
家奉使不敬有詔左遷尊為髙陵令數月以病免㑹南
山羣盗傰宗等數百人為吏民
害拜故𢎞農太守傅剛為校尉將迹射士千人逐捕
嵗餘不能禽或説大將軍鳳賊
數百人在轂下發軍擊之不能得
難以視四夷獨選賢京兆尹乃
可於是鳳薦尊徵為諫大夫守京輔都尉行京兆尹事
旬月閒盗賊清遷光祿大夫守京兆尹
後為真凡三嵗坐遇使者無禮司𨽻遣假佐放奉詔書
白尊發吏捕人
放謂尊詔書所捕宜密尊曰治所公正
京兆善漏泄人事
放曰所捕宜今發吏尊又曰詔書無京兆
文不當發吏及長安繫者三月閒千人以上尊出行縣
男子郭賜自言尊許仲家十餘人
共殺賜兄賞公歸舍吏不敢捕尊行縣
還上奏曰彊不陵弱各得其所寛大之政行和平之氣
通御史大夫中奏尊暴虐不改外
為大言倨嫚姍上威信日廢不宜
備位九卿尊坐免吏民多稱惜之湖三老公乗興等
上書訟尊治京兆功效日著
往者南山盗賊阻山横行剽刼良民殺奉
法吏道路不通城門至以警戒歩兵校尉使逐捕暴師
露衆曠日煩費不能禽制二卿坐黜
羣盗寖彊吏氣傷沮
流聞四方為國家憂當此之時有能捕斬
不愛金爵重賞關内侯寛中使問所徵故司𨽻校尉王
尊捕羣盗方略拜為諫大夫守京輔都尉行京兆尹事
尊盡節勞心夙夜思職卑體下士厲奔北之
吏起沮傷之氣二旬之閒大黨震壞渠率效首
賊亂蠲除民反農業拊循貧弱鉏耘豪強長
安宿豪大猾東市賈萬城西萬章翦張禁酒趙放

杜陵楊章等皆通邪結黨挟養姦
軌上干王法下亂吏治并兼役使侵漁小民為百姓豺
狼更數二千石二年莫能禽討
尊以正法案誅皆伏其辜姦邪銷釋吏民說服
尊撥劇整亂誅暴禁邪皆前
所稀有名將所不及雖拜為真未有殊
絶褒賞加於尊身今御史大夫奏尊傷害隂陽為國家
憂無承用詔書之意靖言庸違
象龔滔天
原其所以出御史丞
楊輔故為尊書佐素行隂賊惡口不信
好以刀筆䧟人於法輔常醉過尊大奴
利家利家捽搏其頬兄子閎㧞刀欲
剄之輔以故深怨疾毒欲傷害尊疑輔内
懐怨恨外依公事建畫為此議傅致奏文
浸潤加誣以復私怨
昔白起為秦將東破韓魏南㧞郢都應侯
譖之賜死杜郵吴起為魏守西河
而秦韓不敢犯䜛人閒焉斥逐奔楚秦聼浸
潤以誅良將魏信䜛言以逐賢守此皆偏聼不聰失人
之患也臣等竊痛傷尊修身絜已砥節首公
刺譏不憚將相誅惡不避豪彊誅不制之
賊解國家之憂功著職修威信不廢誠
國家爪牙之吏折衝之臣今一旦
無辜制於僥人之手傷於詆欺之文上不
得以功除罪下不得䝉棘木之聼
獨掩怨讎之偏奏被共工之大惡

無所陳怨愬罪尊以京師廢亂羣盗並興選賢徵用起
家為卿賊亂既除豪猾伏辜即以佞巧廢黜一尊之身
三期之間乍賢乍佞豈不甚哉
孔子曰愛之欲其生惡之欲其死是惑也浸潤之
譖不行焉可謂明矣願下公卿大夫博士
議郎定尊素行夫人臣而傷害隂陽死誅之罪也靖言
庸違放殛之刑也審如御
史章尊乃當伏觀闕之誅放於無人
之域不得苟免及任舉尊者當獲選舉
之辜不可但已
即不如章飾文深詆以愬無罪亦宜有誅以
懲讒賊之口絶詐欺之路唯明主參詳使白黑
分别書奏天子復以尊為徐州刺史遷東郡太守久之
河水盛溢泛浸瓠子金隄老弱奔走恐水大決為害尊
躬率吏民投沈白馬祀水神河伯尊親執圭
璧使巫䇿祝請以身填金隄因止宿廬居
隄上吏民數千萬人爭叩頭救止尊尊終
不肯去及水盛隄壞吏民皆奔走唯一主簿泣在尊旁
立不動而水波稍却廻還吏民嘉壯尊
之勇節白馬三老朱英等奏其狀下有司
考皆如言於是制詔御史東郡河水盛長毁壞金隄未
決三尺百姓惶恐奔走太守身當水衝履咫尺之難不
避危殆以安衆心吏民復還就作水不為災朕甚嘉之
秩尊中二千石加賜黄金二十斤數嵗卒官吏民紀之
尊子伯亦為京兆尹坐耎弱不勝任免
王章字仲卿泰山鉅平人也少以文學為官稍遷至諫
大夫在朝廷名敢直言元帝初擢為左曹中郎將與御
史中丞陳咸相善共毁中書令石顯為顯所䧟咸減死
髠章免官成帝立徵章為諫大夫遷司隸校尉大臣貴
戚敬憚之王尊免後代者不稱職章以選為京兆尹時
帝舅大將軍王鳳輔政章雖為鳳所舉非鳳專權不親
附鳳㑹日有蝕之章奏封事召見言鳳不可任用宜更
選忠賢上初納受章言後不忍退鳳章由是見疑遂為
鳳所陷罪至大逆語在元后傳初章為諸生學長安獨
與妻居章疾病無被卧牛衣中
與妻決涕泣其妻呵怒之曰仲卿京師尊
貴在朝廷人誰踰仲卿者今疾病困戹不自激卬
乃反涕泣何鄙也後
章仕宦歴位及為京兆欲上封事妻又
止之曰人當知足獨不念牛衣中涕泣時邪章曰非女
子所知也書遂上果下廷尉獄妻子皆收繫章小女年
可十二
夜起號哭曰平生獄上呼囚數常至九今
八而止我君
素剛先死者必君明日問之章果死妻
子皆徙合浦大將軍鳳薨後弟成都侯商復為大將軍
輔政白上還章妻子故郡其家屬皆完具采珠致産數
百萬時蕭育為泰山太守皆令贖還故田宅章為京兆
二嵗死不以其罪衆庶寃紀之號為三王王駿自有傳
駿即王陽子也
贊曰自孝武置左馮翊右扶風京兆尹
而吏民為之語曰前有趙張後有三王然劉向獨序趙
廣漢尹翁歸韓延夀馮商傳王尊揚雄亦如之
廣漢聰明下不能欺延
夀厲善所居移風然皆訐上不信以失身墮功
翁歸抱公絜已為近世表張敞衎衎履忠進言
緣飾儒雅刑罰必行縱赦有度條教可
觀然被輕媠之名王尊文武自将
所在必發譎詭不經好為大言王章剛直守節
不量輕重以陷刑戮妻子流遷哀哉
　前漢書卷七十六
　前漢書卷七十六考證
趙廣漢傳䕶作平陵方上注師古曰方上在張湯傳○
　按惠紀作斥上亦作斥土而張湯傳作方中
地節三年七月中丞相傅婢云云○通鑑考異曰盖傅
　婢死事已數年而廣漢追發其事也
廣漢竟坐要斬○通鑑考異曰廣漢死在元康元年本
　紀作二年誤也
尹翁歸傳河東二十八縣○按地理志河東郡
　統縣二十四自安邑至騏可數也此八字當是四字
　之誤
案致其罪高至於死○顧炎武曰髙謂罪名之上者猶
　言上刑矣
少子岑歴位九卿至後将軍○按公卿表岑字
　子河成帝永始四年以䕶羌校尉為執金吾元延元
　年為右将軍此文作後将軍必有一誤
韓延夀傳修治學宫○按學宫應作學官漢書各傳皆
　然諸本並誤耳
行縣至髙陵○按地理志髙陵雖為左馮翊首
　縣而非其治所趙廣漢傳曰左馮翊右扶風皆治長
　安中故曰行縣至髙陵也
使賢長吏嗇夫三老孝弟受其恥○胡三省曰賢長吏
　謂縣令丞也後漢志注三老孝弟力田三者皆鄉官
　之名也三老髙帝置孝弟力田髙后置所以勸導鄉
　里助成教化也
張敞傳山陽郡戸九萬三千口五十萬以上○
　按地理志山陽郡戸十七萬二千八百四十七口八
　十萬一千二百八十八與此文大相懸殊盖元始中
　戸口十倍於宣帝時矣
臣前幸得備位列卿待罪京兆○胡三省曰西都之制
　為三輔者列於九卿
王尊傳上行幸雍過虢○劉攽曰虢字是史氏誤○
　按顧炎武亦駁此文云今鳳翔縣古之雍城而
　虢在陕幸雍何以得過虢當是過羙陽之誤按攽及
　炎武並疑虢地在陕幸雍不當東行而不知右扶風
　自有虢縣也据地理志雍虢羙陽三縣並屬右扶風
　虢縣故城在今鳳翔府城南三十五里雍縣即今鳳
　翔府治漢帝西幸雍必過虢道里甚明何乃疑周之
　虢國東在𢎞農者乎夫漢時於周虢國地置陕縣屬
　𢎞農郡固不云虢縣也本文不誤
白馬三老朱英等○地理志東郡有白馬縣今滑縣也
　前漢書卷七十六考證
