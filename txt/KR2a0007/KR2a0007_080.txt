　前漢書卷八十
　　唐正議大夫行祕書少監琅邪縣開國子顔師古注
　宣元六王傳第五十
孝宣皇帝五男許皇后生孝元帝張倢伃生淮陽憲王
欽衛倢伃生楚孝王嚻公孫倢伃生東平思王
宇戎倢伃生中山哀王竟
淮陽憲王欽元康三年立母張倢伃有寵於宣帝霍皇
后廢後上欲立張倢伃為后久之懲艾霍氏欲害皇太
子廼更選後宫無子而謹慎者廼立長陵
王倢伃為后令母養太子后無寵希御見唯張倢伃最
幸而憲王壯大好經書法律聰逹有材帝甚愛之太子
寛仁喜儒術上數嗟歎憲王曰真我子也
常有意欲立張倢伃與憲王然用太子起於微細上少
依倚許氏及即位而許后以殺死太子蚤失
母故弗忍也久之上以故丞相
韋賢子元成陽狂讓侯兄經明行髙稱
於朝廷乃召拜元成為淮陽中尉欲感諭憲王輔以推
讓之臣由是太子遂安宣帝崩元帝即位
乃遣憲王之國時張倢伃已卒憲王有外祖母舅張博
兄弟三人歲至淮陽見親
輙受王賜後王上書請徙外家張氏於國博上書願留
守墳墓獨不徙王恨之後博至淮陽王賜之少博言負
責數百萬願王為償王不許
博辭去令弟光恐云王遇大人益解
博欲上書為大人乞
骸骨去王乃遣人持黄金五十斤送博博喜還書謝
為諂語盛稱譽王因言當今朝廷
無賢臣灾變數見足為寒心萬姓咸歸望於大王大王
奈何恬然不求入朝見輔助主上乎
使弟光數説王宜聽博計令於京師說用事貴人為王
求朝王不納其言後光欲至長安辭王復言願盡力與
博共為王求朝王即日至長安可因平陽侯
光得王欲求朝語馳使人語博博知王意動復遺王
書曰博幸得肺腑數進愚䇿未見省察北
游燕趙欲循行郡國求幽隱之士聞齊有駟先生者善
為司馬兵法大將之材也博得謁見承閒進問五帝三
王究竟要道卓爾非世俗之所知
今邉境不安天下騷動微此人其莫能安也
又聞北海之瀕有賢人
焉累世不可逮然難致也
得此二人而薦之功亦不細矣博願
馳西以此赴助漢急無財幣以通顯之趙王使謁者持
牛酒黄金三十斤勞博博不受復使人
願尚女聘金二百斤博未許㑹得
光書云大王巳遣光西與博并力求朝博自以棄捐不
意大王還意反義結以朱顔願殺身報徳朝
事何足言大王誠賜咳唾使得盡死湯禹所以成大功
也駟先生蓄積道術書無不有願知大
王所好請得輒上王得書喜
說報博書曰子髙廼幸
左顧存恤發心惻隱顯至誠
納以嘉謀語以至事雖
亦不敏敢不諭意今遣有司為子髙償責二百
萬是時博女壻京房以明易隂陽得幸於上數召見言
事自謂爲石顯五鹿充宗所排謀不得用數為博道之
博常欲誑燿淮陽王即具記房諸所説灾異及召見宻
語持予淮陽王以為信驗詐言已見中書令石君求朝
許以金五百斤賢聖制事盖慮功而不計費
昔禹治鴻水百姓罷勞
成功既立萬世頼之今聞陛下春秋未滿四十髮齒墮
落太子幼弱佞人用事隂陽不調百姓疾疫飢饉死者
且半鴻水之害殆不過此大王緖欲救
世將比功徳何可以忽
博己與大儒知道者為大王為便宜奏
陳安危指灾異大王朝見先口陳其意而後
奏之上必大説事成功立大王即有周邵之
名邪臣散亡公卿變節功徳亡比而梁趙之寵必歸大
王外家亦将富貴何復望大
王之金錢王喜説報博書曰廼者詔下止諸
侯朝者寡人憯然不知所出
子髙素有顔冉之資臧武之智

子貢之辯卞莊子之勇
兼此四者世之所鮮既開端緒
願卒成之求朝義事也奈何行金錢乎博報曰
已許石君須以成事王以金五百斤予博會房
出為郡守離左右顯具得此事告之
房漏泄省中語博兄弟詿誤諸侯王誹謗政治狡
猾不道皆下獄有司奏請逮捕欽上不忍致法遣諫大
夫王駿賜欽璽書曰皇帝問淮陽王有司奏王王舅張
博數遺王書非毁政治謗訕天子襃舉諸侯稱引周湯
以讇惑王所言尤惡悖逆無道王
不舉奏而多與金錢報以好言辜至不赦朕惻焉不忍
聞為王傷之推原厥本不祥
自博惟王之心匪同于凶已詔
有司勿治王事遣諫大夫駿申諭朕意
詩不云乎靖恭爾位正直是與
王其勉之駿諭
指曰禮為諸侯制相朝聘
之義盖以考禮壹徳尊事天子也且
王不學詩乎詩云俾侯於魯為周室輔
今王舅博數遺王書所言悖
逆王幸受詔䇿通經術
知諸侯名譽不當出竟天子普覆徳布
於朝而恬有博言多予金錢與相報
應不忠莫大焉故事諸侯王獲罪京師罪惡輕重縱不
伏誅必蒙遷削貶黜之罪未有但已者
也今聖主赦王之罪又憐王
失計忘本為博所惑加賜璽書使諫大夫申諭至意殷
勤之恩豈有量哉博等所犯惡大羣下
之所共攻王法之所不赦也自今以来王毋復以博等
累心務與衆棄之春秋之義大能變改
易曰藉用白茅旡咎
言臣子之道
改過自新絜已以承上然後免於咎也王其留意慎戒
惟思所以悔過易行塞重責稱厚恩者如
此則長有富貴社稷安矣於是淮陽王欽免冠稽首謝
曰奉藩無狀過惡暴列陛下不忍致
法加大恩遣使者申諭道術守藩之義伏念博罪惡尤
深當伏重誅臣欽願悉心自新奉承詔䇿頓首
死罪京房及博兄弟三人皆棄市妻子徙邉至成帝即
位以淮陽王屬為叔父敬寵之異於它國王上書自陳
舅張博時事頗為石顯等所侵因為博家屬徙者求還
丞相御史復劾欽前與博相遺私書指意非諸侯王所
宜䝉恩勿治事在赦前不悔過而復稱引自以為直失
藩臣體不敬上加恩許王還徙者三十六年薨子文王
𤣥嗣二十六年薨子縯嗣王莽時絶
楚孝王嚻甘露二年立為定陶王三年徙楚成帝河平
中入朝時被疾天子閔之下詔曰盖聞天地之性人為
貴人之行莫大於孝楚王嚻素行孝順仁
慈之國以来二十餘年孅介之過未嘗聞朕甚嘉之今
廼遭命離于惡疾夫子所痛曰蔑之命矣夫
斯人也而有斯疾也
朕甚
閔焉夫行純茂而不顯異則有國者將何朂哉
書不云乎用徳章厥善
今王朝正月詔與子男一人俱其
以廣戚縣戸四千三百封其子勲為廣戚侯眀年嚻薨
子懐王文嗣一年薨無子絶明年成帝復立文弟平陸
侯衍是為思王二十一年薨子紆嗣王莽
時絶初成帝時又立紆弟景為定陶王廣戚侯勲薨諡
曰煬侯子顯嗣平帝崩無子王莽立顯子嬰為孺子奉
平帝後莽簒位以嬰為定安公漢既誅莽更始時嬰在
長安平陵方望等頗知天文以為更始必敗嬰本統當
立者也共起兵將嬰至臨涇立為天
子更始遣丞相李松擊破殺嬰云
東平思王宇甘露二年立元帝即位就國壯大通姦犯
法上以至親貰弗罪傅相連坐
久之事太后内不相得太后上書言之求守杜陵園
上於是遣太中大夫張子蟜
奉璽書敕諭之曰皇帝問東
平王盖聞親親之恩莫重於孝尊尊之義莫大於忠故
諸侯在位不驕以致孝道制節謹度以翼天子
然後富貴不離其身
而社稷可保今聞王自修有闕本朝
不和流言紛紛謗自内興朕
甚憯焉為王懼之詩不云乎毋念爾祖述
修厥徳永言配命自求多福
朕惟王之春秋方剛
忽於道徳意有所移忠言未
納故臨遣太中大夫子蟜諭王
朕意孔子曰過而不改是謂過矣
王其深惟孰思之無違朕意又
特以璽書賜王太后曰皇帝使諸吏宦者令承問東平
王太后朕有聞王太后少加
意焉夫福善之門莫美於和睦患咎之首莫大於内離
今東平王出繦褓之中而託于南靣之位加以年齒方
剛渉學日寡驁忽臣下
不自它於太后
以是之間能無失禮義者其惟聖人乎傳曰
父為子隱直在其中矣
王太后眀察此
意不可不詳閨門之内母子之間同氣異息骨肉之恩
豈可忽哉豈可忽哉昔周公戒伯禽曰故舊無大故則
不可棄也毋求備於一人
夫以故舊之恩猶忍小惡而况此乎已遣使者
諭王王既悔過服罪太后寛忍以貰之
後宜不敢王太后强餐止思念
慎疾自愛宇慙懼因使者頓首謝死罪願洒心自改
詔書又勅傅相曰夫人之性皆有五常及其少
長耳目牽於耆欲故五常銷而邪心作情亂
其性利勝其義而不失厥家者
未之有也今王富於春秋氣力勇武獲師傅之教淺加
以少所聞見自今以来非五經之正術敢以游獵非禮
道王者輒以名聞宇立二十年元帝崩宇謂中
謁者信等曰漢大臣議天子少弱未能治天下以為我
知文法建欲使我輔佐天子我見尚書晨夜
極苦使我為之不能也今暑熱縣官年少
持服恐無處所我危得之
比至下宇凡三哭
飲酒食肉妻妾不離側又姬朐臑
故親幸後疏逺數歎息呼天宇聞
斥朐臑為家人子掃除永巷數笞擊之朐臑
私疏宇過失數令家告之宇覺知絞殺朐臑有司奏請
逮捕有詔削樊亢父二縣後三歳天子詔有司
曰盖聞仁以親親古之道也前東平王有闕
有司請廢朕不忍又請削朕不敢專惟
王之至親未甞忘於心今聞王改行自新尊修經術親
近仁人非法之求不以奸吏朕甚嘉焉傳不云
乎朝過夕改君子與之其復前所削縣如故
後年来朝上疏求諸子及太史公書上以問大將軍王
鳳對曰臣聞諸侯朝聘考文章正法度
非禮不言今東平王幸得来朝不思制節謹度以防危
失而求諸書非朝聘之
義也諸子書或反經術非聖人或眀鬼神信物怪
太史公書有戰國從横權譎之謀漢興之初謀臣竒
䇿天官灾異地形阸塞皆不宜在諸侯王不可予不許
之辭宜曰五經聖人所制萬事靡不畢載王審樂道傅
相皆儒者旦夕講誦足以正身虞意夫小辯
破義小道不通致逺恐泥皆不足以留意
諸益於經術者
不愛於王對奏天子如鳳言遂不與立
三十三年薨
子煬王雲嗣哀帝時無鹽危山土自起覆草如馳
道狀又瓠山石轉立
雲及后謁自之石所
祭治石象瓠山立石束倍草并
祠之建平三年息夫躬孫
寵等共因幸臣董賢告之是時哀帝被疾多所惡事下
有司逮王后謁下獄驗治言使巫傅恭婢合歡等祠祭
詛祝上為雲求為天子雲又與知災異者髙
尚等指星宿言上疾必不愈雲當得天下石立宣帝起
之表也有司請誅王有詔廢徙房陵雲自殺謁棄市立
十七年國除元始元年王莽欲反哀帝政白
太皇太后立雲太子開明為東平王又立思王孫成都
為中山王開明立三年薨無子復立開明兄嚴鄉侯信
子匡為東平王奉開明後王莽居攝東郡太守翟義與
嚴鄉侯信謀舉兵誅莽立信為天子兵敗皆為莽所滅
中山哀王竟初元二年立為清河王三年徙中山以幼
少未之國建昭四年薨邸葬杜陵
無子絶太后歸居外家戎氏
孝元皇帝三男王皇后生孝成帝傅昭儀生定陶共王
康馮昭儀生中山孝王興
定陶共王康永光三年立為濟陽王六
年徙為山陽王八年徙定陶王少而愛
長多材蓺習知音聲上竒器之母昭儀又幸幾代皇后
太子語在元后及史丹傳成帝即位緣先帝
意厚遇異於它王十九年薨子欣嗣十五年成帝無子
徴入為皇太子上以太子奉大宗後不得顧私親乃立
楚思王子景為定陶王奉共王後成帝崩太子即位是
為孝哀帝即位二年追尊共王為共皇帝置寢廟京師
序昭穆儀如孝元帝
徙定陶王景為信都王云
中山孝王興建昭二年王為信都王
十四年徙中山成帝之議立太子也御史大夫孔光
以為尚書有殷及王兄終弟及
中山王元帝之子宜為後成帝以中山王不材又兄弟
不得相入廟外家王氏與趙昭儀皆欲
用哀帝為太子故遂立焉上乃封孝王舅馮參為宜鄉
侯而益封孝王萬戸以尉其意三十年薨子衎嗣

七年哀帝崩無子徴中山王衎入即位是為平帝太皇
太后以帝為成帝後故立東平思王孫桃鄉頃侯子成
都為中山王奉孝王後王莽時絶
贊曰孝元之後徧有天下然
而世絶於孫豈非天哉淮陽憲王於時諸侯為聰察矣
張博誘之幾陷無道詩云貪人敗類
古今一也
　前漢書卷八十
　前漢書卷八十考證
楚孝王嚻傳子懐王文○按文表作芳
東平思王宇傳上於是遣太中大夫張子蟜注師古曰
　蟜字或作僑○按藝文志及劉向王褒傳並
　作僑則僑字是也
毋念爾祖述修厥德○今詩作聿修即漢書他傳亦作
　聿修惟此文作述或齊魯韓三家所傳不同耳
無鹽危山土自起覆草如馳道狀○息夫躬傳作無鹽
　危山有石自立開道與此稍異
贊詩云貪人敗類注師古曰大雅蕩之詩也○顧炎武
　曰大雅桑柔之詩師古誤以爲蕩
　前漢書卷八十考證
