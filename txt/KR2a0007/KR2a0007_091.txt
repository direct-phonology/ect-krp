唐正議大夫行祕書少監琅邪縣開國子顔師古注昔先王之制自天子公侯卿大夫士至於皁𨽻抱關擊橛者其爵祿奉飬宫室車服棺槨祭祀死生之制各有差品小不得僭大賤不得踰貴夫然故上下序而民志定於是辯其土地川澤邱陵衍沃原隰之宜教民樹種畜飬五穀六畜及至魚龞鳥獸雚蒲材幹器械之資所以飬生送終之具靡不皆育育之以時而用之有節草木未落斧斤不入於山林豺獺未祭罝網不布於壄澤鷹隼未擊矰弋不施於徯隧既順時而取物然猶山不茬蘖澤不伐夭蝝魚麛卵咸有常禁所以順時宣氣蕃阜庶物稸足功用如此之備也然後四民因其土宜各任智力夙興夜寐以治其業相與通功易事交利而俱贍非有徵發期㑹而逺近咸足故易曰后以財成輔相天地之宜以左右民備物致用立成器以為天下利莫大乎聖人此之謂也管子云古之四民不得雜處士相與言仁誼於間宴工相與議技巧於官府商相與語財利於市井農相與謀稼穡於田壄朝夕從事不見異物而遷焉故其父兄之教不肅而成子弟之學不勞而能各安其居而樂其業甘其食而美其服雖見竒麗紛華非其所習辟猶戎翟之與于越不相入矣是以欲寡而事節財足而不爭於是在民上者道之以徳齊之以禮故民有恥而且敬貴誼而賤利此三代之所以直道而行不嚴而治之大畧也及周室衰禮法墮諸侯刻桷丹楹大夫山節藻棁八佾舞於庭雍徹於堂其流至於士庶人莫不離制而棄本稼穡之民少商旅之民多榖不足而貸有餘陵夷至乎桓文之後禮誼大壞上下相冒國異政家殊俗耆欲不制僭差亡極於是商通難得之貨工作亡用之器士設反道之行以追時好而取世資偽民背實而要名姦夫犯害而求利簒弑取國者為王公圉奪成家者為雄桀禮誼不足以拘君子刑戮不足以威小人富者木土被文錦犬馬餘肉粟而貧者裋褐不完唅菽飲水其為編戸齊民同列而以財力相君雖為僕虜猶亡愠色故夫飾變詐為姦軌者自足乎一世之間守道循理者不免於饑寒之患其教自上興繇法度之無限也故列其行事以傳世變云昔粤王句踐困於㑹稽之上廼用范蠡計然計然曰知鬭則脩偹時用則知物二者形則萬貨之情可得見矣故旱則資舟水則資車物之理也推此類而脩之十年國富厚賂戰士遂報彊呉刷㑹稽之恥范蠡歎曰計然之䇿十用其五而得意既以施國吾欲施之家廼乗扁舟浮江湖變姓名適齊為鴟夷子皮之陶為朱公以為陶天下之中諸侯四通貨物所交易也廼治産積居與時逐而不責於人故善治産者能擇人而任時十九年之間三致千金而再散分與貧友昆弟後年衰老聽子孫脩業而息之遂至鉅萬故言富者稱陶朱子贛既學於仲尼退而仕衛發貯鬻財曹魯之間七十子之徒賜最為饒而顔淵簞食瓢飲在於陋巷子贛結駟連騎束帛之幣聘享諸侯所至國君無不分庭與之亢禮然孔子賢顔淵而譏子贛曰回也其庶乎屢空賜不受命而貨殖焉意則屢中白圭周人也當魏文侯時李克務盡地力而白圭樂觀時變故人棄我取人取我予能薄飲食忍嗜欲節衣服與用事僮僕同苦樂趨時若猛獸鷙鳥之發故曰吾治生猶伊尹吕尚之謀孫呉用兵商鞅行法是也故智不足與權變勇不足以決斷仁不足以取予彊不能以有守雖欲學吾術終不告也蓋天下言治生者祖白圭猗頓用盬鹽起邯鄲郭縱以鑄冶成業與王者埓富烏氏蠃畜牧及衆斥賣求竒繒物間獻戎王戎王十倍其償予畜畜至用谷量牛馬秦始皇令蠃比封君以時與列臣朝請巴寡婦清其先得丹穴而擅其利數世家亦不訾清寡婦能守其業用財自衛人不敢犯始皇以為貞婦而客之為築女懷清臺秦漢之制列侯封君食租稅歲率戸二百千戸之君則二十萬朝覲聘享出其中庶民農工商賈率亦歲萬息二千百萬之家即二十萬而更繇租賦出其中衣食好美矣故曰陸地牧馬二百蹏牛千蹏角千足羊澤中千足彘水居千石魚波山居千章之萩安邑千樹棗燕秦千樹栗蜀漢江陵千樹橘淮北滎南河濟之間千樹萩陳夏千畝桼齊魯千畝桑麻渭川千畝竹及名國萬家之城帶郭千畝畝鍾之田若千畝巵茜千畦薑韭此其人皆與千户侯等諺曰以貧求富農不如工工不如商刺繡文不如倚市門此言末業貧者之資也通邑大都酤一歲千釀醯醬千瓨漿千儋屠牛羊彘千皮榖糴千鐘薪槀千車舡長千丈木千章竹竿萬个軺車百乗牛車千兩木器桼者千枚銅器千鈞素木鐵器若巵茜千石馬蹏噭千牛千足羊彘千雙童手指千筋角丹砂千斤其帛絮細布千鈞文采千匹荅布皮革千石桼千大斗糵麴鹽豉千合鮐鮆千斤鮿鮑千鈞棗栗千石者三之狐貂裘千皮羔羊裘千石旃席千具它果采千種子貸金錢千貫節駔儈貪賈三之廉賈五之亦比千乗之家此其大率也蜀卓氏之先趙人也用鐵冶富秦破趙遷卓氏之蜀夫妻推輦行諸遷虜少有餘財爭與吏求近處處葭萌惟卓氏曰此地陿薄吾聞㟭山之下沃壄下有踆鴟至死不饑民工作布易賈乃求逺遷致之臨卭大憙即鐵山鼓鑄運籌筭賈滇蜀民富至童八百人田池射獵之樂擬於人君程鄭山東遷虜也亦冶鑄賈魋結民富埓卓氏程卓既衰至成哀間成都羅裒訾至鉅萬初裒賈京師随身數十百萬為平陵石氏持錢其人彊力石氏訾次如苴親信厚資遣之令往來巴蜀數年間致千餘萬裒舉其半賂遺曲陽定陵侯依其權力賒貸郡國人莫敢負擅鹽井之利期年所得自倍遂殖其貨宛孔氏之先梁人也用鐵冶為業秦滅魏遷孔氏南陽大鼓鑄規陂田連騎游諸侯因通商賈之利有游間公子之名然其贏得過當瘉於孅嗇家致數千金故南陽行賈盡法孔氏之雍容魯人俗儉嗇而丙氏尤甚以鐵冶起富至鉅萬然家自父兄子弟約頫有拾卬有取貰貸行賈徧郡國鄒魯以其故多去文學而趨利齊俗賤奴虜而刁閒獨愛貴之桀黠奴人之所患唯刁閒收取使之逐魚鹽商賈之利或連車騎交守相然愈益任之終得其力起數千萬故曰寧爵無刁言能使豪奴自饒而盡其力也刁閒既衰至成哀間臨淄姓偉訾五千萬周人既孅而師史尤甚轉轂百數賈郡國無所不至雒陽街居在齊秦楚趙之中富家相矜以久賈過邑不入門設用此等故師史能致十千萬師史既衰至成哀王莽時雒陽張長叔薛子仲訾亦十千萬莽皆以為納言士欲法武帝然不能得其利宣曲任氏其先為督道倉吏秦之敗也豪傑爭取金玉任氏獨窖倉粟楚漢相距滎陽民不得耕種米石至萬而豪傑金玉盡歸任氏任氏以此起富富人奢侈而任氏折節為力田畜人爭取賤賈任氏獨取貴善富者數世然任公家約非田畜所生不衣食公事不畢則不得飲酒食肉以此為閭里率故富而主上重之塞之斥也唯橋桃以致馬千匹牛倍之羊萬粟以萬鍾計呉楚兵之起長安中列侯封君行從軍旅齎貣子錢家子錢家以為關東成敗未决莫肯予唯母鹽氏出捐千金貸其息十之三月呉楚平一歲之中則母鹽氏息十倍用此富關中關中富商大賈大氐盡諸田田牆田蘭韋家栗氏安陵杜氏亦鉅萬前富者既衰自元成訖王莽京師富人杜陵樊嘉茂陵摯網平陵如氏苴氏長安丹王君房豉樊少翁王孫大卿為天下髙訾樊嘉五千萬其餘皆鉅萬矣王孫卿以財飬士與雄傑交王莽以為京司市師漢司東市令也此其章章尤著者也其餘郡國富民兼業顓利以貨賂自行取重於鄉里者不可勝數故秦楊以田農而甲一州翁伯以販脂而傾縣邑張氏以賣醬而隃侈質氏以洒削而鼎食濁氏以胃脯而連騎張里以馬醫而撃鍾皆越法矣然常循守事業積累贏利漸有所起至於蜀卓宛孔齊之刁間公擅山川銅鐵魚鹽市井之入運其籌䇿上爭王者之利下錮齊民之業皆䧟不軌奢僭之惡又况掘冢搏掩犯姦成富曲叔稽發雍樂成之徒猶復齒列傷化敗俗大亂之道也前漢書卷九十一考證貨殖傳昔粤王勾踐云云○按范蠡子貢白圭猗頓烏氏巴寡婦清其人皆在漢以前不應與程卓諸人並列此則沿襲史記本文未及刋除者也劉知幾每譏班氏失於裁斷此亦其彰彰者淮北滎南河濟之間千樹萩○史記作淮北常山以南河濟之間千樹萩又漿千儋史記作千甔又榖糴千鍾史記作販榖糴千鍾又木器桼者千枚史記作木器髤者又馬蹏噭千史記作蹏躈千桼千大斗○顧炎武曰是漢時已有大斗但用之量麄貨耳按史記但云桼千斗無大字又蘖麯鹽豉千合史記作千瓵徐廣曰瓵音貽瓦器受斗六升又鮿鮑千鈞史記作鯫千石鮑千鈞羔羊裘千石○顧炎武曰變皮言石亦互文也按顔注謂狐貂貴故言皮羔羊賤故言石其説甚確蓋非互文為平陵石氏持錢○顧炎武曰持錢猶今人言掌財也魯人俗儉嗇而丙氏尤甚○丙氏史記作曹邴氏安陵杜氏○按史記作安陵杜杜氏言安陵縣及杜縣之杜氏皆富也故秦楊以田農而甲一州云云○秦楊史記作秦陽又翁伯史記作雍伯又質氏史記作郅氏又曲叔史記作田叔又稽發史記作桓發前漢書卷九十一考證