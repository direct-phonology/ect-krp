前漢書卷九十七上唐正議大夫行祕書少監琅邪縣開國子顔師古注外戚列傳第六十七上自古受命帝王及繼體守文之君非獨内徳茂也蓋亦有外戚之助焉夏之興也以塗山而桀之放也用末喜殷之興也以有娀及有㜪而紂之滅也嬖妲己周之興也以姜嫄及太任太姒而幽王之禽也淫褒姒故易基乾坤詩首關睢書美釐降春秋譏不親迎夫婦之際人道之大倫也禮之用唯昏姻為兢兢夫樂調而四時和隂陽之變萬物之統也可不慎與人能𢎞道末如命何甚哉妃匹之愛君不能得之臣父不能得之子况卑下乎既驩合矣或不能成子姓成子姓矣而不能要其終豈非命也哉孔子罕言命蓋難言之非通幽明之變惡能識乎性命漢興因秦之稱號帝母稱皇太后祖母稱太皇太后適稱皇后妾皆稱夫人又有美人良人八子七子長使少使之號焉至武帝制倢伃娙娥傛華充依各有爵位而元帝加昭儀之號凡十四等云昭儀位視丞相爵比諸侯王倢伃視上卿比列侯娙娥視中二千石比關内侯傛華視眞二千石比大上造美人視二千石比少上造八子視千石比中更充依視千石比左更七子視八百石比右庻長良人視八百石比左庻長長使視六百石比五大夫少使視四百石比公乗五官視三百石順常視二百石無涓共和娛靈保林良使夜者皆視百石上家人子中家人子視有秩斗食云五官以下葬司馬門外高祖呂皇后父吕公單父人也好相人高祖微時吕公見而異之乃以女妻高祖生惠帝魯元公主高祖為漢王元年封呂公為臨泗侯二年立孝惠為太子後漢王得定陶戚姬愛幸生趙隱王如意太子為人仁弱高祖以為不類已常欲廢之而立如意如意類我戚姬常從上之關東日夜啼泣欲立其子呂后年長常留守希見益疏如意且立為趙王留長安幾代太子者數賴公卿大臣爭之及叔孫通諌用留侯之䇿得無易呂后為人剛毅佐高帝定天下兄二人皆為列將從征伐長兄澤為周呂侯次兄釋之為建成侯逮高祖而侯者三人高祖四年臨泗侯吕公薨高祖崩惠帝立呂后為皇太后廼令永巷囚戚夫人髠鉗衣赭衣令舂戚夫人舂且歌曰子為王母為虜終日舂薄暮常與死為伍相離三千里當誰使告女太后聞之大怒曰乃欲倚女子邪乃召趙王誅之使者三反趙相周昌不遣太后召趙相相徴至長安使人復召趙王王來惠帝慈仁知太后怒自迎趙王霸上入宫挾與起居飲食數月帝晨出射趙王不能蚤起太后伺其獨居使人持鴆飲之遲帝還趙王死太后遂斷戚夫人手足去眼熏耳飲瘖藥使居鞠域中名曰人彘居數月廼召惠帝視人彘帝視而問知其戚夫人廼大哭因病歳餘不能起使人請太后曰此非人所為臣為太后子終不能復治天下以此日飲為滛樂不聽政七年而崩太后發喪哭而泣不下留侯子張辟彊為侍中年十五謂丞相陳平曰太后獨有帝今哭而不悲君知其解未陳平曰何解辟彊曰帝無壯子太后畏君等今請拜呂台呂産為將將兵居南北軍及諸呂皆官居中用事如此則太后心安君等幸脫禍矣丞相如辟彊計請之太后說其哭廼哀呂氏權由此起廼立孝惠後宫子為帝太后臨朝稱制復殺高祖子趙幽王友共王恢及燕靈王建遂立周呂侯子台為呂王台弟産為梁王建成侯釋之子祿為趙王台子通為燕王又封諸呂凡六人皆為列侯追尊父吕公為呂宣王兄周呂侯為悼武王太后持天下八年病犬禍而崩語在五行志病困以趙王祿為上將軍居北軍梁王産為相國居南軍戒産祿曰高祖與大臣約非劉氏王者天下共擊之今王呂氏大臣不平我即崩恐其為變必據兵衛宫慎毋送喪為人所制太后崩太尉周勃丞相陳平朱虛侯劉章等共誅産祿悉捕諸呂男女無少長皆斬之而迎立代王是為孝文皇帝孝惠張皇后宣平侯敖尚帝姊魯元公主有女恵帝即位呂太后欲為重親以公主女配帝為皇后欲其生子萬方終無子廼使陽為有身取後宫美人子名之殺其母立所名子為太子惠帝崩太子立為帝四年廼自知非皇后子出言曰太后安能殺吾母而名我我壯即為所為太后聞而患之恐其作亂廼幽之永巷言帝病甚左右莫得見太后下詔廢之語在高后紀遂幽死更立恒山王𢎞為皇帝而以呂祿女為皇后欲連根固夲牢甚然而無益也呂太后崩大臣正之卒滅呂氏少帝恒山淮南濟川王皆以非孝惠子誅獨置孝惠皇后廢處北宫孝文後元年薨葬安陵不起墳高祖薄姬文帝母也父吳人秦時與故魏王宗女魏媼通生薄姬而薄姬父死山隂因葬焉及諸侯畔秦魏豹立為王而魏媼内其女於魏宫許負相薄姬當生天子是時項羽方與漢王相距滎陽天下未有所定豹初與漢撃楚及聞許負言心喜因背漢而中立與楚連和漢使曹參等虜魏王豹以其國為郡而薄姬輸織室豹已死漢王入織室見薄姬有詔内後宫歲餘不得幸始姬少時與管夫人趙子兒相愛約曰先貴毋相忘已而管夫人趙子兒先幸漢王漢王四年坐河南成臯靈臺此兩美人侍相與笑薄姬初時約漢王問其故兩人俱以實告漢王心悽然憐薄姬是日召欲幸之對曰昨暮夢龍據妾胷上曰是貴徵也吾為汝成之遂幸有身歲中生文帝年八歲立為代王自有子後希見高祖崩諸幸姬戚夫人之屬呂后怒皆幽之不得出宫而薄姬以希見故得出從子之代為代太后太后弟薄昭從如代代王立十七年高后崩大臣議立後疾外家呂氏彊暴皆稱薄氏仁善故迎立代王為皇帝尊太后為皇太后封弟昭為軹侯太后母亦前死葬櫟陽北廼追尊太后父為靈文侯會稽郡置園邑三百家長丞以下使奉守寢廟上食祠如法櫟陽亦置靈文夫人園令如靈文侯園儀太后蚤失父其奉太后外家魏氏有力廼召復魏氏賞賜各以親疏受之薄氏侯者一人太后後文帝二歲孝景前二年崩葬南陵用呂后不合葬長陵故特自起陵近文帝孝文竇皇后景帝母也呂太后時以良家子選入宫太后出宫人以賜諸王各五人竇姬與在行中家在清河願如趙近家請其主遣宦者吏必置我籍趙之伍中宦者忘之誤置籍代伍中籍奏詔可當行竇姬涕泣怨其宦者不欲徃相彊廼肯行至代代王獨幸竇姬生女嫖孝恵七年生景帝代王王后生四男先代王未入立為帝而王后卒及代王為帝後王后所生四男更病死文帝立數月公卿請立太子而竇姬男最長立為太子竇姬為皇后女為館陶長公主明年封少子武為代王後徙梁是為梁孝王竇皇后親蚤卒葬觀津於是薄太后廼詔有司追封竇后父為安成侯母曰安成夫人令清河置園邑二百家長丞奉守比靈文園法竇后兄長君弟廣國字少君年四五歲時家貧為人所略賣其家不知處傳十餘家至宜陽為其主人入山作炭暮臥岸下百餘人岸崩盡厭殺臥者少君獨脫不死自卜數日當為侯從其家之長安聞皇后新立家在觀津姓竇氏廣國去時雖少識其縣名及姓又嘗與其姊采桑墮用為符信上書自陳皇后言帝召見問之具言其故果是復問其所識曰姊去我西時與我决傳舍中匄沐沐我已飯我乃去於是竇皇后持之而泣侍御左右皆悲廼厚賜之家於長安綘侯灌將軍等曰吾屬不死命乃且縣此兩人此兩人所出微不可不為擇師傳又復放呂氏大事也於是乃選長者之有節行者與居竇長君少君由此為退讓君子不敢以富貴驕人竇皇后疾失明文帝幸邯鄲慎夫人尹姬皆無子文帝崩景帝立皇后為皇太后乃封廣國為章武侯長君先死封其子彭祖為南皮侯吳楚反時太后從昆弟子竇嬰俠喜士為大將軍破吳楚封魏其侯竇氏侯者凡三人竇太后好黄帝老子言景帝及諸竇不得不讀老子尊其術太后後景帝六歲凡立五十一年元光六年崩合葬霸陵遺詔盡以東宫金錢財物賜長公主嫖至武帝時魏其侯竇嬰為丞相後誅孝景薄皇后孝文薄太后家女也景帝為太子時薄太后取以為太子妃景帝立立薄妃為皇后無子無寵立六年薄太后崩皇后廢廢後四年薨葬長安城東平望亭南孝景王皇后武帝母也父王仲槐里人也母臧兒故燕王臧荼孫也為仲妻生男信與兩女而仲死臧兒更嫁為長陵田氏婦生男蚡勝臧兒長女嫁為金王孫婦生一女矣而臧兒卜筮曰兩女當貴欲倚兩女奪金氏金氏怒不肯與决乃内太子宮太子幸愛之生三女一男男方在身時王夫人夢日入其懐以告太子太子曰此貴徴也未生而文帝崩景帝即位王夫人生男是時薄皇后無子後數歳景帝立齊栗姬男為太子而王夫人男為膠東王長公主嫖有女欲與太子為妃栗姬妬而景帝諸美人皆因長公主見得貴幸栗姬日怨怒謝長主不許長主欲與王夫人王夫人許之㑹薄皇后廢長公主日譖栗姬短景帝常屬諸姬子曰吾百歲後善視之栗姬怒不肯應言不遜景帝心銜之而未發也長公主日譽王夫人男之美帝亦自賢之又耳曩者所夢日符計未有所定王夫人又隂使人趣大臣立栗姬為皇后大行奏事文曰子以母貴母以子貴今太子母號宜為皇后帝怒曰是乃所當言邪遂案誅大行而廢太子為臨江王栗姬愈恚不得見以憂死卒立王夫人為皇后男為太子封皇后兄信為蓋侯初皇后始入太子家後女弟兒姁亦復入生四男兒姁蚤卒四子皆為王皇后長女為平陽公主次南宫公主次隆慮公主皇后立九年景帝崩武帝即位為皇太后尊太后母臧兒為平原君封田蚡為武安侯勝為周陽侯王氏田氏侯者凡三人蓋侯信好酒田蚡勝貪巧於文辭蚡至丞相追尊王仲為共侯槐里起園邑二百家長丞奉守及平原君薨從田氏葬長陵亦置園邑如共侯法初皇太后㣲時所為金王孫生女俗在民間蓋諱之也武帝始立韓嫣白之帝曰何為不蚤言乃車駕自徃迎之其家在長陵小市直至其門使左右入求之家人驚恐女逃匿扶將出拜帝下車立曰大姊何臧之深也載至長樂宫與俱謁太后太后垂涕女亦悲泣帝奉酒前為夀錢千萬奴婢三百人公田百頃甲第以賜姊太后謝曰為帝費因賜湯沐邑號脩成君男女各一人女嫁諸侯男號脩成子仲以太后故横於京師太后凡立二十五年後景帝十五歲元朔三年崩合葬陽陵孝武陳皇后長公主嫖女也曾祖父陳嬰與項羽俱起後歸漢為堂邑侯傳子至孫午午尚長公主生女初武帝得立為太子長主有力取主女為妃及帝即位立為皇后擅寵驕貴十餘年而無子聞衛子夫得幸幾死者數焉上愈怒后又挾婦人媚道頗覺元光五年上遂窮治之女子楚服等坐為皇后巫蠱祠祭祝詛大逆無道相連及誅者三百餘人楚服梟首於市使有司賜皇后策曰皇后失序惑於巫祝不可以承天命其上璽綬罷退居長門宫眀年堂邑侯午薨生男須嗣侯主寡居私近董偃十餘年主薨須坐淫亂兄弟爭財當死自殺國除後數年廢后乃薨葬霸陵郎官亭東孝武衛皇后字子夫生微也其家號曰衛氏出平陽侯邑子夫為平陽主謳者武帝即位數年無子平陽主求良家女十餘人飾置家帝祓霸上還過平陽主主見所偫美人帝不説既飲謳者進帝獨説子夫帝起更衣子夫侍尚衣軒中得幸還坐驩甚賜平陽主金千斤主因奏子夫送入宮子夫上車主拊其背曰行矣强飯勉之即貴願無相忘入宫歲餘不復幸武帝擇宫人不中用者斥出之子夫得見涕泣請出上憐之復幸遂有身尊寵召其兄衛長君弟青侍中而子夫生三女元朔元年生男據遂立為皇后先是衛長君死乃以青為將軍撃匈奴有功封長平侯青三子在襁褓中皆為列侯及皇后姊子霍去病亦以軍功為冠軍侯至大司馬票騎將軍青為大司馬大將軍衛氏支屬侯者五人青還尚平陽主皇后立七年而男立為太子後色衰趙之王夫人中山李夫人有寵皆蚤卒後有尹倢伃鉤弋夫人更幸衞后立三十八年遭巫蠱事起江充為姦太子懼不能自明遂與皇后共誅充發兵兵敗太子亡走詔遣宗正劉長樂執金吾劉敢奉策收皇后璽綬自殺黄門蘇文姚定漢輿置公車令空舎盛以小棺瘞之城南桐柏衞氏悉滅宣帝立乃改葬衞后追諡曰思后置園邑三百家長丞周衞奉守焉孝武李夫人本以倡進初夫人兄延年性知音善歌舞武帝愛之每為新聲變曲聞者莫不感動延年侍上起舞歌曰北方有佳人絶世而獨立一顧傾人城再顧傾人國寜不知傾城與傾國佳人難再得上嘆息曰善世豈有此人乎平陽主因言延年有女弟上乃召見之實妙麗善舞由是得幸生一男是為昌邑哀王李夫人少而蚤卒上憐憫焉圖畫其形於甘泉宫及衛思后廢後四年武帝崩大將軍霍光緣上雅意以李夫人配食追上尊號曰孝武皇后初李夫人病篤上自臨候之夫人蒙被謝曰妾久寢病形貌毁壊不可以見帝願以王及兄弟為託上曰夫人病甚殆將不起一見我屬託王及兄弟豈不快哉夫人曰婦人貌不脩飾不見君父妾不敢以燕媠見帝上曰夫人第一見我將加賜千金而予兄弟尊官夫人曰尊官在帝不在一見上復言欲必見之夫人遂轉鄉歔欷而不復言於是上不説而起夫人姊妹讓之曰貴人獨不可一見上屬託兄弟邪何為恨上如此夫人曰所以不欲見帝者乃欲以深託兄弟也我以容貌之好得從微賤愛幸於上夫以色事人者色衰而愛㢮愛㢮則恩絶上所以攣攣顧念我者乃以平生容貌也今見我毁壊顔色非故必畏惡吐棄我意尚肯復追思閔錄其兄弟哉及夫人卒上以后禮葬焉其後上以夫人兄李廣利為貳師將軍封海西侯延年為協律都尉上思念李夫人不已方士齊人少翁言能致其神廼夜張燈燭設帳帷陳酒肉而令上居他帳遙望見好女如李夫人之貌還幄坐而歩又不得就視上愈益相思悲感為作詩曰是邪非邪立而望之偏何姍姍其來遲令樂府諸音家絃歌之上又自為作賦以傷悼夫人其辭曰美連娟以脩嫮兮命樔絶而不長飾新宫以延貯兮冺不歸乎故郷慘鬱鬱其蕪穢兮隠處幽而懐傷釋輿馬於山椒兮奄脩夜之不陽秋氣㦧以凄淚兮桂枝落而銷亡神㷀㷀以遙思兮精浮游而出畺託沈隂以壙久兮惜蕃華之未央念窮極之不還兮惟幼眇之相羊函荾荴以俟風兮芳雜襲以彌章的容與以猗靡兮縹飄姚虖愈荘燕淫衍而撫楹兮連流視而娥揚既激感而心逐兮包紅顔而弗明驩接狎以離别兮宵寤夢之芒芒忽遷化而不反兮魄放逸以飛揚何靈魂之紛紛兮哀裵回以躊躇埶路日以逺兮遂荒忽而辭去超兮西征屑兮不見寖淫敞􁛝寂兮無音思若流波怛兮在心亂曰佳俠函光隕朱榮兮嫉妬闟茸將安程兮方時隆盛年夭傷兮弟子増欷洿沬悵兮悲愁於邑喧不可止兮嚮不虚應亦云已兮嫶妍太息嘆稚子兮懰慄不言倚所恃兮仁者不誓豈約親兮既徃不來申以信兮去彼昭昭就冥冥兮既下新宫不復故庭兮嗚呼哀哉想魂靈兮其後李延年弟季坐姦亂後宫廣利降匈奴家族滅矣孝武鉤弋趙倢伃昭帝母也家在河間武帝巡狩過河間望氣者言此有竒女天子亟使使召之既至女兩手皆拳上自披之手即時伸由是得幸號曰拳夫人先是其父坐法宫刑為中黄門死長安葬雍門拳夫人進為偼伃居鉤弋宫大有寵元始三年生昭帝號鉤弋子任身十四月廼生上曰聞昔堯十四月而生今鉤弋亦然廼命其所生門曰堯母門後衛太子敗而燕王旦廣陵王胥多過失寵姬王夫人男齊懐王李夫人男昌邑哀王皆蚤薨鉤弋子年五六歲壯大多知上常言類我又感其生與衆異甚竒愛之心欲立焉以其年穉母少恐女主顓恣亂國家猶與久之鉤弋倢伃從幸甘泉有過見譴以憂死因葬雲陽後上疾病乃立鉤弋子為皇太子拜奉車都尉霍光為大司馬大將軍輔少主明日帝崩昭帝即位追尊鉤弋偼伃為皇太后發卒二萬人起雲陵邑三千戸追尊外祖趙父為順成侯詔右扶風置園邑二百家長丞奉守如法順成侯有姊君姁賜錢二百萬奴婢第宅以充實焉諸昆弟各以親疏受賞賜趙氏無在位者唯趙父追封孝昭上官皇后祖父桀隴西上邽人也少時為羽林期門郎從武帝上甘泉天大風車不得行解蓋授桀桀奉蓋雖風常屬車雨下蓋輒御上竒其材力遷未央廐令上嘗體不安及愈見馬馬多瘦上大怒令以我不復見馬邪欲下吏桀頓首曰臣聞聖體不安日夜憂懼意誠不在馬言未卒泣數行下上以為忠由是親近為侍中稍遷至太僕武帝疾病以霍光為大將軍太僕桀為左將軍皆受遺詔輔少主以前捕斬反者莽通功封桀為安陽侯初桀子安取霍光女結婚相親光每休沐出桀嘗代光入决事昭帝始立年八嵗帝長姊鄂邑蓋長公主居禁中共養帝蓋主私近子客河間丁外人上與大將軍聞之不絶主驩有詔外人侍長主長主内周陽氏女令配耦帝時上官安有女即霍光外孫安因光欲内之光以為尚幼不聽安素與丁外人善説外人曰聞長主内女安子容貌端正誠因長主時得入為后以臣父子在朝而有椒房之重成之在於足下漢家故事常以列侯尚主足下何憂不封侯乎外人喜言於長主長主以為然詔召委女入為倢伃安為騎都尉月餘遂立為皇后年甫六歳安以后父封桑樂侯食邑千五百户遷車騎將軍日以驕淫受賜殿中出對賔客言與我婿飲大樂見其服飾使人歸欲自燒物安醉則祼行内與後母及父諸良人侍御皆亂子病死仰而罵天數守大將軍光為丁外人求侯及桀欲妄官祿外人光執正皆不聽又桀妻父所幸充國為太醫監闌入殿中下獄當死冬月且盡蓋主為充國入馬二十匹贖罪廼得减死論於是桀安父子深怨光而重徳蓋主知燕王旦帝兄不得立亦怨望桀安即記光過失予燕王令上書告之又為丁外人求侯燕王大喜上書稱子路喪姊朞而不除孔子非之子路曰由不幸寡兄弟不忍除之故曰觀過知仁今臣與陛下獨有長公主為姊陛下幸使丁外人侍之外人宜蒙爵號書奏上以問光光執不許及告光罪過上又疑之愈親光而疏桀安桀安寖恚遂結黨與謀殺光誘徴燕王至而誅之因廢帝而立桀或曰當如皇后何安曰逐麋之狗當顧菟邪且用皇后為尊一旦人主意有所移雖欲為家人亦不可得此百世之一時也事發覺燕王蓋主皆自殺語在霍光傳桀安宗族既滅皇后以年少不與謀亦光外孫故得不廢皇后母前死葬茂陵郭東追尊曰敬夫人置園邑二百家長丞奉守如法皇后自使私奴婢守桀安冢光欲皇后擅寵有子帝時體不安左右及醫皆阿意言宜禁内雖宫人使令皆為窮絝多其帶後宫莫有進者皇后立十歲而昭帝崩后年十四五云昌邑王賀徴即位尊皇后為皇太后先與太后共廢王賀立孝宣帝元帝即位為太皇太后凡立四十七年年五十二建昭二年崩合葬平陵衞太子史良娣宣帝祖母也太子有妃有良娣有孺子妻妾凡三等子皆稱皇孫史良娣家本魯國有母貞君兄恭以元鼎四年入為良娣生男進號史皇孫武帝末巫蠱事起衞太子及良娣史皇孫皆遭害史皇孫有一男號皇曾孫時生數月猶坐太子繫獄積五歳乃遭赦治獄使者邴吉憐皇曽孫無所歸載以付史恭恭母貞君年老見孫孤甚哀之自養視焉後曽孫収養於掖庭遂登至尊位是為宣帝而貞君及恭已死恭三子皆以舊恩封長子高為樂陵侯曽為將陵侯元為平臺侯及高子丹以功徳封武陽侯侯者凡四人高至大司馬車騎將軍丹左將軍自有傳史皇孫王夫人宣帝母也名翁須太始中得幸於史皇孫皇孫妻妾無號位皆稱家人子征和二年生宣帝帝生數月衛太子皇孫敗家人子皆坐誅莫有收葬者唯宣帝得全即尊位後追尊母王夫人諡曰悼后祖母史良娣曰戾后皆改葬起園邑長丞奉守語在戾太子傳地節三年求得外祖母王媼媪男無故無故弟武皆隨使者詣闕時乗黄牛車故百姓謂之黄牛嫗初上即位數遣使者求外家久逺多似類而非是既得王媼令太中大夫任宣與丞相御史屬雜考問鄉里識知者皆曰王嫗嫗言名妄人家本涿郡蠡吾平鄉年十四嫁為同鄉王更得妻更得死嫁為廣望王廼始婦産子男無故武女翁須翁須年八九歳時寄居廣望節侯子劉仲卿宅仲卿謂廼始曰予我翁須自養長之媼為翁須作縑單衣送仲卿家仲卿教翁須歌舞徃來歸取冬夏衣居四五歲翁須來言邯鄲賈長兒求歌舞者仲卿欲以我與之媼即與翁須逃走之平鄉仲卿載廼始共求媼媼惶急將翁須歸曰兒居君家非受一錢也奈何欲予它人仲卿詐曰不也後數日翁須乗長兒車馬過門呼曰我果見行當之柳宿媼與廼始之柳宿見翁須相對涕泣謂曰我欲為汝自言翁須曰母置之何家不可以居自言無益也媼與廼始還求錢用隨逐至中山盧奴見翁須與歌舞等比五人同處媼與翁須共宿明日廼始留視翁須媼還求錢欲隨至邯鄲媼歸糶買未具廼始來歸曰翁須已去我無錢用隨也因絶至今不聞其問賈長兒妻貞及從者師遂辭徃二十歲太子舍人侯明從長安來求歌舞者請翁須等五人長兒使遂送至長安皆入太子家及廣望三老更始劉仲卿妻其等四十五人辭皆驗宣奏王媼悼后母明白上皆召見賜無故武爵關内侯旬月間賞賜以鉅萬計頃之制詔御史賜外祖母號為博平君以博平蠡吾兩縣戸萬一千為湯沐邑封舅無故為平昌侯武為樂昌侯食邑各六千户初廼始以本始四年病死後三歲家廼富貴追賜諡曰思成侯詔涿郡治冢室置園邑四百家長丞奉守如法歲餘博平君薨諡曰思成夫人詔徙思成侯合葬奉明顧成廟南置園邑長丞罷涿郡思成園王氏侯者二人無故子接為大司馬車騎將軍而武子商至丞相自有傳孝宣許皇后元帝母也父廣漢昌邑人少時為昌邑王郎從武帝上甘泉誤取它郎鞍以被其馬發覺吏劾從行而盜當死有詔募下蠶室後為宦者丞上官桀謀反時廣漢部索其殿中廬有索長數尺可以縳人者數千枚滿一篋緘封廣漢索不得它吏徃得之廣漢坐論為鬼薪輸掖庭後為暴室嗇夫時宣帝養於掖庭號皇曾孫與廣漢同寺居時掖庭令張賀本衞太子家吏及太子敗賀坐下刑以舊恩養視皇曾孫甚厚及曾孫壮大賀欲以女孫妻之是時昭帝始冠長八尺二寸賀弟安世為右將軍與霍將軍同心輔政聞賀稱譽皇曾孫欲妻以女安世怒曰曾孫廼衞太子後也幸得以庻人衣食縣官足矣勿復言予女事於是賀止時許廣漢有女平君年十四五當為内者令歐侯氏子婦臨當入歐侯氏子死其母將行卜相當大貴母獨喜賀聞許嗇夫有女廼置酒請之酒酣為言曾孫體近下人乃闗内侯可妻也廣漢許諾明日嫗聞之怒廣漢重令為介遂與曾孫一歲生元帝數月曾孫立為帝平君為偼伃是時霍將軍有小女與皇太后有親公卿議更立皇后皆心儀霍將軍女亦未有言上乃詔求㣲時故劒大臣知指白立許偼伃為皇后既立霍光以后父廣漢刑人不宜君國歲餘乃封為昌成君霍光夫人顯欲貴其小女道無從明年許皇后當娠病女醫淳于衍者霍氏所愛嘗入宮侍皇后疾衍夫賞為掖庭戸衞謂衍可過辭霍夫人行為我求安池監衍如言報顯顯因生心辟左右字謂衍少夫幸報我以事我亦欲報少夫可乎衍曰夫人所言何等不可者顯曰將軍素愛小女成君欲竒貴之願以累少夫衍曰何謂邪顯曰婦人免乳大故十死一生今皇后當免身可因投毒藥去也成君即得為皇后矣如蒙力事成富貴與少夫共之衍曰藥雜治當先嘗安可顯曰在少夫為之耳將軍領天下誰敢言者緩急相護但恐少君無意耳衍良久曰願盡力即擣附子齎入長定宫皇后免身後衍取附子并合大醫大丸以飲皇后有頃曰我頭岑岑也藥中得無有毒對曰無有遂加煩懣崩衍出過見顯相勞問亦未敢重謝衍後人有上書告諸醫侍疾無狀者皆收繫詔獄劾不道顯恐事急即以状具語光因曰既失計為之無令吏急衍光驚鄂黙然不應其後奏上署衍勿論許后立三年而崩諡曰恭哀皇后葬杜南是為杜陵南園後五年立皇太子廼封太子外祖父昌成君廣漢為平恩侯位特進後四年復封廣漢兩弟舜為博望侯延壽為樂成侯許氏侯者凡三人廣漢薨諡曰戴侯無子絶葬南園旁置邑三百家長丞奉守如法宣帝以延壽為大司馬車騎將軍輔政元帝即位復封延壽中子嘉為平恩侯奉戴侯後亦為大司馬車騎将軍孝宣霍皇后大司馬大將軍博陸侯光女也母顯既使淳于衍隂殺許后顯因為成君衣補治入宫具勸光内之果立為皇后初許后起微賤登至尊日淺從官車服甚節儉五日一朝皇太后於長樂宫親奉案上食以婦道共養及霍后立亦脩許后故事而皇太后親霍后之姊子故常竦體敬而禮之皇后轝駕侍從甚盛賞賜官屬以千萬計與許后時懸絶矣上亦寵之顓房燕立三歲而光薨後一歲上立許后男為太子昌成君者為平恩侯顯怒恚不食歐血曰此乃民間時子安得立即后有子反為王邪復教皇后令毒太子皇后數召太子賜食保阿輙先嘗之后挾毒不得行後殺許后事頗泄顯遂與諸壻昆弟謀反發覺皆誅滅使有司賜皇后策曰皇后熒惑失道懐不徳挾毒與母博陸宣成侯夫人顯謀欲危太子無人母之恩不宜奉宗廟衣服不可以承天命嗚呼傷哉其退避宫上璽綬有司霍后立五年廢處昭䑓宫後十二歲徙雲林舘廼自殺葬昆吾亭東初霍光及兄驃騎将軍去病皆自以功伐封侯居位宣帝以光故封去病孫山山弟雲皆為列侯侯者前後四人孝宣王皇后其先高祖時有功賜爵闗内侯自沛徙長陵傳爵至后父奉光奉光少時好鬬雞宣帝在民間數與奉光會相識奉光有女年十餘歲每當適人所當適輒死故久不行及宣帝即位召入後宫稍進為偼伃是時館陶王母華偼伃及淮陽憲王母張倢伃楚孝王母衞偼伃皆愛幸霍皇后廢後上憐許太子蚤失母幾為霍氏所害於是乃選後宫素謹慎而無子者遂立王偼伃為皇后令母養太子自為后後希見無寵封父奉光為卭成侯立十六年宣帝崩元帝即位為皇太后封太后兄舜為安平侯後二年奉光薨諡曰共侯葬長門南置園邑三百家長丞奉守如法元帝崩成帝即位為太皇太后復爵太皇太后弟駿為關内侯食邑千户王氏列侯二人闗内侯一人舜子章章從弟咸皆至左右將軍時成帝母亦姓王氏故世號太皇太后為卭成太后卭成太后凡立四十九年年七十餘永始元年崩合葬杜陵稱東園奉光孫勲坐法免元始中成帝太后下詔曰孝宣王皇后朕之姑深念奉質共脩之義恩結于心惟卭成共侯國廢祀絶朕甚閔焉其封共侯曾孫堅固為卭成侯至王莽乃絶前漢書卷九十七上前漢書卷九十七上考證外戚傳殷之興也以有娀又有㜪○按又有㜪三字及下文太姒二字並史記所無而漢書𥙷之漢興因秦之稱號云云○按自此以下詳序宫中位號班氏所自撰錄也後書云秦爵列九品即据此傳高祖薄姬傳漢王四年坐河南成臯靈臺○史記作坐河南宫成臯臺孝景王皇后傳元朔三年崩○史記作元朔四年誤也此與紀合前漢書卷九十七上考證前漢書卷九十七下唐正議大夫行秘書少監琅邪縣開國子顔師古注外戚列𫝊第六十七下孝元王皇后成帝母也家凡十侯五大司馬外戚莫盛焉自有𫝊孝成許皇后大司馬車騎将軍平恩侯嘉女也元帝悼傷母恭哀后居位日淺而遭霍氏之辜故選嘉女以配皇太子初入太子家上令中常侍黄門親近者侍送還白太子懽説狀元帝喜謂左右酌酒賀我左右皆稱萬歳久之有一男失之及成帝即位立許妃爲皇后復生一女失之初后父嘉自元帝時爲大司馬車騎将軍輔政已八九年矣及成帝立復以元舅陽平侯王鳯爲大司馬大将軍與嘉並杜欽以爲故事后父重於帝舅乃說鳯曰車騎將軍至貴将軍宜尊重之敬之無失其意蓋輕細微眇之漸必生乖忤之患不可不慎衛将軍之日盛於蓋侯近世之事語尚在於長老之耳唯將軍察焉久之上欲専委任鳯廼策嘉曰将軍家重身尊不宜以吏職自絫賜黄金二百斤以特進侯就朝位後嵗餘薨諡曰恭侯后聰慧善史書自爲妃至即位常寵於上後宫希得進見皇太后及帝諸舅憂上無繼嗣時又數有災異劉向谷永等皆陳其咎在於後宫上然其言於是省减椒房掖庭用度皇后廼上疏曰妾誇布服糲食加以幼稚愚惑不眀義理幸得免離茅屋之下備後宫埽除蒙過誤之寵居非命所當託洿穢不脩曠職尸官數逆至法踰越制度當伏放流之誅不足以塞責廼壬寅日大長秋受詔椒房儀制御服輿駕所發諸官署及所造作遺賜外家羣臣妾皆如竟寧以前故事妾伏自念入椒房以來遺賜外家未嘗踰故事每輒决上可覆問也今誠時世異制長短相𥙷不出漢制而已纖微之間未必可同若竟寧前與黄龍前豈相放哉家吏不曉今壹受詔如此且使妾搖手不得今言無得發取諸官殆謂未央宫不屬妾不宜獨取也言妾家府亦不當得妾竊惑焉幸得賜湯沐邑以自奉養亦小發取其中何害於誼而不可哉又詔書言服御所造皆如竟寧前吏誠不能揆其意即且令妾被服所爲不得不如前設妾欲作某屏風張於某所曰故事無有或不能得則必繩妾以詔書矣此二事誠不可行唯陛下省察宦吏忮佷必欲自勝幸妾尚貴時猶以不急事操人况今日日益侵又獲此詔其操約人豈有所訴陛下見妾在椒房終不肯給妾纖微内邪若不私府小取将安所仰乎舊故中宫乃私奪左右之賤繒及發乘輿服繒言爲待詔補已而貿易其中左右多竊怨者甚恥為之又故事以特牛祠大父母戴侯敬侯皆得蒙恩以太牢祠今當率如故事唯陛下哀之今吏甫受詔讀記直豫言使后知之非可復若私府有所取也其萌芽所以約制妾者恐失人理今但損車駕及毋若未央宫有所發遺賜衣服如故事則可矣其餘誠太廹急奈何妾薄命端遇竟寧前竟寧前於今世而比之豈可邪故時酒肉有所賜外家輒上表廼决又故杜陵梁美人嵗時遺酒一石肉百斤耳妾甚少之遺田八子誠不可若是事率衆多不可勝以文陳俟自見索言之唯陛下深察焉上於是采劉向谷永之言以報曰皇帝問皇后所言事聞之夫日者衆陽之宗天光之貴王者之象人君之位也夫以隂而侵陽虧其正體是非下陵上妻乘夫賤踰貴之變與春秋二百四十二年變異為衆莫若日蝕大自漢興日蝕亦爲呂霍之屬見以今揆之豈有此等之效與諸侯拘迫漢制牧相執持之也又安獲齊趙七國之難將相大臣褢誠秉忠唯義是從又惡有上官博陸宣成之謀若乃徒歩豪桀非有陳勝項梁之羣也匈奴夷狄非有冒頓郅支之倫也方外内鄉百蠻賔服殊俗慕義八州懐徳雖使其懐挟邪意猶不足憂又况其無乎求於夷狄無有求於臣下無有微後宫也當何以塞之日者建始元年正月白氣出於營室營室者天子之後宫也正月於尚書為皇極皇極者王氣之極也白者西方之氣其於春當廢今正於皇極之月興廢氣於後宫視后妾無能懐任保全者以著繼嗣之微賤人將起也至其九月流星如𤓰出於文昌貫紫宫尾委曲如龍臨於鉤陳此又章顯前尤著在内也其後則有北宫井溢南流逆理數郡水出流殺人民後則訛言相𫝊驚震女童入殿咸莫覺知夫河者水隂四瀆之長今乃大决沒漂陵邑斯昭隂盛盈溢違經絶紀之應也廼昔之月鼠巢于𣗳野鵲變色五月庚子鳥焚其巢太山之域易曰鳥焚其巢旅人先咲後號咷喪牛于易凶言王者處民上如鳥之處巢也不顧䘏百姓百姓畔而去之若鳥之自焚也雖先快意説咲其後必號而無及也百姓喪其君若牛亡其毛也故稱凶㤗山王者易姓告代之處今正於岱宗之山甚可懼也三月癸未大風自西搖祖宗寢廟揚裂帷席折㧞樹木頓僵車輦毁壊檻屋災及宗廟足為寒心四月己亥日蝕東井轉旋且索與既無異已猶戊也亥復水也明隂盛咎在内於戊巳虧君體著絶世於皇極顯禍敗及京都於東井變怪衆備末重益大來數益甚成形之禍月以迫切不救之患日寖婁深咎敗灼灼若此豈可以忽哉書云高宗肜日粤有雊雉祖已曰惟先假王正厥事又曰雖休勿休惟敬五刑以成三徳即飭椒房及掖庭耳今皇后有所疑便不便其條刺使大長秋來白之吏拘於法亦安足過蓋矯枉者過直古今同之且財幣之省特牛之祠其於皇后所以扶助徳美為華寵也咎根不除災變相襲祖宗且不血食何戴侯也𫝊不云乎以約失之者鮮審皇后欲從其奢與朕亦當法孝武皇帝也如此則甘泉建章可復興矣世俗嵗殊時變日化遭事制宜因時而移舊之非者何可放焉君子之道樂因循而重改作昔魯人為長府閔子騫曰仍舊貫如之何何必改作蓋惡之也詩云雖無老成人尚有典刑曽是莫聽大命以傾孝文皇帝朕之師也皇太后皇后成法也假使太后在彼時不如職今見親厚又惡可以踰乎皇后其刻心秉徳毋違先后之制度力誼勉行稱順婦道減省羣事謙約為右其孝東宫毋闕朔望推誠永䆒爰何不臧養名顯行以息衆讙垂則列妾使有法焉皇后深惟母忽是時大將軍鳯用事威權尤盛其後比三年日蝕言事者頗歸咎於鳯矣而谷永等遂著之許氏許氏自知為鳯所不佑久之皇后寵亦益衰而後宫多新愛后姊平安剛侯夫人謁等為媚道祝謯後宫有身者王美人及鳯等事發覺太后大怒下吏考問謁等誅死許后坐廢處昭臺宫親屬皆歸故郡山陽后弟子平恩侯旦就國凡立十四年而廢在昭臺歳餘還徙長定宫後九年上憐許氏下詔曰蓋聞仁不遺逺誼不忘親前平安剛侯夫人謁坐大逆罪家屬幸蒙赦令歸故郡朕惟平恩戴侯先帝外祖魂神廢棄莫奉祭祀念之未嘗忘于心其還平恩侯且及親屬在山陽郡者是歳廢后敗先是廢后姊孊寡居與定陵侯淳于長私通因為之小妻長紿之曰我能白東宫復立許后為左皇后廢后因孊私賂遺長數通書記相報謝長書有誖謾發覺天子使廷尉孔光持節賜廢后藥自殺葬延陵交道廐西孝成班倢伃帝初即位選入後宫始為少使蛾而大幸為偼伃居増成舍再就館有男數月失之成帝遊於後庭嘗欲與倢伃同輦載倢伃辭曰觀古圖畫聖賢之君皆有名臣在側三代末主廼有嬖女今欲同輦得無近似之乎上善其言而止太后聞之喜曰古有樊姬今有班倢伃倢伃誦詩及窈窕徳象女師之篇每進見上疏依則古禮自鴻嘉後上稍隆於内寵倢伃進侍者李平平得幸立為倢伃上曰始衛皇后亦從微起廼賜平姓曰衛所謂衛倢伃也其後趙飛燕姊弟亦從自微賤興隃越禮制寖盛於前班倢伃及許皇后皆失寵稀復進見鴻嘉三年趙飛燕譖告許皇后班倢伃挟媚道祝詛後宫詈及主上許皇后坐廢考問班倢伃倢伃對曰妾聞死生有命富貴在天脩正尚未蒙福為邪欲以何望使鬼神有知不受不臣之愬如其無知愬之何益故不為也上善其對憐憫之賜黄金百斤趙氏姊弟驕妬倢伃恐久見危求共養太后長信宫上許焉倢伃退處東宫作賦自傷悼其辭曰承祖考之遺徳兮何性命之淑靈登薄軀於宫闕兮充下陳於後庭蒙聖皇之渥恵兮當日月之盛眀揚光烈之翕赫兮奉隆寵於増成既過幸於非位兮竊庻幾乎嘉時每寤寐而絫息兮申佩離以自思陳女圖以鏡監兮顧女史而問詩悲晨婦之作戒兮哀襃閻之為郵美皇英之女虞兮榮任姒之母周雖愚陋其靡及兮敢舍心而忘兹歴年歳而悼懼兮閔蕃華之不滋痛陽祿與柘館兮仍繦褓而離災豈妾人之殃咎兮將天命之不可求白日忽已移光兮遂晻莫而昧幽猶被覆載之厚徳兮不廢捐於罪郵奉共養于東宫兮託長信之末流共洒埽於帷幄兮永終死以為期願歸骨於山足兮依松柏之餘休重曰潛𤣥宫兮幽以清應門閉兮禁闥扄華殿塵兮玉階菭中庭萋兮綠草生廣室隂兮帷幄暗房櫳虚兮風泠泠感帷裳兮𤼵紅羅紛綷縩兮紈素聲神𦕈𦕈兮宻靚處君不御兮誰為榮俯視兮丹墀思君兮履綦仰視兮雲屋雙涕兮横流顧左右兮和顔酌羽觴兮銷憂惟人生兮一世忽一過兮若浮已獨享兮高明處生民兮極休勉虞精兮極樂與福祿兮無期綠衣兮白華自古兮有之至成帝崩倢伃充奉園陵薨因葬園中孝成趙皇后本長安宫人初生時父母不舉三日不死廼收養之及壮屬陽阿主家學歌舞號曰飛燕成帝嘗微行出過陽阿主作樂上見飛燕而説之召入宫大幸有女弟復召入俱為倢伃貴傾後宫許后之廢也上欲立趙偼伃皇太后嫌其所出㣲甚難之太后姊子淳于長為侍中數徃來𫝊語得太后指上立封趙婕伃父臨為成陽侯後月餘乃立倢伃為皇后追以長前白罷昌陵功封為定陵侯皇后旣立後寵少衰而弟絶幸為昭儀居昭陽舍其中庭彤朱而殿上髤􁇀切皆銅沓冒黄金塗白玉階壁帶往往為黄金釭函藍田璧眀珠翠羽飾之自後宫未嘗有焉姊弟顓寵十餘年卒皆無子末年定陶王來朝王祖母傅太后私賂遺趙皇后昭儀定陶王竟為太子明年春成帝崩帝素彊無疾病是時楚思王衍梁王立來朝明旦當辭去上宿供張白虎殿又欲拜左將軍孔光為丞相已刻侯印書贊昏夜平善郷晨傅絝韤欲起因失衣不能言晝漏上十刻而崩民間歸罪趙昭儀皇太后詔大司馬莽丞相大司空曰皇帝暴崩羣衆讙譁怪之掖庭令輔等在後庭左右侍燕廹近雜與御史丞相廷尉治問皇帝起居發病狀趙昭儀自殺哀帝既立尊趙皇后為皇太后封太后弟侍中駙馬都尉欽為新成侯趙氏侯者凡二人後數月司𨽻觧光奏言臣聞許美人及故中宫史曹宫皆御幸孝成皇帝産子子隱不見臣遣從事掾業史望騐問知狀者掖庭獄丞籍武故中黄門王舜吳恭靳嚴官婢曹曉道房張棄故趙昭儀御者于客子王偏臧兼等皆曰宫即曉子女前屬中宫為學事史通詩授皇后房與宫對食元延元年中宫語房曰陛下幸宫後數月曉入殿中見宫腹大問宫宫曰御幸有身其十月中宫乳掖庭牛官令舍有婢六人中黄門田客持詔記盛綠綈方底封御史中丞印予武曰取牛官令舍婦人新産兒婢六人盡置暴室獄母問兒男女誰兒也武迎置獄宫曰善臧我兒胞丞知是何等兒也後三日客持詔記與武問兒死未手書對牘背武即書對兒見在未死有頃客出曰上與昭儀大怒奈何不殺武叩頭啼曰不殺兒自知當死殺之亦死即因客奏封事曰陛下未有繼嗣子無貴賤惟留意奏入客復持詔記予武曰今夜漏上五刻持兒與舜㑹東交掖門武因問客陛下得武書意何如曰憆也武以兒付舜舜受詔内兒殿中為擇乳母告善養兒且有賞母令漏泄舜擇棄為乳母時兒生八九日後三日客復持詔記封如前予武中有封小綠篋記曰告武以篋中物書予獄中婦人武自臨飲之武發篋中有裹藥二枚赫蹏書曰告偉能努力飲此藥不可復入女自知之偉能卽宫宫讀書已曰果也欲姊弟擅天下我兒男也頟上有壯髪類孝元皇帝今兒安在危殺之矣奈何令長信得聞之宫飲藥死後宫婢六人召入出語武曰昭儀言女無過寜自殺邪若外家也我曹言願自殺即自繆死武皆表奏狀棄所養兒十一日宫長李南以詔書取兒去不知所置許美人前在上林涿沐館數召入飾室中若舍一歲再三召留數月或半歲御幸元延二年褱子其十一月乳詔使嚴持乳醫及五種和藥丸三送美人所後客子偏兼聞昭儀謂成帝曰常紿我言從中宫來即從中宫來許美人兒何從生中許氏竟當復立邪懟以手自擣以頭擊壁戸柱從牀上自投地啼泣不肯食曰今當安置我欲歸耳帝曰今故告之反怒為殊不可曉也帝亦不食昭儀曰陛下自知是不食謂何陛下常自言約不負女今美人有子竟負約謂何帝曰約以趙氏故不立許氏使天下無出趙氏上者毋憂也後詔使嚴持綠囊書予許美人告嚴曰美人當有以予女受來置飾室中簾南美人以葦篋一合盛所生兒緘封及綠囊報書予嚴嚴持篋書置飾室簾南去帝與昭儀坐使客子觧篋緘未巳帝使客子偏兼皆出自閉户獨與昭儀在須臾開戸嘑客子偏兼使緘封篋及綠綈方底推置屏風東恭受詔持篋方底予武皆封以御史中丞印曰告武篋中有死兒埋屏處勿令人知武穿獄樓垣下為坎埋其中故長定許貴人及故成都平阿侯家婢王業任孋公孫習前免為庻人詔召入屬昭儀為私婢成帝崩未幸梓宫食卒悲哀之時昭儀自知罪惡大知業等故許氏王氏婢恐事泄而以大婢羊子等賜與業等各且十人以慰其意屬無道我家過失元延二年五月故掖庭令吾丘遵謂武曰掖庭丞吏以下皆與昭儀合通無可與語者獨欲與武有所言我無子武有子是家輕族人得無不敢乎掖庭中御幸生子者輒死又飲藥傷墯者無數欲與武共言之大臣票騎將軍貪耆錢不足計事奈何令長信得聞之遵後病困謂武今我已死前所語事武不能獨為也慎語皆在今年四月丙辰赦令前臣謹案永光三年男子忠等發長陵傅夫人冢事更大赦孝元皇帝下詔曰比朕不當所得赦也窮治盡伏辜天下以為當魯嚴公夫人殺世子齊桓召而誅焉春秋予之趙昭儀傾亂聖朝親滅繼嗣家屬當伏天誅前平安剛侯夫人謁坐大逆同産當坐以蒙赦令歸故郡今昭儀所犯尤誖逆罪重於謁而同産親屬皆在尊貴之位廹近帷幄羣下寒心非所以懲惡崇誼示四方也請事窮竟丞相以下議正法哀帝於是免新成侯趙欽欽兄子成陽侯訢皆為庻人将家屬徙遼西郡時議郎耿育上疏言臣聞繼嗣失統廢適立庻聖人法禁古今至戒然太伯見歴知適逡循固譲委身吳粤權變所設不計常法致位王季以崇聖嗣卒有天下子孫承業七八百載功冠三王道徳最備是以尊號追及太王故世必有非常之變然後廼有非常之謀孝成皇帝自知繼嗣不以時立念雖末有皇子萬歳之後未能持國權柄之重制於女主女主驕盛則耆欲無極少主幼弱則大臣不使世無周公抱負之輔恐危社稷傾亂天下知陛下有賢聖通明之徳仁孝子愛之恩懐獨見之明内斷於身故廢後宫就館之漸絶㣲嗣禍亂之根乃欲致位陛下以安宗廟愚臣旣不能深援安危定金匱之計又不知推演聖徳述先帝之志廼反覆校省内暴露私燕誣汙先帝傾惑之過成結寵妾妬媚之誅甚失賢聖逺見之明逆負先帝憂國之意夫論大徳不拘俗立大功不合衆此廼孝成皇帝至思所以萬萬於衆臣陛下聖徳盛茂所以符合於皇天也豈當世庸庸斗筲之臣所能及哉且褒廣將順君父之美匡捄銷滅旣徃之過古今通義也事不當時固争防禍於未然各随指阿從以求容媚晏駕之後尊號已定萬事已訖廼探追不及之事訐揚幽昧之過此臣所深痛也願下有司議即如臣言宜宣布天下使咸曉知先帝聖意所起不然空使謗議上及山陵下流後世逺聞百蠻近布海内甚非先帝託後之意也蓋孝子善述父之志善成人之事唯陛下省察哀帝為太子亦頗得趙太后力遂不竟其事傅太后恩趙太后趙太后亦歸心故成帝母及王氏皆怨之哀帝崩王莽白太后詔有司曰前皇太后與昭儀俱侍帷幄姊弟専寵錮寢執賊亂之謀殘滅繼嗣以危宗廟誖天犯祖無為天下母之義貶皇太后為孝成皇后徙居北宫後月餘復下詔曰皇后自知罪惡深大朝請希闊失婦道無共養之禮而有狼虎之毒宗室所怨海内之讎也而尚在小君之位誠非皇天之心夫小不忍亂大謀恩之所不能已者義之所割也今廢皇后為庻人就其園是日自殺凡立十六年而誅先是有童謡曰燕燕尾涎涎張公子時相見木門倉琅根燕飛來啄皇孫皇孫死燕啄矢成帝每微行出常與張放俱而稱富平侯家故曰張公子倉琅根宫門銅鍰也孝元傅昭儀哀帝祖母也父河内温人蚤卒母更嫁為魏郡鄭翁妻生男惲昭儀少為上官太后才人自元帝為太子得進幸元帝即位立為倢伃甚有寵為人有材畧善事人下至宫人左右飲酒酹地皆祝延之産一男一女女為平都公主男為定陶恭王恭王有材藝尤愛於上元帝旣重傅倢伃及馮倢伃亦幸生中山孝王上欲殊之於後宫以二人皆有子為王上尚在未得稱太后乃更號曰昭儀賜以印綬在倢伃上昭其儀尊之也至成哀時趙昭儀董昭儀皆無子猶稱焉元帝崩傅昭儀隨王歸國稱定陶太后後十年恭王薨子代為王王母曰丁姬傅太后躬自養視旣壯大成帝無繼嗣時中山孝王在元延四年孝王及定陶王皆入朝傅太后多以珍寳賂遺趙昭儀及帝舅票騎將軍王根隂為王求漢嗣皆見上無子欲豫自結為久長計更稱譽定陶王上亦自器之明年遂徴定陶王立為太子語在哀紀月餘天子立楚孝王孫景為定陶王奉恭王後太子議欲謝少傅閻崇以為春秋不以父命廢王父命為人後之禮不得顧私親不當謝太傅趙𤣥以為當謝太子從之詔問所以謝狀尚書劾奏𤣥左遷少府以光祿勲師丹為太傅詔傅太后與太子母丁姬自居定陶國邸下有司議皇太子得與傅太后丁姬相見不有司奏議不得相見頃之成帝母王太后欲令傅太后丁姬十日一至太子家成帝曰太子承正統當共養陛下不得復顧私親王太后曰太子小而傅太后抱養之今至太子家以乳母恩耳不足有所妨於是令𫝊太后得至太子家丁姬以不小養太子獨不得成帝崩哀帝即位王太后詔令傅太后丁姬十日一至未央宫高昌侯董宏希指上書言宜立丁姬為帝太后師丹劾奏宏懐邪誤朝不道上初即位謙讓從師丹言止後廼白令王太后下詔尊定陶恭王為恭皇哀帝因是曰春秋母以子貴尊傅太后為恭皇太后丁姬為恭皇后各置左右詹事食邑如長信宫中宫追尊恭皇太后父為崇祖侯恭皇后父為襃徳侯後嵗餘遂下詔曰漢家之制推親親以顯尊尊定陶恭皇之號不宜復稱定陶其尊㳟皇太后為帝太太后丁后為帝太后後又更號帝太太后為皇太太后稱永信宫帝太后稱中安宫而成帝母太皇太后本稱長信宫成帝趙后為皇太后並四太后各置少府太僕秩皆中二千石為恭皇立寢廟於京師比宣帝父悼皇考制度序昭穆於前殿傅太后父同産弟四人曰子孟中叔子元幼君子孟子喜至大司馬封高武侯中叔子晏亦大司馬封孔鄉侯幼君子商封汝昌侯為太后父崇祖侯後更號崇祖曰汝昌哀侯太后同母弟鄭惲前死以惲子業為陽信侯追尊惲為陽信節侯鄭氏傅氏侯者凡六人大司馬二人九卿二千石六人侍中諸曹十餘人傅太后旣尊後尤驕與成帝母語至謂之嫗與中山孝王母馮太后並事元帝追怨之陷以祝詛罪令自殺元壽元年崩合葬渭陵稱孝元傅皇后云定陶丁姬哀帝母也易祖師丁將軍之𤣥孫家在山陽瑕丘父至廬江太守始定陶恭王先為山陽王而丁氏内其女為姬王后姓張氏其母鄭禮即傅大后同母弟也太后以親戚故欲其有子然終無有唯丁姬河平四年生哀帝丁姬為帝太后兩兄忠明明以帝舅封陽安侯忠蚤死封忠子滿為平周侯太后叔父憲望望為左將軍憲為太僕明為大司馬票騎將軍輔政丁氏侯者凡二人大司馬一人將軍九卿二千石六人侍中諸曹亦十餘人丁傅以一二年間暴興尤盛然哀帝不甚假以權埶權埶不如王氏在成帝世也建平二年丁太后崩上曰詩云穀則異室死則同穴昔季武子成寢杜氏之墓在西階下請合葬而許之附葬之禮自周興焉孝子事亡如事存帝太后宜起陵恭皇之園遣大司馬票騎將軍明東送葬于定陶貴震山東哀帝崩王莽秉政使有司舉奏丁傅罪惡莽以太皇太后詔皆免官爵丁氏徙歸故郡莽奏貶傅太后號為定陶共王母丁太后號曰丁姬元始五年莽復言共王母丁姬前不臣妾至葬渭陵冢高與元帝山齊懐帝太后皇太太后璽綬以葬不應禮禮有改葬請發共王母及丁姬冢取其璽綬消滅徙共王母及丁姬歸定陶葬共王冢次而葬丁姬復其故太后以為旣已之事不須復發莽固爭之太后詔曰因故棺為致椁作冢祠以太牢謁者護旣發傅太后冢崩壓殺數百人開丁姬椁户火出炎四五丈吏卒以水沃滅廼得入燒燔椁中器物莽復奏言前共王母生僭居桂宫皇天震怒災其正殿丁姬死葬踰制度今火焚其椁此天見變以告當改如媵妾也臣前奏請葬丁姬復故非是共王母及丁姬棺皆名梓宫珠玉之衣非藩妾服請更以木棺代去珠玉衣葬丁姬媵妾之次奏可旣開傅太后棺臭聞數里公卿在位皆阿莽指入錢帛遣子弟及諸生四夷凡十餘萬人操持作具助將作掘平共王母丁姬故冢二旬間皆平莽又周棘其處以為世戒云時有羣燕數千銜土投丁姬穿中丁傅旣敗孔鄉侯晏將家屬徙合浦宗族皆歸故郡唯高武侯喜得全自有𫝊孝哀傅皇后定陶太后從弟子也哀帝為定陶王時傅太后欲重親取以配王王入爲漢太子傅氏女爲妃哀帝即位成帝大行尚在前殿而傅太后封傅妃父晏爲孔鄉侯與帝舅陽安侯丁明同日俱封時師丹諫以爲天下自王者所有親戚何患不富貴而倉卒若是其不久長矣晏封後月餘傅妃立爲皇后傅氏旣盛晏最尊重哀帝崩王莽白太皇太后下詔曰定陶共王太后與孔鄉侯晏同心合謀背恩忘夲專恣不軌與至尊同稱號終沒至廼配食於左坐誖逆無道今令孝哀皇后退就桂宫後月餘復與孝成趙皇后俱廢為庻人就其園自殺孝元馮昭儀平帝祖母也元帝即位二年以選入後宫時父奉世爲執金吾昭儀始為長使數月至美人後五年就館生男拜為倢伃時父奉世爲右將軍光禄勳奉世長男野王爲左馮翊父子並居朝廷議者以為器能當其位非用女寵故也而馮倢伃内寵與傅昭儀等建昭中上幸虎圏鬬獸後宫皆坐熊佚出圏攀檻欲上殿左右貴人傅昭儀等皆驚走馮倢伃直前當熊而立左右格殺熊上問人情驚懼何故前當熊倢伃對曰猛獸得人而止妾恐熊至御坐故以身當之元帝嗟嘆以此倍敬重焉傅昭儀等皆慙眀年夏馮倢伃男立為信都王尊倢伃為昭儀元帝崩為信都太后與王俱居儲元宫河平中隨王之國後徙中山是為孝王後徴定陶王為太子封中山王舅參為宜鄉侯參馮太后少弟也是歲孝王薨有一男嗣為王時未滿歲有眚病太后自養視數禱祠解哀帝即位遣中郎謁者張由將醫治中山小王由素有狂易病病發怒去西歸長安尚書簿責擅去状由恐因誣言中山太后祝詛上及太后太后即傅昭儀也素常怨馮太后因是遣御史丁元案驗盡收御者官吏及馮氏昆弟在國者百餘人分繋雒陽魏郡鉅鹿數十日無所得更使中謁者令史立與丞相長史大鴻臚丞雜治立受傅太后指幾得封侯治馮太后女弟習及寡弟婦君之死者數十人巫劉吾服祝詛毉徐遂成言習君之曰武帝時毉脩氏刺治武帝得二千萬耳今愈上不得封侯不如殺上令中山王代可得封立等劾奏祝詛謀反大逆責問馮太后無服辭立曰熊之上殿何其勇今何怯也太后還謂左右此廼中語前世事吏何用知之是欲陷我效也廼飲藥自殺先未死有司請誅之上不忍致法廢為庻人徙雲陽宫既死有司復奏太后死在未廢前有詔以諸侯王太后儀葬之宜鄉侯參君之習夫及子當相坐者或自殺或伏法參女弁為孝王后有兩女有司奏免為庻人與馮氏宗族徙歸故郡張由以先告賜爵闗内侯史立遷中太僕哀帝崩大司徒孔光奏由前誣告骨肉立陷人入大辟為國家結怨於天下以取秩遷獲爵邑幸蒙赦令請免為庻人徙合浦云中山衛姬平帝母也父子豪中山盧奴人官至衛尉子豪女弟為宣帝倢伃生楚孝王長女又為元帝倢伃生平陽公主成帝時中山孝王無子上以衞氏吉祥以子豪少女配孝王元延四年生平帝平帝年三嵗孝王薨代為王哀帝崩無嗣太皇太后與新都侯莽迎中山王立為帝莽欲顓國權懲丁傅行事以帝為成帝後母衞姬及外家不當得至京師廼更立宗室桃鄉侯子成都為中山王奉孝王後遣少傅左將軍甄豐賜衞姬璽綬即拜為中山孝王后以苦陘縣為湯沐邑又賜帝舅衞寳寳弟𤣥爵關内侯賜帝三妹謁臣號脩義君哉皮為承禮君鬲子為尊徳君食邑各二千戸莽長子宇非莽隔絶衞氏恐久後受禍即私與衞寳通書記教衞后上書謝恩因陳丁傅舊惡幾得至京師莽白太皇太后詔有司曰中山孝王后深分明為人後之義條陳故定陶傅太后丁姬誖天逆理上僭位號徙定陶王於信都為共王立廟於京師如天子制不畏天命㑄聖人言壊亂法度居非其制稱非其號是以皇天震怒火燒其殿六年之間大命不遂禍殃仍重竟令孝哀帝受其餘災大失天心天命暴崩又令共王祭祀絶廢精魂無所依歸朕惟孝王后深説經義明鏡聖法懼古人之禍敗近事之咎殃畏天命奉聖言是廼久保一國長獲天祿而令孝王永享無疆之祀福祥之大者也朕甚嘉之夫襃義賞善聖王之制其以中山故安戸七千益中山后湯沐邑加賜及中山王黄金各百斤増傅相以下秩衞后日夜啼泣思見帝而但益戸邑宇復教令上書求至京師㑹事發覺莽殺宇盡誅衛氏支屬衞寳女為中山王后免后徙合浦惟衞后在王莽簒國廢為家人後歲餘卒葬孝王旁孝平王皇后安漢公太傅大司馬莽女也平帝即位年九歲成帝母太皇太后稱制而莽秉政莽欲依霍光故事以女配帝太后意不欲也莽設變詐令女必入因以自重事在莽傳太后不得已而許之遣長樂少府夏侯藩宗正劉宏少府宗伯鳯尚書令平晏納采太師光大司徒馬宫大司空甄豐左將軍孫建執金吾尹賞行太常事大中大夫劉歆及太卜太史令以下四十九人賜皮弁素績以禮雜卜筮太牢祠宗廟待吉月日明年春遣大司徒宫大司空豐左将軍建右将軍甄邯光禄大夫歆奉乘輿法駕迎皇后於安漢公第宫豐歆授皇后璽􁀍登車稱警蹕便時上林延壽門入未央宫前殿羣臣就位行禮大赦天下益封父安漢公地滿百里賜迎皇后及行禮者自三公以下至騶宰執事長樂未央宫安漢公第者皆增秩賜金帛各有差皇后立三月以禮見高廟尊父安漢公號曰宰衡位在諸侯王上賜公夫人號曰功顯君食邑封公子安為襃新侯臨為賞都侯后立歲餘平帝崩莽立孝宣帝𤣥孫嬰為孺子莽攝帝位尊皇后為皇太后三年莽即眞以嬰為定安公改皇太后號為定安公太后太后時年十八矣為人婉瘱有節操自劉氏廢常稱疾不朝會莽敬憚傷哀欲嫁之乃更號為黄皇室主令立國將軍成新公孫建世子襐飾将毉往問疾后大怒笞鞭其旁侍御因發病不肯起莽遂不復彊也及漢兵誅莽燔燒未央宫后曰何面目以見漢家自投火中而死贊曰易著吉凶而言謙盈之效天地鬼神至于人道靡不同之夫女寵之興繇至微而體至尊窮富貴而不以功此固道家所畏禍福之宗也序自漢興終於孝平外戚後庭色寵著聞二十有餘人然其保位全家者唯文景武帝太后及邛成后四人而已至如史良娣王悼后許恭哀后身皆夭折不辜而家依託舊恩不敢縱恣是以能全其餘大者夷滅小者放流烏嘑鑒兹行事變亦偹矣前漢書卷九十七下前漢書卷九十七下考證孝成許皇后傳其條刺使大長秋來白之○按其條刺三字一讀使大長秋來白之為一句監本作刺史非也從汲古閣本改正孝成班倢伃傳為倢伃居增成舍注應邵曰後宫有八區増成第三也○按黄圖武帝時後宫八區曰昭陽飛翔増成合歡蘭林披香鳯皇鴛鴦等殿鴛鴦西都西京賦俱作鴛鸞綠衣兮白華注師古曰綠衣詩鄁風○按鄁應作邶孝成趙皇后傳及壯屬陽阿主家○按五行志作河陽主家荀紀亦作河陽中黄門田客持詔記○胡三省曰詔記與詔書有别詔記後世謂之手記出於上手故曰詔記若詔書則下為之以璽為信耳孝元傅昭儀傳以惲子業為陽信侯○恩澤侯表作陽新侯定陶丁姬傳徙共王母及丁姬歸定陶葬共王塚次○顧炎武曰丁姬先已葬定陶此及丁姬三字衍前漢書卷九十七下考證