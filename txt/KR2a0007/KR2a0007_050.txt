唐正議大夫行秘書少監琅邪縣開國子顔師古注張釋之字季南陽堵陽人也與兄仲同居以貲為騎郎事文帝十年不得調亡所知名釋之曰久宦减仲之産不遂欲免歸中郎将爰盎知其賢惜其去乃請徙釋之補謁者釋之既朝畢因前言便宜事文帝曰卑之毋甚髙論令今可行也於是釋之言秦漢之間事秦所以失漢所以興者文帝稱善拜釋之為謁者僕射從行上登虎圏問上林尉禽獸簿十餘問尉左右視盡不能對虎圏嗇夫從旁代尉對上所問禽獸簿甚悉欲以觀其能口對嚮應亡窮者文帝曰吏不當如此邪尉亡頼詔釋之拜嗇夫為上林令釋之前曰陛下以絳侯周勃何如人也上曰長者又復問東陽侯張相如何如人也上復曰長者釋之曰夫絳侯東陽侯稱為長者此兩人言事曾不能出口豈效此嗇夫喋喋利口㨗給哉且秦以任刀筆之吏爭以亟疾苛察相高其敝徒文具亡惻隠之實以故不聞其過陵夷至於二世天下土崩今陛下以嗇夫口辯而超遷之臣恐天下隨風靡爭口辯亡其實且下之化上疾於景嚮舉錯不可不察也文帝曰善迺止不拜嗇夫就車召釋之驂乗徐行行問釋之秦之敝具以質言至宮上拜釋之為公車令頃之太子與梁王共車入朝不下司馬門於是釋之追止太子梁王毋入殿門遂劾不下公門不敬奏之薄太后聞之文帝免冠謝曰教兒子不謹薄太后使使承詔赦太子梁王然後得入文帝繇是奇釋之拜為中大夫頃之至中郎将從行至霸陵上居外臨厠時愼夫人從上指視愼夫人新豐道曰此走邯鄲道也使愼夫人鼓瑟上自倚瑟而歌意悽愴悲懐顧謂羣臣曰嗟乎以北山石為椁用紵絮斮陳漆其間豈可動哉左右皆曰善釋之前曰使其中有可欲雖錮南山猶有隙使其中亡可欲雖亡石椁又何戚焉文帝稱善其後拜釋之為廷尉頃之上行出中渭橋有一人從橋下走乗輿馬驚於是使騎捕之屬廷尉釋之治問曰縣人來聞蹕匿橋下久以為行過既出見車騎即走耳釋之奏當此人犯蹕當罰金上怒曰此人親驚吾馬馬頼和柔令它馬固不敗傷我乎而廷尉迺當之罰金釋之曰法者天子所與天下公共也今法如是更重之是法不信於民也且方其時上使使誅之則已今已下廷尉廷尉天下之平也壹傾天下用法皆為之輕重民安所錯其手足唯陛下察之上良久曰廷尉當是也其後人有盜高廟座前玉環得文帝怒下廷尉治案盜宗廟服御物者為奏當棄市上大怒曰人亡道迺盜先帝器吾屬廷尉者欲致之族而君以法奏之非吾所以共承宗廟意也釋之免冠頓首謝曰法如是足也且罪等然以逆順為基今盜宗廟器而族之有如萬分一假令愚民取長陵一抔土陛下且何以加其法虖文帝與太后言之乃許廷尉當是時中尉條侯周亞夫與梁相山都侯王恬啓見釋之持議平迺結為親友張廷尉繇此天下稱之文帝崩景帝立釋之恐稱疾欲免去懼大誅至欲見則未知何如用王生計卒見謝景帝不過也王生者善為黄老言處士嘗召居廷中公卿盡會立王生老人曰吾韤解顧謂釋之為我結韤釋之跪而結之既已人或譲王生獨奈何廷辱張廷尉如此王生曰吾老且賤自度終亡益於張廷尉廷尉方天下名臣吾故聊使結韤欲以重之諸公聞之賢王生而重釋之釋之事景帝歲餘為淮南相猶尚以前過也年老病卒其子摯字長公官至大夫免以不能取容當世故終身不仕馮唐祖父趙人也父徙代漢興徙安陵唐以孝著為郎中署長事文帝帝輦過問唐曰父老何自為郎家安在具以實言文帝曰吾居代時吾尚食監高袪數為我言趙将李齊之賢戰於鉅鹿下吾每飯食意未甞不在鉅鹿也父老知之乎唐對曰齊尚不如廉頗李牧之為将也上曰何已唐曰臣大父在趙時為官帥将善李牧臣父故為代相善李齊知其為人也上既聞廉頗李牧為人良説迺拊髀曰嗟乎吾獨不得廉頗李牧為将豈憂匈奴哉唐曰主臣陛下雖有廉頗李牧不能用也上怒起入禁中良久召唐譲曰公衆辱我獨亡閒處虖唐謝曰鄙人不知忌諱當是時匈奴新大入朝那殺北地都尉卬上以胡寇為意迺卒復問唐曰公何以言吾不能用頗牧也唐對曰臣聞上古王者遣将也跪而推轂曰闑以内寡人制之闑以外将軍制之軍功爵賞皆決於外歸而奏之此非空言也臣大父言李牧之為趙将居邉軍市之租皆自用饗士賞賜決於外不從中覆也委任而責成功故李牧乃得盡其知能選車千三百乗彀騎萬三千匹百金之士十萬是以北逐單于破東胡滅澹林西抑彊秦南支韓魏當是時趙幾伯後會趙王遷立其母倡也用郭開讒而誅李牧令顔聚代之是以為秦所滅今臣竊聞魏尚為雲中守軍市租盡以給士卒出私養錢五日壹殺牛以饗賔客軍吏舍人是以匈奴逺避不近雲中之塞虜嘗一入尚帥車騎擊之所殺甚衆夫士卒盡家人子起田中從軍安知尺籍伍符終日力戰斬首捕虜上功莫府一言不相應文吏以法繩之其賞不行吏奉法必用愚以為陛下法太明賞太輕罰太重且雲中守尚坐上功首虜差六級陛下下之吏削其爵罰作之繇此言之陛下雖得李牧不能用也臣誠愚觸忌諱死罪文帝説是日令唐持節赦魏尚復以為雲中守而拜唐為車騎都尉主中尉及郡國車士十年景帝立以唐為楚相武帝即位求賢良舉唐唐時年九十餘不能為官迺以子遂為郎遂字王孫亦奇士魏尚槐里人也汲黯字長孺濮陽人也其先有寵於古之衞君也至黯十世世為卿大夫以父任孝景時為太子洗馬以嚴見憚武帝即位黯為謁者東粤相攻上使黯徃視之至呉而還報曰粤人相攻固其俗不足以辱天子使者河内失火燒千餘家上使黯往視之還報曰家人失火屋比延燒不足憂臣過河内河内貧人傷水旱萬餘家或父子相食臣謹以便宜持節發河内倉粟以振貧民請歸節伏矯制辠上賢而釋之遷為滎陽令黯耻為令稱疾歸田里上聞迺召為中大夫以數切諫不得久留内遷為東海太守黯學黄老言治官民好清靜擇丞史任之責大指而已不細苛黯多病臥閤内不出嵗餘東海大治稱之上聞召為主爵都尉列於九卿治務在無為而已引大體不拘文法為人性倨少禮靣折不能容人之過合已者善待之不合者弗能忍見士亦以此不附焉然好游俠任氣節行修絜其諫犯主之顔色常慕傅伯爰盎之為人善灌夫鄭當時及宗正劉棄疾亦以數直諫不得久居位是時太后弟武安侯田蚡為丞相中二千石拜謁蚡弗為禮黯見蚡未甞拜揖之上方招文學儒者上曰吾欲云云黯對曰陛下内多欲而外施仁義柰何欲效唐虞之治虖上怒變色而罷朝公卿皆為黯懼上退謂人曰甚矣汲黯之戇也羣臣或數黯黯曰天子置公卿輔弼之臣寜令從諛承意䧟主於不誼虖且已在其位縱愛身柰辱朝廷何黯多病病且滿三月上常賜告者數終不瘉最後嚴助為請告上曰汲黯何如人也曰使黯任職居官亡以瘉人然至其輔少主守成雖自謂賁育弗能奪也上曰然古有社稷之臣至如汲黯近之矣大将軍青侍中上踞厠視之丞相𢎞宴見上或時不冠至如見黯不冠不見也上甞坐武帳黯前奏事上不冠望見黯避帷中使人可其奏其見敬禮如此張湯以更定律令為廷尉黯質責湯於上前曰公為正卿上不能襃先帝之功業下不能化天下之邪心安國富民使囹圄空虚何空取高皇帝約束紛更之為而公以此無種矣黯時與湯論議湯辯常在文深小苛黯憤發罵曰天下謂刀筆吏不可為公卿果然必湯也令天下重足而立仄目而視矣是時漢方征匈奴招懐四夷黯務少事間常言與胡和親毋起兵上方鄉儒術尊公孫𢎞及事益多吏民巧上分别文法湯等數決讞以幸而黯常毁儒而觸𢎞等徒懐詐飾智以阿人主取容而刀筆之吏專深文巧詆䧟人於罔以自為功上愈益貴𢎞湯𢎞湯心疾黯雖上亦不説也欲誅之以事𢎞為丞相廼言上曰右内史界部中多貴人宗室難治非素重臣弗能任請徙黯為右内史數歳官事不廢大将軍青既益尊姊為皇后然黯與亢禮或説黯曰自天子欲令羣臣下大将軍大将軍尊貴誠重君不可以不拜黯曰夫以大将軍有揖客反不重耶大将軍聞愈賢黯數請問以朝廷所疑遇黯加於平日淮南王謀反憚黯曰黯好直諫守節死義至説公孫𢎞等如發䝉耳上既數征匈奴有功黯言益不用始黯列九卿矣而公孫𢎞張湯為小吏及𢎞湯稍貴與黯同位黯又非毁𢎞湯已而𢎞至丞相封侯湯御史大夫黯時丞史皆與同列或尊用過之黯褊心不能無少望見上言曰陛下用羣臣如積薪耳後來者居上黯罷上曰人果不可以無學觀汲黯之言日益甚矣居無何匈奴渾邪王帥衆來降漢發車三萬乗縣官亡錢從民貰馬民或匿馬馬不具上怒欲斬長安令黯曰長安令亡罪獨斬臣黯民迺肯出馬且匈奴畔其主而降漢徐以縣次傳之何至令天下騷動罷中國甘心夷狄之人乎上黙然後渾邪王至賈人與市者坐當死五百餘人黯入請間見高門曰夫匈奴攻當路塞絶和親中國舉兵誅之死傷不可勝計而費以鉅萬百數臣愚以為陛下得胡人皆以為奴婢賜從軍死者家鹵獲因與之以謝天下塞百姓之心今縱不能渾邪帥數萬之衆來虚府庫賞賜發良民侍養若奉驕子愚民安知市買長安中而文吏繩以為䦨出財物如邉關乎陛下縱不能得匈奴之贏以謝天下又以微文殺無知者五百餘人臣竊為陛下弗取也上弗許曰吾久不聞汲黯之言今又復妄發矣後數月黯坐小法會赦免官於是黯隠於田園者數年會更立五銖錢民多盜鑄錢者楚地尤甚上以為淮陽楚地之郊也召黯拜為淮陽太守黯伏謝不受印綬詔數強予然後奉詔召上殿黯泣曰臣自以為填溝壑不復見陛下不意陛下復收之臣常有狗馬之心今病力不能任郡事臣願為中郎出入禁闥補過拾遺臣之願也上曰君薄淮陽邪吾今召君矣顧淮陽吏民不相得吾徒得君重臥而治之黯既辭過大行李息曰黯棄逐居郡不得與朝廷議矣然御史大夫湯智足以距諫詐足以飾非非肯正為天下言專阿主意主意所不欲因而毁之主意所欲因而譽之好興事舞文法内懐詐以御主心外挾賊吏以為重公列九卿不早言之何公與之俱受其戮矣息畏湯終不敢言黯居郡如其故治淮陽政清後張湯敗上聞黯與息言抵息罪令黯以諸侯相秩居淮陽居淮陽十歳而卒卒後上以黯故官其弟仁至九卿子偃至諸侯相黯姊子司馬安亦少與黯為太子洗馬安文深巧善宦四至九卿以河南太守卒昆弟以安故同時至二千石十人濮陽段宏始事蓋侯信信任宏官亦再至九卿然衞人仕者皆嚴憚汲黯出其下鄭當時字荘陳人也其先鄭君嘗事項籍籍死而屬漢髙祖令諸故項籍臣名籍鄭君獨不奉詔詔盡拜名籍者為大夫而逐鄭君鄭君死孝文時當時以任侠自喜脫張羽於阸聲聞梁楚間孝景時為太子舍人每五日洗沬常置驛馬長安諸郊請謝賔客夜以繼日至明旦常恐不徧當時好黄老言其慕長者如恐不稱自見年少官薄然其知友皆大父行天下有名之士也武帝即位當時稍遷為魯中尉濟南太守江都相至九卿為右内史以武安魏其時議貶秩為詹事遷為大司農當時為大吏戒門下客至亡貴賤亡留門下者執賔主之禮以其貴下人性廉又不治産卬奉賜給諸公然其餽遺人不過具器食每朝候上間説未嘗不言天下長者其推轂士及官屬丞史誠有味其言也常引以為賢於已未嘗名吏與官屬言若恐傷之聞人之善言進之上唯恐後山東諸公以此翕然稱鄭荘使視決河自請治行五日上曰吾聞鄭荘行千里不齎糧治行者何也然當時在朝常趨和承意不敢甚斥臧否漢征匈奴招四夷天下費多財用益屈當時為大司農任人賔客僦入多逋負司馬安為淮陽太守發其事當時以此陷罪贖為庻人頃之守長史遷汝南太守數嵗以官卒昆弟以當時故至二千石者六七人當時始與汲黯列為九卿内行修兩人中廢賔客益落當時死家亡餘財先是下邽翟公為廷尉賔客亦塡門及廢門外可設爵羅後復為廷尉客欲往翟公大署其門曰一死一生迺知交情一貧一富迺知交態一貴一賤交情迺見贊曰張釋之之守法馮唐之論将汲黯之正直鄭當時之推士不如是亦何以成名哉揚子以為孝文親詘帝尊以信亞夫之軍曷為不能用頗牧彼将有激云爾前漢書卷五十考證張釋之傳尉左右視盡不能對注視其屬官盡不能對○胡三省曰蓋帝問之而不能對故倉皇失措而左右視也顔注非然以順逆為基○按基字史記作差文義甚明與梁相山都侯王恬啟○宋祁曰啟作咸○按如宋説則咸字屬下文為句也但山都侯自名恬啟史無截去人名一字之理史記以避景帝諱作王恬開注徐廣曰漢書作啟即知本文作王恬啟矣宋説無謂馮唐傳為即中署長○史記作為中郎署長又父老何自為郎父老知之乎史記並無老字趙将李齊○胡三省曰鉅鹿之戰當是秦将王離圍鉅鹿時軍市之租○索隠曰軍中立市市有稅即租也汲黯傳至黯十世○按史記作七世又治官民史記作治官理民此傳於史記本文字句多所刪節處如嚴助言黯輔少主守城深堅招之不來麾之不去雖自謂賁育弗能奪也漢書改守城為守成又删深堅以下二句黯言以微文殺無知者五百餘人是所謂庇其葉而傷其枝者也漢書删去是所謂一句皆不如本文逺甚召為主爵都尉○按公卿表黯以建元六年為主爵都尉十一年徙為右内史元朔五年也主爵都尉掌列侯居淮陽十嵗而卒○史記作七嵗鄭當時傳遷為大司農○按史記作遷為大農令是也當時為大農令在元光中至太初元年始改曰大司農此史文偶然失檢處也下邽翟公為廷尉○按公卿表翟公為廷尉在元光五年前漢書卷五十考證