唐正議大夫行秘書少監琅邪縣開國子顔師古注孝宣皇帝武帝曾孫戾太子孫也太子納史良娣生史皇孫皇孫納王夫人生宣帝號曰皇曾孫生數月遭巫蠱事太子良娣皇孫王夫人皆遇害語在太子傳曾孫雖在襁緥猶坐收繫郡邸獄而丙吉為廷尉監治巫蠱於郡邸憐曾孫之亡辜使女徒復作淮陽趙徵卿渭城胡組更乳養私給衣食視遇甚有㤙巫蠱事連嵗不决至後元二年武帝疾往來長楊五柞宫望氣者言長安獄中有天子氣上遣使者分條中都官獄繫者輕重皆殺之内謁者令郭穰夜至郡邸獄吉拒閉使者不得入曾孫頼吉得全因遭大赦吉廼載曾孫送祖母史良娣家語在吉及外戚傳後有詔掖庭養視上屬籍宗正時掖庭令張賀嘗事戾太子思顧舊㤙哀曾孫奉養甚謹以私錢供給教書既壯為取暴室嗇夫許廣漢女曾孫因依倚廣漢兄弟及祖母家史氏受詩於東海澓中翁髙材好學然亦喜游俠鬭雞走馬具知閭里姧邪吏治得失數上下諸陵周徧三輔常困於蓮勺鹵中尤樂杜鄠之間率常在下杜時㑹朝請舍長安尚冠里身足下有毛臥居數有光燿每買餅所從買家輙大讐亦以是自怪元平元年四月昭帝崩毋嗣大將軍霍光請皇后徵昌邑王六月丙寅王受皇帝壐綬尊皇后曰皇太后癸巳光奏王賀淫亂請廢語在賀及光傳秋七月光奏議曰禮人道親親故尊祖尊祖故敬宗大宗無嗣擇支子孫賢者為嗣孝武皇帝曾孫病已有詔掖庭養視至今年十八師受詩論語孝經操行節儉慈仁愛人可以嗣孝昭皇帝後奉承祖宗子萬姓奏可遣宗正徳至曾孫尚冠里舍洗沐賜御府衣太僕以軨獵車奉迎曾孫就齊宗正府庚申入未央宫見皇太后封為陽武侯已而羣臣奉上璽綬即皇帝位謁髙廟八月己巳丞相敞薨九月大赦天下十一月壬子立皇后許氏賜諸侯王以下金錢至吏民鰥寡孤獨各有差皇太后歸長樂宫初置屯衞本始元年春正月募郡國吏民訾百萬以上徙平陵遣使者持節詔郡國二千石謹牧養民而風徳化大將軍光稽首歸政上謙譲委任焉論定䇿功益封大將軍光萬七千戸車騎將軍光禄勲富平侯安世萬户詔曰故丞相安平侯敞等居位守職與大將軍光車騎將軍安世建議定䇿以安宗廟功賞未加而薨其益封敞嗣子忠及丞相陽平侯義度遼將軍平陵侯明友前將軍龍雒侯增太僕建平侯延年太常蒲侯昌諫大夫宜春侯譚當塗侯平杜侯屠耆堂長信少府闗内侯勝邑户各有差封御史大夫廣明為昌水侯後將軍充國為營平侯大司農延年為陽城侯少府樂成為爰氏侯光禄大夫遷為平丘侯賜右扶風徳典屬國武廷尉光宗正徳大鴻臚賢詹事畸光禄大夫吉京輔都尉廣漢爵皆關内侯徳武食邑夏四月庚午地震詔内郡國舉文學髙第各一人五月鳳皇集膠東千乗赦天下賜吏二千石諸侯相下至中都官宦吏六百石爵各有差自左更至五大夫賜天下人爵各一級孝者二級女子百户牛酒租稅勿收六月詔曰故皇太子在湖未有號諡嵗時祠其議諡置園邑語在太子傳秋七月詔立燕刺王太子建為廣陽王立廣陵王胥少子𢎞為髙密王二年春以水衡錢為平陵徙民起第宅大司農陽城侯田延年有罪自殺夏五月詔曰朕以𦕈身奉承祖宗夙夜惟念孝武皇帝躬履仁義選明將討不服匈奴逺遁平氐羌昆明南越百蠻鄉風款塞來享建太學修郊祀定正朔協音律封泰山塞宣房符瑞應寳鼎出白麟獲功徳茂盛不能盡宣而廟樂未稱其議奏有司奏請宜加尊號六月庚午尊孝武廟為世宗廟奏盛徳文始五行之舞天子世世獻武帝廵狩所幸之郡國皆立廟賜民爵一級女子百戸牛酒匈奴數侵邉又西伐烏孫烏孫昆彌及公主因國使者上書言昆彌願發國精兵擊匈奴唯天子哀憐出兵以救公主秋大發興調關東輕車鋭卒選郡國吏三百石伉健習騎射者皆從軍御史大夫田廣明為祁連將軍後將軍趙充國為蒲類將軍雲中太守田順為虎牙將軍及度遼將軍范明友前將軍韓增凡五將軍兵十五萬騎校尉常惠持節護烏孫兵咸擊匈奴三年春正月癸亥皇后許氏崩戊辰五將軍師發長安夏五月軍罷祁連將軍廣明虎牙將軍順有罪下有司皆自殺校尉常惠將烏孫兵入匈奴右地大克𫉬封列侯大旱郡國傷旱甚者民毋出租賦三輔民就賤者且毋收事盡四年六月己丑丞相義薨四年春正月詔曰蓋聞農者興徳之夲也今嵗不登已遣使者振貸困乏其令太官損膳省宰樂府減樂人使歸就農業丞相以下至都官令丞上書入榖輸長安倉助貸貧民民以車船載榖入關者得毋用傳三月乙夘立皇后霍氏賜丞相以下至郎吏從官金錢帛各有差赦天下夏四月壬寅郡國四十九地震或山崩水出詔曰盖災異者天地之戒也朕承洪業奉宗廟託于士民之上未能和羣生廼者地震北海琅邪壞祖宗廟朕甚懼焉丞相御史其與列侯中二千石博問經學之士有以應變輔朕之不逮毋有所諱令三輔太常内郡國舉賢良方正各一人律令有可蠲除以安百姓條奏被地震壞敗甚者勿收租賦大赦天下上以宗廟墮素服避正殿五日五月鳯皇集北海安丘淳于秋廣川王吉有罪廢遷上庸自殺地節元年春正月有星孛于西方三月假郡國貧民田夏六月詔曰蓋聞堯親九族以和萬國朕䝉遺徳奉承聖業惟念宗室屬未盡而以罪絶若有賢材改行勸善其復屬使得自新冬十一月楚王延夀謀反自殺十二月癸亥晦日有蝕之二年春三月庚午大司馬大將軍光薨詔曰大司馬大將軍博陸侯宿衞孝武皇帝三十餘年輔孝昭皇帝十有餘年遭大難躬秉義率三公諸侯九卿大夫定萬世䇿以安宗廟天下蒸庶咸以康寧功徳茂盛朕甚嘉之復其後世疇其爵邑世世毋有所與功如蕭相國夏四月鳳皇集魯郡羣鳥從之大赦天下五月光禄大夫平丘侯王遷有罪下獄死上始親政事又思報大將軍功徳廼復使樂平侯山領尚書事而令羣臣得奏封事以知下情五日一聴事自丞相以下各奉職奏事以傅奏其言考試功能侍中尚書功勞當遷及有異善厚加賞賜至于子孫終不改易樞機周密品式備具上下相安莫有茍且之意也三年春三月詔曰蓋聞有功不賞有罪不誅雖唐虞猶不能以化天下今膠東相成勞来不怠流民自占八萬餘口治有異等其秩成中二千石賜爵關内侯又曰鰥寡孤獨髙年貧困之民朕所憐也前下詔假公田貸種食其加賜鰥寡孤獨髙年帛二千石嚴教吏謹視遇母令失職令内郡國舉賢良方正可親民者夏四月戊申立皇太子大赦天下賜御史大夫爵闗内侯中二千石爵右庶長天下當為父後者爵一級賜廣陵王黄金千斤諸侯王十五人黄金各百斤列侯在國者八十七人黄金各二十斤冬十月詔曰廼者九月壬申地震朕甚懼焉有能箴朕過失及賢良方正直言極諫之士以匡朕之不逮毋諱有司朕既不徳不能附逺是以邉境屯戍未息今復飭兵重屯久勞百姓非所以綏天下也其罷車騎將軍右將軍屯兵又詔池籞未御幸者假與貧民郡國宫館勿復修治流民還歸者假公田貸種食且勿算事十一月詔曰朕既不逮導民不明反側晨興念慮萬方不忘元元惟恐羞先帝聖徳故竝舉賢良方正以親萬姓歴載臻兹然而俗化闕焉傳曰孝弟也者其為仁之夲與其令郡國舉孝弟有行義聞於鄉里者各一人十二月初置廷尉平四人秩六百石省文山郡并蜀四年春二月封外祖母為博平君故鄼侯蕭何曾孫建世為侯詔曰導民以孝則天下順今百姓或遭衰絰凶災而吏繇事使不得葬傷孝子之心朕甚憐之自今諸有大父母父母䘮者勿繇事使得收歛送終盡其子道夏五月詔曰父子之親夫婦之道天性也雖有患禍猶蒙死而存之誠愛結於心仁厚之至也豈能違之哉自今子首匿父母妻匿夫孫匿大父母皆勿坐其父母匿子夫匿妻大父母匿孫罪殊死皆上請廷尉以聞立廣川恵王孫文為廣川王秋七月大司馬霍禹謀反詔曰廼者東織室令史張赦使魏郡豪李竟報冠陽侯霍雲謀為大逆朕以大將軍故抑而不揚兾其自新今大司馬博陸侯禹與母宣成侯夫人顯及從昆弟冠陽侯雲樂平侯山諸姊妹壻度遼將軍范眀友長信少府鄧廣漢中郎將任勝騎都尉趙平長安男子馮殷等謀為大逆顯前又使女侍醫淳于衍進藥殺共哀后謀毒太子欲危宗廟逆亂不道咸伏其辜諸為霍氏所詿誤未發覺在吏者皆赦除之八月己酉皇后霍氏廢九月詔曰朕惟百姓失職不贍遣使者循行郡國問民所疾苦吏或營私煩擾不顧厥咎朕甚閔之今年郡國頗被水災已振貸鹽民之食而賈咸貴衆庶重困其減天下鹽賈又曰令甲死者不可生刑者不可息此先帝之所重而吏未稱今繫者或以掠辜若飢寒瘐死獄中何用心逆人道也朕甚痛之其令郡國嵗上繫囚以掠笞若瘐死者所坐名縣爵里丞相御史課殿最以聞十二月清河王年有罪廢遷房陵元康元年春以杜東原上為初陵更名杜縣為杜陵徙丞相將軍列侯吏二千石訾百萬者杜陵三月詔曰廼者鳳皇集泰山陳留甘露降未央宫朕未能章先帝休烈協寧百姓承天順地調序四時𫉬䝉嘉瑞賜兹祉福夙夜兢兢靡有驕色内省匪解永惟罔極書不云乎鳳皇来儀庶尹允諧其赦天下徒賜勤事吏中二千石以下至六百石爵自中郎吏至五大夫佐史以上二級民一級女子百戸牛酒加賜鰥寡孤獨三老孝弟力田帛所振貸勿收夏五月立皇考廟益奉明園户為奉明縣復髙皇帝功臣絳侯周勃等百三十六人家子孫令奉祭祀世世勿絶其毋嗣者復其次秋八月詔曰朕不明六蓺鬱于大道是以隂陽風雨未時其博舉吏民厥身修正通文學眀於先王之術宣究其意者各二人中二千石各一人冬置建章衞尉二年春正月詔曰書云文王作罰刑兹無赦今吏修身奉法未有能稱朕意朕甚愍焉其赦天下與士大夫厲精更始二月乙丑立皇后王氏賜丞相以下至郎從官錢帛各有差三月以鳳皇甘露降集賜天下吏爵二級民一級女子百户牛酒鰥寡孤獨髙年帛夏五月詔曰獄者萬民之命所以禁暴止邪養育羣生也能使生者不怨死者不恨則可謂文吏矣今則不然用法或持巧心析律貳端深淺不平增辭飾非以成其罪奏不如實上亦亡繇知此朕之不明吏之不稱四方黎民將何仰哉二千石各察官屬勿用此人吏務平法或擅興繇役飾厨傳稱過使客越職踰法以取名譽譬猶踐薄冰以待白日豈不殆哉今天下頗被疾疫之災朕甚愍之其令郡國被災甚者毋出今年租賦又曰聞古天子之名難知而易諱也今百姓多上書觸諱以犯罪者朕甚憐之其更諱詢諸觸諱在令前者赦之冬京兆尹趙廣漢有罪要斬三年春以神爵數集泰山賜諸侯王丞相將軍列侯二千石金郎從官帛各有差賜天下吏爵二級民一級女子百戸牛酒鰥寡孤獨髙年帛三月詔曰蓋聞象有罪舜封之骨肉之親粲而不殊其封故昌邑王賀為海昬侯又曰朕微眇時御史大夫丙吉中郎將史曾史元長樂衛尉許舜侍中光禄大夫許延夀皆與朕有舊㤙及故掖庭令張賀輔導朕躬修文學經術㤙惠卓異厥功茂焉詩不云乎無徳不報封賀所子弟子侍中中郎將彭祖為陽都侯追賜賀諡曰陽都哀侯吉曾元舜延夀皆為列侯故人下至郡邸獄復作嘗有阿保之功皆受官禄田宅財物各以㤙深淺報之夏六月詔曰前年夏神爵集雍今春五色鳥以萬數飛過屬縣翺翔而舞欲集未下其令三輔毋得以春夏擿巢探卵彈射飛鳥具為令立皇子欽為淮陽王四年春正月詔曰朕惟耆老之人髮齒堕落血氣衰微亦亡暴虐之心今或罹文法拘執囹圄不終天命朕甚憐之自今以來諸年八十以上非誣告殺傷人佗皆勿坐遣太中大夫彊等十二人循行天下存問鰥寡覽觀風俗察吏治得失舉茂材異倫之士二月河東霍徵史等謀反誅三月詔曰廼者神爵五采以萬數集長樂未央北宫高寢甘泉㤗畤殿中及上林苑朕之不逮寡于徳厚屢𫉬嘉祥非朕之任其賜天下吏爵二級民一級女子百戸牛酒加賜三老孝弟力田帛人二匹鰥寡孤獨各一匹秋八月賜故右扶風尹翁歸子黄金百斤以奉其祭祀又賜功臣適後黄金人二十斤丙寅大司馬衛將軍安世薨比年豐穀石五錢神爵元年春正月行幸甘泉郊泰畤三月行幸河東祠后土詔曰朕承宗廟戰戰栗栗惟萬事統未燭厥理廼元康四年嘉榖𤣥稷降于郡國神爵仍集金芝九莖産于函徳殿銅池中九真獻竒獸南郡𫉬白虎威鳯為寳朕之不眀震于珍物飭躬齋精祈為百姓東濟大河天氣清静神魚舞河幸萬嵗宫神爵翔集朕之不徳懼不能任其以五年為神爵元年賜天下勤事吏爵二級民一級女子百户牛酒鰥寡孤獨高年帛所振貸物勿收行所過毋出田租西羌反𤼵三輔中都官徒弛刑及應募佽飛射士羽林孤兒胡越騎三河潁川沛郡淮陽汝南材官金城隴西天水安定北地上郡騎士羌騎詣金城夏四月遣後將軍趙充國彊弩將軍許延夀擊西羌六月有星孛于東方即拜酒泉太守辛武賢為破羌將軍與兩將軍並進詔曰軍旅暴露轉輸煩勞其令諸侯王列侯蠻夷王侯君長當朝二年者皆毋朝秋賜故大司農朱邑子黄金百斤以奉祭祀後將軍充國言屯田之計語在充國傳二年春二月詔曰廼者正月乙丑鳳皇甘露降集京師羣鳥從以萬數朕之不徳屢𫉬天福祗事不怠其赦天下夏五月羌虜降服斬其首惡大豪楊玉酋非首置金城屬國以處降羌秋匈奴日逐王先賢撣將人衆萬餘来降使都䕶西域騎都尉鄭吉迎日逐破車師皆封列侯九月司隸校尉蓋寛饒有罪下有司自殺匈奴單于遣名王奉獻賀正月始和親三年春起樂㳺苑三月丙午丞相相薨秋八月詔曰吏不廉平則治道衰今小吏皆勤事而奉禄薄欲其毋侵漁百姓難矣其益吏百石以下奉十五四年春二月詔曰廼者鳳皇甘露降集京師嘉瑞並見修興泰一五帝后土之祠祈為百姓䝉祉福鸞鳯萬舉蜚覽翺翔集止于旁齋戒之暮神光顯著薦鬯之夕神光交錯或降于天或登于地或從四方來集于壇上帝嘉嚮海内承福其赦天下賜民爵一級女子百户牛酒鰥寡孤獨髙年帛夏四月潁川太守黄覇以治行尤異秩中二千石賜爵關内侯黄金百斤及潁川吏民有行義者爵人一一級力田一級貞婦順女帛令内郡國舉賢良可親民者各一人五月匈奴單于遣弟呼留若王勝之来朝冬十月鳳皇十一集杜陵十一月河南太守嚴延年有罪弃市十二月鳯皇集上林五鳯元年春正月行幸甘泉郊泰畤皇太子冠皇太后賜丞相將軍列侯中二千石帛人百匹太夫人八十匹夫人六十匹又賜列侯嗣子爵五大夫男子為父後者爵一級夏赦徒作杜陵者冬十二月乙酉朔日有蝕之左馮翊韓延夀有罪弃市二年春三月行幸雍祠五畤夏四月己丑大司馬車騎將軍增薨秋八月詔曰夫婚姻之禮人倫之大者也酒食之㑹所以行禮樂也今郡國二千石或擅為苛禁禁民嫁娶不得具酒食相賀召由是廢鄉黨之禮令民亡所樂非所以導民也詩不云乎民之失徳乾餱以愆勿行苛政冬十一月匈奴呼遬累單于帥衆来降封為列侯十二月平通侯楊惲坐前為光禄勲有罪免為庶人不悔過怨望大逆不道要斬三年春正月癸卯丞相吉薨三月行幸河東祠后土詔曰往者匈奴數為邉冦百姓被其害朕承至尊未能綏安匈奴虛閭權渠單于請求和親病死右賢王屠耆堂代立骨肉大臣立虛閭權渠單于子為呼韓邪單于擊殺屠耆堂諸王並自立分為五單于更相攻擊死者以萬數畜産大耗什八九人民飢餓相燔燒以求食因大乖亂單于閼氏子孫昆弟及呼遬累單于名王右伊秩訾且渠當戸以下將衆五萬餘人来降歸義單于稱臣使弟奉珍朝賀正月北邉晏然靡有兵革之事朕飭躬齊戒郊上帝祠后土神光竝見或興于谷燭燿齊宫十有餘刻甘露降神爵集已詔有司告祠上帝宗廟三月辛丑鸞鳳又集長樂宫東闕中樹上飛下止地文章五色留十餘刻吏民並觀朕之不敏懼不能任婁䝉嘉瑞獲茲社福書不云乎雖休勿休祗事不怠公卿大夫其朂焉減天下口錢赦殊死以下賜民爵一級女子百戸牛酒大酺五日加賜鰥寡孤獨髙年帛置西河北地屬國以處匈奴降者四年春正月廣陵王胥有罪自殺匈奴單于稱臣遣弟谷蠡王入侍以邉塞亡寇減戍卒什二大司農中丞耿夀昌奏設常平倉以給北邉省轉漕賜爵關内侯夏四月辛丑晦日有蝕之詔曰皇天見異以戒朕躬是朕之不逮吏之不稱也以前使使者問民所疾苦復遣丞相御史掾二十四人循行天下舉寃獄察擅為苛禁深刻不改者甘露元年春正月行幸甘泉郊泰畤匈奴呼韓邪單于遣子右賢王銖婁渠堂入侍二月丁巳大司馬車騎將軍延夀薨夏四月黄龍見新豐丙申太上皇廟火甲辰孝文廟火上素服五日冬匈奴單于遣弟左賢王来朝賀二年春正月立皇子囂為定陶王詔曰廼者鳳皇甘露降集黄龍登興醴泉滂流枯槁榮茂神光並見咸受禎祥其赦天下減民算三十賜諸侯王丞相將軍列侯中二千石金錢各有差賜民爵一級女子百户牛酒鰥寡孤獨髙年帛夏四月遣䕶軍都尉禄將兵擊珠崖秋九月立皇子宇為東平王冬十二月行幸萯陽宫屬玉觀匈奴呼韓邪單于款五原塞願奉國珍朝三年正月詔有司議咸曰聖王之制施徳行禮先京師而後諸夏先諸夏而後夷狄詩云率禮不越遂視既發相土烈烈海外有截陛下聖徳充塞天地光被四表匈奴單于鄉風慕義舉國同心奉珍朝賀自古未之有也單于非正朔所加王者所客也禮儀宜如諸侯王稱臣昧死再拜位次諸侯王下詔曰蓋聞五帝三王禮所不施不及以政今匈奴單于稱北藩臣朝正月朕之不逮徳不能𢎞覆其以客禮待之位在諸侯王上三年春正月行幸甘泉郊泰畤匈奴呼韓邪單于稽侯狦來朝贊謁稱藩臣而不名賜以璽綬冠帶衣裳安車駟馬黄金錦繡繒絮使有司道單于先行就邸長安宿長平上自甘泉宿池陽宫上登長平阪詔單于毋謁其左右當戸之羣皆列觀蠻夷君長王侯迎者數萬人夾道陳上登渭橋咸稱萬嵗單于就邸置酒建章宫饗賜單于觀以珍寳二月單于罷歸遣長樂衛尉高昌侯忠車騎都尉昌騎都尉虎將萬六千騎送單于單于居幕南保光禄城詔北邉振榖食郅支單于逺遁匈奴遂定詔曰廼者鳳皇集新蔡羣鳥四面行列皆鄉鳳皇立以萬數其賜汝南太守帛百匹新蔡長吏三老孝弟力田鰥寡孤獨各有差賜民爵二級毋出今年租三月己丑丞相覇薨詔諸儒講五經同異太子太傅蕭望之等平奏其議上親稱制臨決焉廼立梁丘易大小夏侯尚書榖梁春秋博士冬烏孫公主來歸四年夏廣川王海陽有罪廢遷房陵冬十月丁卯未央宫宣室閣火黄龍元年春正月行幸甘泉郊泰畤匈奴呼韓邪單于來朝禮賜如初二月單于歸國詔曰蓋聞上古之治君臣同心舉措曲直各得其所是以上下和洽海内康平其徳弗可及已朕既不明數申詔公卿大夫務行寛大順民所疾苦將欲配三王之隆明先帝之徳也今吏或以不禁姦邪為寛大縦釋有罪為不苛或以酷惡為賢皆失其中奉詔宣化如此豈不繆哉方今天下少事繇役省減兵革不動而民多貧盜賊不止其咎安在上計簿具文而已務為欺謾以避其課三公不以為意朕將何任諸請詔省卒徒自給者皆止御史察計簿疑非實者按之使眞偽毋相亂三月有星孛于王良閣道入紫宫夏四月詔曰舉亷吏誠欲得其真也吏六百石位大夫有罪先請秩禄上通足以效其賢材自今以來毋得舉冬十二月甲戌帝崩于未央宫癸巳尊皇太后曰太皇太后贊曰孝宣之治信賞必罰綜核名實政事文學法理之士咸精其能至于技巧工匠器械自元成間鮮能及之亦足以知吏稱其職民安其業也遭值匈奴乖亂推亡固存信威北夷單于慕義稽首稱藩功光祖宗業垂後嗣可謂中興侔徳殷宗周宣矣前漢書卷八考證宣帝紀内謁者令郭穰注○劉攽曰謁字衍○按丙吉傳亦作内謁者未必兩文並訛且據百官表謁者署與内者署並屬少府謁字或非衍也皇太后歸長樂宫○胡三省曰漢太后常居長樂宫皇太后自昌邑之廢居未央宫今宣帝既立復居長樂宫也自左更至五大夫○劉攽曰緣王即位九侯率已為關内侯矣按兩句俱有訛字宣帝以庶人封侯即帝位並未為王也九侯二字尤不可觧據前文自田廣明以下新封五侯而已以文義推之應作緣帝即位九卿率已為關内侯即指上文之右扶風徳典屬國武廷尉光宗正徳大鴻臚賢等也秋七月詔立燕刺王太子建為廣陽王云云○按封廣陽王表作五月封廣陵王表作十月下有司皆自殺注田千秋子也○按廣明與順皆姓田而順則千秋子也句上應有順字各夲俱誤脱耳鳳皇集魯郡○按魯是時尚為國不得稱郡通鑑但云集魯可謂至慎其罷車騎將軍右將軍屯兵○按此罷兩將軍之屯兵非罷將軍官也是時車騎將軍為張安世右將軍為霍禹帝此舉以收霍氏權柄耳復高皇帝功臣云云○通鑑考異曰功臣表詔復家者皆云元康四年其數非一不容盡訛盖紀訛耳其益吏百石以下奉十五○通鑑考異曰荀恱漢紀云益吏百石以下俸五十斛盖以十五難曉故改之然詔云以下恐難指五十斛也平通侯楊惲坐前為光禄勲云云○按惲之死在四年此時但與戴長樂相告免官耳通鑑考異已辨此條之誤丙申太上皇廟火甲辰孝文廟火○按兩火字並應是灾字左傳曰火人火之也倘係人火之必記事實故知並是灾字之訛四年未央宫宣室閣火亦然遣䕶軍都尉禄將兵擊珠崖○珠崖前後文俱作厓前漢書卷八考證