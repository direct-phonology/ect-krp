唐正議大夫行祕書少監琅邪縣開國子顔師古注張騫漢中人也建元中為郎時匈奴降者言匈奴破月氏王以其頭為飲器月氏遁而怨匈奴無與共撃之漢方欲事滅胡聞此言欲通使道必更匈奴中廼募能使者騫以郎應募使月氏與堂邑氏奴甘父俱出隴西徑匈奴匈奴得之傳詣單于單于曰月氏在吾北漢何以得徃使吾欲使越漢肯聼我乎留騫十餘歳予妻有子然騫持漢節不失居匈奴西騫因與其屬亡鄉月氏西走數十日至大宛大宛聞漢之饒財欲通不得見騫喜問欲何之騫曰為漢使月氏而為匃奴所閉道脫亡唯王使人道送我誠得至反漢漢之賂遺王財物不可勝言大宛以為然遣騫為發譯道抵康居康居傳致大月氏大月氏王已為胡所殺立其夫人為王既臣大夏而君之地肥饒少㓂志安樂又自以逺逺漢殊無報胡之心騫從月氏至大夏竟不能得月氏要領留歳餘還竝南山欲從𦍑中歸復為匈奴所得留歳餘單于死國内亂騫與胡妻及堂邑父俱亡歸漢拜騫大中大夫堂邑父為奉使君騫為人彊力寛大信人蠻夷愛之堂邑父胡人善射窮急射禽獸給食初騫行時百餘人去十三歳唯二人得還騫身所至者大宛大月氏大夏康居而傳聞其旁大國五六具為天子言其地形所有語皆在西域傳騫曰臣在大夏時見卭竹杖蜀布問安得此大夏國人曰吾賈人徃市之身毒國身毒國在大夏東南可數千里其俗土著與大夏同而卑溼暑熱其民乘象以戰其國臨大水焉以騫度之大夏去漢萬二千里居西南今身毒又居大夏東南數千里有蜀物此其去蜀不逺矣今使大夏從𦍑中險𦍑人惡之少北則為匈奴所得從蜀宜徑又無冦天子既聞大宛及大夏安息之屬皆大國多竒物土著頗與中國同俗而兵弱貴漢財物其北則大月氏康居之屬兵彊可以賂遺設利朝也誠得而以義屬之則廣地萬里重九譯致殊俗威徳徧於四海天子欣欣以騫言為然廼令因蜀犍為發間使數道竝出出駹出莋出徙卭出僰皆各行一二千里其北方閉氐莋南方閉巂昆明昆明之屬無君長善宼盗輙殺略漢使終莫得通然聞其西可千餘里有乘象國名滇越而蜀賈間出物者或至焉於是漢以求大夏道始通滇國初漢欲通西南夷費多罷之及騫言可以通大夏廼復事西南夷騫以校尉從大将軍撃匈奴知水草處軍得以不乏廼封騫為博望侯是歳元朔六年也後二年騫為衛尉與李廣俱出右北平撃匈奴匈奴圍李将軍軍失亡多而騫後期當斬贖為庶人是歳驃騎将軍破匈奴西邊殺數萬人至祁連山其秋渾邪王率衆降漢而金城河西竝南山至鹽澤空無匈奴匈奴時有候者到而希矣後二年漢擊走單于於幕北天子數問騫大夏之屬騫既失侯因曰臣居匈奴中聞烏孫王號昆莫昆莫父難兜靡本與大月氏俱在祁連敦煌閒小國也大月氏攻殺難兜靡奪其地人民亡走匈奴子昆莫新生傅父布就翖侯抱亡置草中為求食還見狼乳之又烏銜肉翔其旁以為神遂持歸匈奴單于愛養之及壯以其父民衆與昆莫使将兵數有功時月氏已為匈奴所破西撃塞王塞王南走逺徙月氏居其地昆莫既健自請單于報父怨遂西攻破大月氏大月氏復西走徙大夏地昆莫略其衆因留居兵稍彊㑹單于死不肯復朝事匈奴匈奴遣兵撃之不勝益以為神而逺之今單于新困於漢而昆莫地空蠻夷戀故地又貪漢物誠以此時厚賂烏孫招以東居故地漢遺公主為夫人結昆弟其勢宜聽則是斷匈奴右臂也既連烏孫自其西大夏之屬皆可招來而為外臣天子以為然拜騫為中郎将将三百人馬各二匹牛羊以萬數齎金幣帛直數千鉅萬多持節副使道可便遣之旁國騫既至烏孫致賜諭指未能得其決語在西域傳騫即分遣副使使大宛康居月氏大夏烏孫發譯道送騫與烏孫使數十人馬數十匹報謝因令窺漢知其廣大騫還拜為大行嵗餘騫卒後嵗餘其所遣副使通大夏之屬者皆頗與其人俱來於是西北國始通於漢矣然騫鑿空諸後使徃者皆稱博望侯以為質於外國外國由是信之其後烏孫竟與漢結婚初天子發書易曰神馬當從西北來得烏孫馬好名曰天馬及得宛汗血馬益壯更名烏孫馬曰西極馬宛馬曰天馬云而漢始築令居以西初置酒泉郡以通西北國因益發使抵安息奄蔡犛靬條支身毒國而天子好宛馬使者相望於道一軰大者數百人少者百餘人所齎操大放博望侯時其後益習而衰少焉漢率一嵗中使者多者十餘少者五六軰逺者八九嵗近者數嵗而反是時漢既滅越蜀所通西南夷皆震請吏置牂柯越巂益州沈黎文山郡欲地接以前通大夏廼遣使嵗十餘軰出此初郡皆復閉昆明為所殺奪幣物於是漢發兵撃昆明斬首數萬後復遣使竟不得通語在西南夷傳自騫開外國道以尊貴其吏士爭上書言外國竒怪利害求使天子為其絶逺非人所樂聼其言予節募吏民無問所從來為􁁎衆遣之以廣其道來還不能無侵盗幣物及使失指天子為其習之輙覆按致重罪以激怒令贖復求使使端無窮而輕犯法其吏卒亦輙復盛推外國所有言大者予節言小者為副故妄言無行之徒皆爭相效其使皆私縣官齎物欲賤市以私其利外國亦厭漢使人人有言輕重度漢兵逺不能至而禁其食物以苦漢使漢使之絶責怨至相攻撃樓蘭姑師小國當空道攻劫漢使王恢等尤甚而匈奴竒兵又時時遮撃之使者爭言外國利害皆有城邑兵弱易撃於是天子遣從票侯破奴将屬國騎及郡兵數萬以撃胡胡皆去明年撃破姑師虜樓蘭王酒泉列亭鄣至玉門矣而大宛諸國發使随漢使來觀漢廣大以大鳥卵及犛靬眩人獻於漢天子大說而漢使窮河源其山多玉石采來天子案古圖書名河所出山曰昆侖云是時上方數廵狩海上廼悉從外國客大都多人過之則散財帛賞賜厚具饒給之以覽視漢富厚焉大角氐出竒戲諸怪物多聚觀者行賞賜酒池肉林令外國客徧觀各倉庫府臧之積欲以見漢廣大傾駭之及加其眩者之工而角氐竒戲嵗増變其益興自此始而外國使更來更去大宛以西皆自恃逺尚驕恣未可詘以禮羈縻而使也漢使徃既多其少從率進孰於天子言大宛有善馬在貳師城匿不肯示漢使天子既好宛馬聞之甘心使壯士車令等持千金及金馬以請宛王貳師城善馬宛國饒漢物相與謀曰漢去我逺而鹽水中數有敗出其北有胡寇出其南之水草又且徃徃而絶邑乏食者多漢使數百人為軰來常之食死者過半是安能致大軍乎且貳師馬宛寳馬也遂不肯予漢使漢使怒妄言椎金馬而去宛中貴人怒曰漢使至輕我遣漢使去令其東邊郁成王遮攻殺漢使取其財物天子大怒諸嘗使宛姚定漢等言宛兵弱誠以漢兵不過三千人彊弩射之即破宛矣天子以嘗使浞野侯攻樓蘭以七百騎先至虜其王以定漢等言為然而欲侯寵姬李氏廼以李廣利為将軍伐宛騫孫猛字子游有俊才元帝時為光禄大夫使匃奴給事中為石顯所譖自殺李廣利女弟李夫人有寵於上産昌邑哀王太初元年以廣利為貳師将軍發屬國六千騎及郡國惡少年數萬人以徃期至貳師城取善馬故號貳師将軍故浩侯王恢使道軍既西過鹽水當道小國各堅城守不肯給食攻之不能下下者得食不下者數日則去比至郁成士財有數千皆飢罷攻郁成城郁成距之所殺傷甚衆貳師将軍與左右計至郁成尚不能舉况至其王都乎引而還徃來二嵗至敦煌士不過什一二使使上書言道逺多乏食且士卒不患戰而患飢人少不足以㧞宛願且罷兵益發而復往天子聞之大怒使使遮玉門闗曰軍有敢入斬之貳師恐因留屯敦煌其夏漢亡浞野之兵二萬餘於匈奴公卿議者皆願罷宛軍專力致胡天子業出兵誅宛宛小國而不能下則大夏之屬漸輕漢而宛善馬絶不來烏孫輪臺易苦漢使為外國笑廼案言伐宛尤不便者鄧光等赦囚徒扞宼盗發惡少年及邊騎嵗餘而出敦煌六萬人負私從者不與牛十萬馬三萬匹驢橐駝以萬數齎糧兵弩甚設天下騷動轉相奉伐宛五十餘校尉宛城中無井汲城外流水於是遣水工徙其城下水空以穴其城益發戍甲卒十八萬酒泉張掖北置居延休屠以衛酒泉而發天下七科適及載糒給貳師轉車人徒相連屬至敦煌而拜習馬者二人為執驅馬校尉備破宛擇取其善馬云於是貳師後復行兵多所至小國莫不迎出食給軍至輪臺輪臺不下攻數日屠之自此而西平行至宛城兵到者三萬宛兵迎撃漢兵漢兵射敗之宛兵走入保其城貳師欲攻郁成城恐留行而令宛益生詐廼先至宛決其水原移之則宛固已憂困圍其城攻之四十餘日宛貴人謀曰王毋寡匿善馬殺漢使今殺王而出善馬漢兵宜觧即不廼力戰而死未晚也宛貴人皆以為然共殺王其外城壊虜宛貴人勇将煎靡宛大恐走入中城相與謀曰漢所為攻宛以王毋寡持其頭遣人使貳師約曰漢無攻我我盡出善馬恣所取而給漢軍食即不聼我我盡殺善馬康居之救又且至至我居内康居居外與漢軍戰孰計之何從是時康居候視漢兵尚盛不敢進貳師聞宛城中新得漢人知穿井而其内食尚多計以為來誅首惡者毋寡毋寡頭巳至如此不許則堅守而康居候漢兵罷來救宛破漢軍必矣軍吏皆以為然許宛之約宛廼出其馬令漢自擇之而多出食食漢軍漢軍取其善馬數十匹中馬以下牝牡三千餘匹而立宛貴人之故時遇漢善者名昧蔡為宛王與盟而罷兵終不得入中城罷而引歸初貳師起敦煌西為人多道上國不能食分為數軍從南北道校尉王申生故鴻臚壺充國等千餘人别至郁成城守不肯給食申生去大軍二百里負而輕之攻郁成急郁成窺知申生軍少晨用三千人攻殺申生等數人脫亡走貳師貳師令搜粟都尉上官桀往攻破郁成郁成降其王亡走康居桀追至康居康居聞漢巳破宛出郁成王與桀桀令四騎士縛守詣大将軍四人相謂郁成漢所毒今生将卒失大事欲殺莫適先撃上邽騎士趙弟㧞劔撃斬郁成王桀等遂追及大将軍初貳師後行天子使使告烏孫大發兵撃宛烏孫發二千騎往持兩端不肯前貳師将軍之東諸所過小國聞宛破皆使其子弟從入貢獻見天子因為質焉軍還入玉門者萬餘人馬千餘匹後行非乏食戰死不甚多而将吏貪不愛卒侵牟之以此物故者衆天子為萬里而伐不録其過廼下詔曰匈奴為害久矣今雖徙幕北與旁國謀共要絶大月氏使遮殺中郎将江故鴈門守攘危須以西及大宛皆合約殺期門車令中郎将朝及身毒國使隔東西道貳師将軍廣利征討厥罪伐勝大宛賴天之靈從泝河山渉流沙通西海山雪不積士大夫徑度獲王首虜珍怪之物畢陳於闕其封廣利為海西侯食邑八千戸又封斬郁成王者趙弟為新畤侯軍正趙始成功最多為光禄大夫上官桀敢深入為少府李哆有計謀為上黨太守軍官吏為九卿者三人諸侯相郡守二千石百餘人千石以下千餘人奮行者官過其望以適過行者皆黜其勞士卒賜直四萬錢伐宛再反凡四歳而得罷焉後十一歳征和三年貳師復将七萬騎出五原撃匈奴度郅居水兵敗降匈奴為單于所殺語在匈奴傳贊曰禹本紀言河出昆侖昆侖髙二千五百里餘日月所相避隱為光明也自張騫使大夏之後窮河原惡睹所謂昆侖者乎故言九州山川尚書近之矣至禹本紀山經所有放哉前漢書卷六十一考證張騫傳居匈奴西○史記大宛傳作居匈奴中益寛立其夫人為王○按史記作立其太子為王外國固時有女王然以下文推之似史記是去十三歳惟二人得還○通鑑考異曰史記西南夷傳曰元狩元年張騫使大夏來言通身毒國之利按年表騫以元朔六年二月封博望侯必非元狩元年始歸也或者元狩元年始令騫通身毒國疑不能明大夏去漢萬二千里居西南○史記作居漢西南此漢字似不可省出駹出莋出徙卭出僰○史記作出駹出冉出徙出卭僰廼復事西南夷○胡三省曰元朔四年罷西夷元狩元年復通西並南山至鹽澤○按鹽澤即蒲昌海于闐及葱嶺二河之所滙也今名洛普池本與大月氏俱在祁連敦煌間小國也注師古曰祁連山以東敦煌以西○按西域傳曰月氏逺去過大宛撃大夏而臣之其餘小衆不能去者保南山𦍑號小月氏然則本文祁連即指酒泉張掖金城之南山霍去病所奪者地在敦煌之東注當云祁連以西敦煌以東也騫即分遣副使使大宛康居月氏大夏○大夏下史記有安息身毒于窴杅􁁉諸國而漢使窮河源○此句下史記有河源出于窴五字而鹽水中數有敗○胡三省曰裴矩西域記鹽水在西州髙昌縣東東南去𤓰州一千三百里並沙磧之地道路不可凖惟以人畜骸骨及駝馬糞為標騐由此數有死亡李廣利傳故浩侯王恢○徐廣曰恢先受封一年坐使酒泉矯制國除按此王恢以撃破車師功封浩侯與元光中設計馬邑以大行令為将軍下獄死者不同此在後烏孫輪臺易苦漢使○輪臺史記作侖頭貳師令搜粟都尉上官桀○按外戚傳並不言左将軍桀從貳師伐宛有功則此搜粟都尉後為少府者另是一人百官公卿表太初元年搜粟都尉上官桀為少府年老免即合此傳而師古注乃謂疑此非上官桀表誤何哉左将軍上官桀與霍光同輔政者在此人後姓名偶同耳前漢書卷六十一考證