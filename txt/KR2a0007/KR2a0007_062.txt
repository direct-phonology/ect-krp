唐正議大夫行祕書少監瑯邪縣
開國子顔師古注昔在顓頊命南
正重司天火正黎司地唐虞之際
紹重黎之後使復典之至於夏商
故重黎氏世序天地其在周程伯
休甫其後也當宣王時官失其守
而為司馬氏司馬氏世典周史惠
襄之間司馬氏適晉晉中軍随㑹
犇魏而司馬氏入少梁自司馬氏
去周適晉分散或在衛或在趙或
在秦其在衛者相中山在趙者以
傳劔論顯蒯聵其後也在秦者錯
與張儀爭論於是惠王使錯將兵
伐蜀遂㧞因而守之錯孫蘄事武
安君白起而少梁更名夏陽蘄與
武安君阬趙長平軍還而與之俱
賜死杜郵葬於華池蘄孫昌為秦
王鐡官當始皇之時蒯聵𤣥孫卬
為武信君将而狥朝歌諸侯之相
王王卬於殷漢之伐楚卬歸漢以
其地為河内郡昌生母懌母懌為
漢市長母懌生喜喜為五大夫卒
皆葬髙門喜生談談為太史公太
史公學天官於唐都受易於楊何
習道論於黄子太史公仕於建元
元封之間愍學者不逹其意而師
誖乃論六家之要指曰易大傳曰
天下一致而百慮同歸而殊塗夫
隂陽儒墨名法道徳此務為治者
也直所從言之異路有省不省耳
嘗竊觀隂陽之術大詳而衆忌諱
使人拘而多畏然其叙四時之大
順不可失也儒者博而寡要勞而
少功是以其事難盡從然其叙君
臣父子之禮列夫婦長㓜之别不
可易也墨者儉而難遵是以其事
不可徧循然其彊本節用不可廢
也法家嚴而少恩然其正君臣上
下之分不可改也名家使人儉而
善失真然其正名實不可不察也
道家使人精神專一動合無形澹
足萬物其為術也因隂陽之大順
采儒墨之善撮名法之要與時遷
徙應物變化立俗施事無所不宜
指約而易操事小而功多儒者則
不然以為人主天下之儀表也君
唱臣和主先臣随如此則主勞而
臣佚至於大道之要去健羡黜聰
明釋此而任術夫神大用則竭形
大勞則敝神形蚤衰欲與天地長
久非所聞也夫隂陽四時八位十
二度二十四節各有教令曰順之
者昌逆之者亡未必然也故曰使
人拘而多畏夫春生夏長秋收冬
藏此天道之大經也弗順則無以
為天下紀綱故曰四時之大順不
可失也夫儒者以六蓺為法六蓺
經傳以千萬數累世不能通其學
當年不能究其禮故曰博而寡要
勞而少功若夫列君臣父子之禮
序夫婦長㓜之别雖百家弗能易
也墨者亦上堯舜言其徳行曰堂
髙三尺土階三等茅茨不翦棌椽
不斵飯土簋歠土刑糲粱之食藜
藿之羮夏日葛衣冬日鹿裘其送
死桐棺三寸舉音不盡其哀教䘮
禮必以此為萬民率故天下共若
此則尊卑無别也夫世異時移事
業不必同故曰儉而難遵也要曰
彊本節用則人給家足之道也此
墨子之所長雖百家不能廢也法
家不别親踈不殊貴賤壹斷於法
則親親尊尊之恩絶矣可以行一
時之計而不可長用也故曰嚴而
少恩若尊主卑臣明分職不得相
踰越雖百家不能改也名家苛察
繳繞使人不得反其意剸决於名
時失人情故曰使人儉而善失真
若夫控名責實参伍不失此不可
不察也道家無為又曰無不為其
實易行其辭難知其術以虛無為
本以因循為用無成埶無常形故
能究萬物之情不為物先後故能
為萬物主有法無法因時為業有
度無度因物興舍故曰聖人不巧
時變是守虛者道之常也因者君
之綱也羣臣並至使各自明也其
實中其聲者謂之端實不中其聲
者謂之款款言不聽姦廼不生賢
不肖自分黒白廼形在所欲用耳
何事不成廼合大道混混冥冥光
耀天下復反無名凡人所生者神
也所託者形也神大用則竭形大
勞則敝形神離則死死者不可復
生離者不可復合故聖人重之由
此觀之神者生之本形者生之具
不先定其神形而曰我有以治天
下何由哉太史公既掌天官不治
民有子曰遷遷生龍門耕牧河山
之陽年十嵗則誦古文二十而南
游江淮上㑹稽探禹穴窺九疑浮
沅湘北渉汶泗講業齊魯之都觀
夫子遺風鄉射鄒嶧阸困蕃薛彭
城過梁楚以歸於是遷仕為郎中
奉使西征巴蜀以南略卭筰昆明
還報命是嵗天子始建漢家之封
而太史公留滯周南不得與從事
發憤且卒而子遷適反見父於河
雒之間太史公執遷手而泣曰予
先周室之太史也自上世嘗顯功
名虞夏典天官事後世中衰絶於
予乎女復為太史則續吾祖矣今
天子接千嵗之統封泰山而予不
得從行是命也夫命也夫予死爾
必為太史為太史毋忘吾所欲論
著矣且夫孝始於事親中於事君
終於立身揚名於後世以顯父母
此孝之大也夫天下稱周公言其
能論歌文武之徳宣周召之風逹
大王王季思慮爰及公劉以尊后
稷也幽厲之後王道缺禮樂衰孔
子脩舊起廢論詩書作春秋則學
者至今則之自獲麟以來四百有
餘嵗而諸侯相兼史記放絶今漢
興海内壹統明主賢君忠臣義士
予為太史而不論載廢天下之文
予甚懼焉爾其念哉遷俯首流涕
曰小子不敏請悉論先人所次舊
聞不敢闕卒三嵗而遷為太史令
紬史記石室金鐀之書五年而當
太初元年十一月甲子朔旦冬至
天歴始改建於明堂諸神受記太
史公曰先人有言自周公卒五百
嵗而有孔子孔子至于今五百嵗
有能紹而明之正易傳繼春秋本
詩書禮樂之際意在斯乎意在斯
乎小子何敢攘焉上大夫壺遂曰
昔孔子為何作春秋哉太史公曰
余聞之董生周道廢孔子為魯司
冦諸侯害之大夫壅之孔子知時
之不用道之不行也是非二百四
十二年之中以為天下儀表貶諸
侯討大夫以逹王事而已矣子曰
我欲載之空言不如見之於行事
之深切著明也春秋上明三王之
道下辨人事之經紀别嫌疑明是
非定猶與善善惡惡賢賢賤不肖
存亡國繼絶世補敝起廢王道之
大者也易著天地隂陽四時五行
故長於變禮綱紀人倫故長於行
書記先王之事故長於政詩記山
川谿谷禽獸草木牝牡雌雄故長
於風樂樂所以立故長於和春秋
辨是非故長於治人是故禮以節
人樂以發和書以道事詩以逹意
易以道化春秋以道義撥亂世反
之正莫近於春秋春秋文成數萬
其指數千萬物之散聚皆在春秋
春秋之中弑君三十六亡國五十
二諸侯奔走不得保社稷者不可
勝數察其所以皆失其本巳故易
曰差以豪氂謬以千里故臣弑君
子弑父非一朝一夕之故其漸久
矣有國者不可以不知春秋前有
讒而不見後有賊而不知為人臣
者不可以不知春秋守經事而不
知其宜遭變事而不知其權為人
君父者而不通於春秋之義者必
䝉首惡之名為人臣子不通於春
秋之義者必陷簒弑誅死之罪其
實皆以善為之而不知其義被之
空言不敢辭夫不通禮義之指至
於君不君臣不臣父不父子不子
夫君不君則犯臣不臣則誅父不
父則無道子不子則不孝此四行
者天下之大過也以天下大過予
之受而不敢辭故春秋者禮義之
大宗也夫禮禁未然之前法施巳
然之後法之所為用者易見而禮
之所為禁者難知壺遂曰孔子之
時上無明君下不得任用故作春
秋垂空文以斷禮義當一王之法
今夫子上遇明天子下得守職萬
事既具咸各序其宜夫子所論欲
以何明太史公曰唯唯否否不然
余聞之先人曰虙戲至純厚作易
八卦堯舜之盛尚書載之禮樂作
焉湯武之隆詩人歌之春秋采善
貶惡推三代之徳襃周室非獨刺
譏而已也漢興已來至明天子獲
符瑞封禪改正朔易服色受命於
穆清澤流罔極海外殊俗重譯款
塞請來獻見者不可勝道臣下百
官力誦聖徳猶不能盡宣其意且
士賢能矣而不用有國者恥也主
上明聖徳不布聞有司之過也且
余掌其官廢明聖盛徳不載滅功
臣賢大夫之業不述墮先人所言
罪莫大焉余所謂述故事整齊其
世傳非所謂作也而君比之春秋
謬矣於是論次其文十年而遭李
陵之禍幽於纍紲廼喟然而歎曰
是余之辠夫身虧不用矣退而深
惟曰夫詩書隱約者欲遂其志之
思也卒述陶唐以來至於麟止自
黄帝始五帝本紀第一夏本紀第
二殷本紀第三周本紀第四秦本
紀第五始皇本紀第六項羽本紀
第七髙祖本紀第八吕后本紀第
九孝文本紀第十孝景本紀第十
一今上本紀第十二三代世表第
一十二諸侯年表第二六國年表
第三秦楚之際月表第四漢諸侯
年表第五髙祖功臣年表第六惠
景間功臣年表第七建元以來侯
者年表第八王子侯者年表第九
漢興以來将相名臣年表第十禮
書第一樂書第二律書第三厯書
第四天官書第五封禪書第六河
渠書第七平準書第八吳太伯世
家第一齊太公世家第二魯周公
世家第三燕召公世家第四管蔡
世家第五陳杞世家第六衛康叔
世家第七宋微子世家第八晉世
家第九楚世家第十越世家第十
一鄭世家第十二趙世家第十三
魏世家第十四韓世家第十五田
完世家第十六孔子世家第十七
陳渉世家第十八外戚世家第十
九楚元王世家第二十荆燕王世
家第二十一齊悼惠王世家第二
十二蕭相國世家第二十三曹相
國世家第二十四留侯世家第二
十五陳丞相世家第二十六絳侯
世家第二十七梁孝王世家第二
十八五宗世家第二十九三王世
家第三十伯夷列傳第一管晏列
傳第二老子韓非列傳第三司馬
穰苴列傳第四孫子吳起列傳第
五伍子胥列傳第六仲尼弟子列
傳第七商君列傳第八蘓秦列傳
第九張儀列傳第十樗里甘茂列
傳第十一穰侯列傳第十二白起
王翦列傳第十三孟子荀卿列傳
第十四平原虞卿列傳第十五孟
嘗君列傳第十六魏公子列傳第
十七春申君列傳第十八范睢蔡
澤列傳第十九樂毅列傳第二十
廉頗藺相如列傳第二十一田單
列傳第二十二魯仲連列傳第二
十三屈原賈生列傳第二十四吕
不韋列傳第二十五刺客列傳第
二十六李斯列傳第二十七䝉恬
列傳第二十八張耳陳餘列傳第
二十九魏豹彭越列傳第三十黥
布列傳第三十一淮隂侯韓信列
傳第三十二韓王信盧綰列傳第
三十三田儋列傳第三十四樊酈
滕灌列傳第三十五張丞相倉列
傳第三十六酈生陸賈列傳第三
十七傅靳䣙成侯列傳第三十八
劉敬叔孫通列傳第三十九季布
欒布列傳第四十爰盎朝錯列傳
第四十一張釋之馮唐列傳第四
十二萬石張叔列傳第四十三田
叔列傳第四十四扁鵲倉公列傳
第四十五吳王濞列傳第四十六
魏其武安列傳第四十七韓長孺
列傳第四十八李将軍列傳第四
十九衛将軍驃騎列傳第五十平
津主父列傳第五十一匈奴列傳
第五十二南越列傳第五十三閩
越列傳第五十四朝鮮列傳第五
十五西南夷列傳第五十六司馬
相如列傳第五十七淮南衡山列
傳第五十八循吏列傳第五十九
汲鄭列傳第六十儒林列傳第六
十一酷吏列傳第六十二大宛列
傳第六十三游俠列傳第六十四
佞幸列傳第六十五滑稽列傳第
六十六日者列傳第六十七龜策
列傳第六十八貨殖列傳第六十
九惟漢繼五帝末流接三代絶業
周道既廢秦撥去古文焚滅詩書
故明堂石室金鐀玉板圖籍散亂
漢興蕭何次律令韓信申軍法張
倉為章程叔孫通定禮儀則文學
彬彬稍進詩書徃徃間出自曹参
薦盖公言黄老而賈誼朝錯明申
韓公孫𢎞以儒顯百年之間天下
遺文古事靡不畢集太史公仍父
子相繼籑其職曰於戱余維先人
嘗掌斯事顯於唐虞至於周復典
之故司馬氏世主天官至於余乎
欽念哉罔羅天下放失舊聞王迹
所興原始察終見盛觀衰論考之
行事略三代録秦漢上記軒轅下
至于兹著十二本紀既科條之矣
並時異世年差不明作十表禮樂
損益律歴改易兵權山川鬼神天
人之際承敝通變作八書二十八
宿環北辰三十輻共一轂運行無
窮輔弼股肱之臣配焉忠信行道
以奉主上作三十世家扶義俶儻
不令已失時立功名於天下作七
十列傳凡百三十篇五十二萬六
千五百字為太史公書序略以拾
遺補蓺成一家言協六經異傳齊
百家雜語藏之名山副在京師以
竢後聖君子第七十遷之自叙云
爾而十篇缺有録無書遷既被刑
之後為中書令尊寵任職故人益
州刺史任安予遷書責以古賢臣
之義遷報之曰少卿足下曩者辱
賜書教以慎於接物推賢進士為
務意氣勤勤懇懇若望僕不相師
用而流俗人之言僕非敢如是也
雖罷駑亦嘗側聞長者遺風矣顧
自以為身殘處穢動而見尤欲益
反損是以抑鬱而無誰語諺曰誰
為為之孰令聽之盖鍾子期死伯
牙終身不復鼓琴何則士為知巳
用女為說已容若僕大質巳虧缺
雖材懐随和行若由夷終不可以
為榮適足以發笑而自㸃耳書辭
宜答㑹東從上來又廹賤事相見
日淺卒卒無湏臾之間得竭指意
今少卿抱不測之罪渉旬月迫季
冬僕又薄從上上雍恐卒然不可
諱是僕終巳不得舒憤懣以曉左
右則長逝者魂魄私恨無窮請略
陳固陋闕然不報幸勿過僕聞之
修身者智之府也愛施者仁之端
也取予者義之符也恥辱者勇之
决也立名者行之極也士有此五
者然後可以託於世列於君子之
林矣故禍莫㦧於欲利悲莫痛於
傷心行莫醜於辱先而詬莫大於
宫刑刑餘之人無所比數非一世
也所從來逺矣昔衛靈公與雍渠
載孔子適陳商鞅因景監見趙良
寒心同子驂乗爰絲變色自古而
恥之夫中材之人事闗於宦豎莫
不傷氣况忼慨之士乎如今朝雖
乏人奈何令刀鋸之餘薦天下豪
雋哉僕頼先人緒業得待罪輦轂
下二十餘年矣所以自惟上之不
能納忠效信有竒䇿材力之譽自
結明主次之又不能拾遺補闕招
賢進能顯巖穴之士外之不能備
行伍攻城野戰有斬將搴旗之功
下之不能累日積勞取尊官厚禄
以為宗族交逰光寵四者無一遂
茍合取容無所短長之效可見於
此矣鄉者僕亦嘗厠下大夫之列
陪外廷末議不以此時引維綱盡
思慮今已虧形為埽除之𨽻在闒
茸之中廼欲卬首信眉論列是非
不亦輕朝廷羞當世之士邪嗟乎
嗟乎如僕尚何言哉尚何言哉且
事本末未易明也僕少負不覊之
才長無鄉曲之譽主上幸以先人
之故使得奉薄技出入周衛之中
僕以為戴盆何以望天故絶賔客
之知忘室家之業日夜思竭其不
肖之材力務壹心營職以求親媚
於主上而事乃有大謬不然者夫
僕與李陵俱居門下素非相善也
趣舍異路未嘗䘖盃酒接殷勤之
歡然僕觀其為人自竒士事親孝
與士信臨財亷取予義分别有讓
恭儉下人嘗思奮不顧身以狥國
家之急其素所畜積也僕以為有
國士之風夫人臣出萬死不顧一
生之計赴公家之難斯已竒矣今
舉事壹不當而全軀保妻子之臣
随而媒孽其短僕誠私心痛之且
李陵提歩卒不滿五千深踐戎馬
之地足歴王庭垂餌虎口横挑彊
胡卬億萬之師與單于連戰十餘
日所殺過當虜救死扶傷不給旃
裘之君長咸震怖廼悉徴左右賢
王舉引弓之民一國共攻而圍之
轉鬬千里矢盡道窮救兵不至士
卒死傷如積然李陵一呼勞軍士
無不起躬流涕沬血飲泣張空弮
冐白刄北首爭死敵陵未没時使
有來報漢公卿王侯皆奉觴上夀
後數日陵敗書聞主上為之食不
甘味聽朝不怡大臣憂懼不知所
出僕竊不自料其卑賤見主上惨
悽怛悼誠欲効其款款之愚以為
李陵素與士大夫絶甘分少能得
人之死力雖古名将不過也身雖
䧟敗彼觀其意且欲得其當而報
漢事巳無可奈何其所摧敗功亦
足以暴於天下僕懐欲陳之而未
有路適㑹召問即以此指推言陵
功欲以廣主上之意塞睚眦之辭
未能盡明明主不深曉以為僕沮
貳師而為李陵游說遂下於理拳
拳之忠終不能自列因為誣上卒
從吏議家貧財賂不足以自贖交
游莫救左右親近不為壹言身非
木石獨與法吏為伍深幽囹圄之
中誰可告愬者此正少卿所親見
僕行事豈不然邪李陵既生降隤
其家聲而僕又茸以蠶室重為天
下觀笑悲夫悲夫事未易一二為
俗人言也僕之先人非有剖符丹
書之功文史星歴近乎卜祝之間
固主上所戲弄倡優畜之流俗之
所輕也假令僕伏法受誅若九牛
亡一毛與螻螘何異而世又不與
能死節者比特以為智窮罪極不
能自免卒就死耳何也素所自樹
立使然人固有一死死有重於太
山或輕於鴻毛用之所趨異也太
上不辱先其次不辱身其次不辱
理色其次不辱辭令其次詘體受
辱其次易服受辱其次闗木索被
箠楚受辱其次鬄毛髪嬰金鐡受
辱其次毁肌膚斷支體受辱最下
腐刑極矣傳曰刑不上大夫此言
士節不可不厲也猛虎處深山百
獸震恐及其在穽檻之中揺尾而
求食積威約之漸也故士有畫地
為牢埶不入削木為吏議不對定
計於鮮也今交手足受木索暴肌
膚受榜箠幽於圜牆之中當此之
時見獄吏則頭槍地視徒𨽻則心
惕息何者積威約之埶也及巳至
此言不辱者所謂彊顔耳曷足貴
乎且西伯伯也拘牖里李斯相也
具五刑淮隂王也受械於陳彭越
張敖南鄉稱孤繋獄具罪絳侯誅
諸吕權傾五伯囚於請室魏其大
将也衣赭闗三木季布為朱家鉗
奴灌夫受辱居室此人皆身至王
侯将相聲聞鄰國及罪至罔加不
能引决自財在塵埃之中古今一
體安在其不辱也由此言之勇怯
埶也彊弱形也審矣曷足怪乎且
人不能蚤自財繩墨之外巳稍陵
夷至於鞭箠之間廼欲引節斯不
亦逺乎古人所以重施刑於大夫
者殆為此也夫人情莫不貪生惡
死念親戚顧妻子至激於義理者
不然廼有不得巳也今僕不幸蚤
失二親無兄弟之親獨身孤立少
卿視僕於妻子何如哉且勇者不
必死節怯夫慕義何處不勉焉僕
雖怯耎欲茍活亦頗識去就之分
矣何至自湛溺累紲之辱哉且夫
臧獲婢妾猶能引决况若僕之不
得巳乎所以隱忍茍活函糞土之
中而不辭者恨私心有所不盡鄙
没世而文采不表於後也古者富
貴而名摩滅不可勝記唯俶儻非
常之人稱焉蓋西伯拘而演周易
仲尼戹而作春秋屈原放逐乃賦
離騷左丘失明厥有國語孫子髕
脚兵法脩列不韋遷蜀世傳吕覽
韓非囚秦說難孤憤詩三百篇大
氐賢聖發憤之所為作也此人皆
意有所鬱結不得通其道故述徃
事思來者及如左丘明無目孫子
斷足終不可用退論書策以舒其
憤思垂空文以自見僕竊不遜近
自託於無能之辭網羅天下放失
舊聞考之行事稽其成敗興壊之
理凡百三十篇亦欲以究天人之
際通古今之變成一家之言草創
未就適㑹此禍惜其不成是以就
極刑而無愠色僕誠巳著此書藏
之名山傳之其人通邑大都則僕
償前辱之責雖萬被戮豈有悔哉
然此可為智者道難為俗人言也
且負下未易居上流多謗議僕以
口語遇遭此禍重為鄉黨戮笑汙
辱先人亦何面目復上父母之丘
墓乎雖累百世垢彌甚耳是以腸
一日而九囘居則忽忽若有所亡
出則不知所如徃每念斯耻汗未
嘗不發背霑衣也身直為閨閤之
臣寜得自引深藏於巖穴邪故且
從俗浮湛與時俯仰以通其狂惑
今少卿廼教以推賢進士無廼與
僕之私指謬乎今雖欲自彫瑑曼
辭以自觧無益於俗不信祗取辱
耳要之死日然後是非廼定書不
能盡意故略陳固陋遷既死後其
書稍出宣帝時遷外孫平通侯楊
惲祖述其書遂宣布焉至王莽時
求封遷後為史通子贊曰自古書
契之作而有史官其載籍博矣至
孔氏籑之上繼唐堯下訖秦繆唐
虞以前雖有遺文其語不經故言
黄帝顓頊之事未可明也及孔子
因魯史記而作春秋而左丘明論
輯其本事以為之傳又籑異同為
國語又有世本録黄帝以來至春
秋時帝王公侯卿大夫祖世所出
春秋之後七國並爭秦兼諸侯有
戰國策漢興伐秦定天下有楚漢
春秋故司馬遷據左氏國語采世
本戰國策述楚漢春秋接其後事
訖於大漢其言秦漢詳矣至於采
經摭傳分散數家之事甚多疏略
或有抵梧亦其渉獵者廣博貫穿
經傳馳騁古今上下數千載間斯
以勤矣又其是非頗繆於聖人論
大道則先黄老而後六經序遊俠
則退處士而進姦雄述貨殖則崇
埶利而羞賤貧此其所蔽也然自
劉向揚雄博極羣書皆稱遷有良
史之材服其善序事理辨而不華
質而不俚其文直其事核不虛美
不隱善故謂之實録嗚呼以遷之
博物洽聞而不能以知自全既陷
極刑幽而發憤書亦信矣迹其所
以自傷悼小雅巷伯之倫夫唯大
雅既明且哲能保其身難矣哉前
漢書卷六十二考證司馬遷傳晉
中軍随㑹犇魏注師古曰未詳遷
之所說○按奔魏史記作奔秦是
也漢書本誤作魏耳又按随㑹奔
秦時未為中軍将也史文以後官
冠其名錯孫蘄○蘄史記作靳又
昌生毋懌史記作無澤神形蚤衰
○蚤衰史記作騷動又因物興舍
史記作因物與合遷生龍門注師
古曰龍門山其東則在今秦州龍
門縣北云云○按地理志左馮翊
夏陽縣故少梁禹貢梁山在西北
龍門山在北即遷所生之地師古
注所云其西在今同州韓城縣北
者也龍門一山跨河故注先言東
岸耳秦州應作泰州唐武徳元年
於隋汾隂縣置泰州二年徙治龍
門此龍門縣在漢為河東皮氏縣
地與夏陽隔河相望今曰河津縣
非遷所生地在西岸者也遷報之
曰少卿足下○文選起句作太史
公牛馬走司馬遷再拜言少卿足
下此篇字句與文選多異助語辭
亦多不同今但依漢書各本校正
若望僕不相師用而流俗人之言
○按文選作若望僕不相師而用
流俗人之言倒用字於而字下甚
順俱居門下○文選注云謂同為
侍中官不韋遷蜀世傳吕覽韓非
囚秦說難孤憤○按吕覽為不韋
相秦日著故能懸之市門即韓非
書亦在遊秦之前也此書大意言
二人身雖遭難其所著作巳傳當
世耳下文為自已發憤著書比例
故專引孫臏邱明且負下未易居
○文選作負累之下未易居似較
此文為明顯前漢書卷六十二考
證