前漢書卷九十四上唐正議大夫
行秘書少監琅邪縣開國子顔師
古注匈奴傳第六十四上匈奴其
先夏后氏之苗裔曰淳維唐虞以
上有山戎獫允薰粥居于北邊隨
草畜牧而轉移其畜之所多則馬
牛羊其竒畜則橐佗驢驘駃騠騊
駼驒奚逐水草遷徙無城郭常居
耕田之業然亦各有分地無文書
以言語為約束兒能騎羊引弓射
鳥䑕少長則射狐菟肉食士力能
彎弓盡為甲騎其俗寛則隨畜田
獵禽獸為生業急則人習戰攻以
侵伐其天性也其長兵則弓矢短
兵則刀鋋利則進不利則退不羞
遁走茍利所在不知禮義自君王
以下咸食畜肉衣其皮革被㫋裘
壯者食肥美老者飲食其餘貴壯
健賤老弱父死妻其後母兄弟死
皆取其妻妻之其俗有名不諱而
無字夏道衰而公劉失其稷官變
于西戎邑于豳其後三百有餘歲
戎狄攻太王亶父亶父亡走于岐
下豳人悉從亶父而邑焉作周其
後百有餘歲周西伯昌伐畎夷後
十有餘年武王伐紂而營雒邑復
居于酆鎬放逐戎夷涇洛之北以
時入貢名曰荒服其後二百有餘
年周道衰而周穆王伐畎戎得四
白狼四白鹿以歸自是之後荒服
不至於是作呂刑之辟至穆王之
孫懿王時王室遂衰戎狄交侵暴
虐中國中國被其苦詩人始作疾
而歌之曰靡室靡家獫允之故豈
不日戒獫允孔棘至懿王曽孫宣
王興師命將以征伐之詩人美大
其功曰薄伐獫允至於太原出車
彭彭城彼朔方是時四夷賓服稱
為中興至于幽王用寵姬襃姒之
故與申侯有隙申侯怒而與畎戎
共攻殺幽王于麗山之下遂取周
之地鹵𫉬而居于涇渭之間侵暴
中國秦襄公救周於是周平王去
酆鎬而東徙于雒邑當時秦襄公
伐戎至􁉴始列為諸侯後六十有
五年而山戎越燕而伐齊齊釐公
與戰于齊郊後四十四年而山戎
伐燕燕告急齊齊桓公北伐山戎
山戎走後二十餘年而戎翟至雒
邑伐周襄王襄王出奔于鄭之汜
邑初襄王欲伐鄭故取翟女為后
與翟共伐鄭已而黜翟后翟后怨
而襄王繼母曰惠后有子帶欲立
之於是惠后與翟后子帶為内應
開戎翟戎翟以故得入破逐襄王
而立子帶為王於是戎翟或居於
陸渾東至於衛侵盗尤甚周襄王
既居外四年廼使使告急於晉晉
文公初立欲脩覇業廼興師伐戎
翟誅子帶迎内襄王于雒邑當是
時秦晉為彊國晉文公攘戎翟居
于西河圜洛之間號曰赤翟白翟
而秦穆公得由余西戎八國服於
秦故隴以西有緜諸畎戎狄獂之
戎在岐梁涇漆之北有義渠大荔
烏氏朐衍之戎而晉北有林胡樓
煩之戎燕北有東胡山戎各分散
谿谷自有君長往往而聚者百有
餘戎然莫能相壹自是之後百有
餘年晉悼公使魏絳和戎翟戎翟
朝晉後百有餘年趙襄子踰句注
而破之并代以臨胡貉後與韓魏
共滅智伯分晉地而有之則趙有
代句注以北而魏有西河上郡以
與戎界邉其後義渠之戎築城郭
以自守而秦稍蠶食之至於惠王
遂㧞義渠二十五城惠王伐魏魏
盡入西河及上郡于秦秦昭王時
義渠戎王與宣太后亂有二子宣
太后詐而殺義渠戎王於甘泉遂
起兵伐滅義渠於是秦有隴西北
地上郡築長城以距胡而趙武靈
王亦變俗胡服習騎射北破林胡
樓煩自代並隂山下至髙闕為塞
而置雲中鴈門代郡其後燕有賢
將秦開為質於胡胡甚信之歸而
襲破東胡東胡郤千餘里與荆軻
刺秦王秦舞陽者開之孫也燕亦
築長城自造陽至襄平置上谷漁
陽右北平遼西遼東郡以距胡當
是時冠帶戰國七而三國邊於匈
奴其後趙將李牧時匈奴不敢入
趙邊後秦滅六國而始皇帝使蒙
恬將數十萬之衆北擊胡悉收河
南地因河為塞築四十四縣城臨
河徙適戍以充之而通直道自九
原至雲陽因邊山險塹谿谷可繕
者繕之起臨洮至遼東萬餘里又
度河據陽山北假中當是時東胡
强而月氏盛匈奴單于曰頭曼頭
曼不勝秦北徙十有餘年而蒙恬
死諸侯畔秦中國擾亂諸秦所徙
適邊者皆復去於是匈奴得寛復
稍度河南與中國界於故塞單于
有太子名曰冒頓後有愛閼氏生
少子頭曼欲廢冒頓而立少子廼
使冒頓質於月氏冒頓既質而頭
曼急擊月氏月氏欲殺冒頓冒頓
盗其善馬騎亡歸頭曼以為壯令
將萬騎冒頓廼作鳴鏑習勒其騎
射令曰鳴鏑所射而不悉射者斬
行獵獸有不射鳴鏑所射輙斬之
已而冒頓以鳴鏑自射善馬左右
或莫敢射冒頓立斬之居頃之復
以鳴鏑自射其愛妻左右或頗恐
不敢射復斬之頃之冒頓出獵以
鳴鏑射單于善馬左右皆射之於
是冒頓知其左右可用從其父單
于頭曼獵以鳴鏑射頭曼其左右
皆隨鳴鏑而射殺頭曼盡誅其後
母與弟及大臣不聼從者於是冒
頓自立為單于冒頓既立時東胡
强聞冒頓殺父自立廼使使謂冒
頓曰欲得頭曼時號千里馬冒頓
問羣臣羣臣皆曰此匈奴寳馬也
勿予冒頓曰奈何與人鄰國愛一
馬乎遂與之頃之東胡以為冒頓
畏之使使謂冒頓曰欲得單于一
閼氏冒頓復問左右左右皆怒曰
東胡無道廼求閼氏請撃之冒頓
曰柰何與人鄰國愛一女子乎遂
取所愛閼氏予東胡東胡王愈驕
西侵與匈奴中間有棄地莫居千
餘里各居其邊為甌脱東胡使使
謂冒頓曰匈奴所與我界甌脱外
棄地匈奴不能至也吾欲有之冒
頓問羣臣或曰此棄地予之於是
冒頓大怒曰地者國之本也柰何
予人諸言與者皆斬之冒頓上馬
令國中有後者斬遂東襲擊東胡
東胡初輕冒頓不為備及冒頓以
兵至大破滅東胡王虜其民衆畜
産既歸西擊走月氏南并樓煩白
羊河南王悉復收秦所使蒙恬所
奪匈奴地者與漢闗故河南塞至
朝那膚施遂侵燕代是時漢方與
項羽相距中國罷於兵革以故冒
頓得自彊控弦之士三十餘萬自
淳維以至頭曼千有餘嵗時大時
小别散分離尚矣其世傳不可得
而次然至冒頓而匈奴最彊大盡
服從北夷而南與諸夏為敵國其
世姓官號可得而記云單于姓攣
鞮氏其國稱之曰撐犁孤塗單于
匈奴謂天為撐犁謂子為孤塗單
于者廣大之貌也言其象天單于
然也置左右賢王左右谷蠡左右
大將左右大都尉左右大當戸左
右骨都侯匈奴謂賢曰屠耆故常
以太子為左屠耆王自左右賢王
以下至當戸大者萬餘騎小者數
千凡二十四長立號曰萬騎其大
臣皆世官呼衍氏蘭氏其後有湏
卜氏此三姓其貴種也諸左王將
居東方直上谷以東接􁏳貉朝鮮
右王將居西方直上郡以西接氐
羌而單于庭直代雲中各有分地
逐水草移徙而左右賢王左右谷
蠡最大國左右骨都侯輔政諸二
十四長亦各自置千長百長什長
裨小王相都尉當户且渠之屬嵗
正月諸長少㑹單于庭祠五月大
㑹龍城祭其先天地鬼神秋馬肥
大㑹蹛林課校人畜計其法拔刃
尺者死坐盗者没入其家有罪小
者軋大者死獄久者不滿十日一
國之囚不過數人而單于朝出營
拜日之始生夕拜月其坐長左而
北向日上戊巳其送死有棺椁金
銀衣裳而無封樹喪服近幸臣妾
從死者多至數十百人舉事常隨
月盛壯以攻戰月虧則退兵其攻
戰斬首虜賜一巵酒而所得鹵𫉬
因以予之得人以為奴婢故其戰
人人自為趨利善為誘兵以包敵
故其逐利如鳥之集其困敗瓦解
雲散矣戰而扶轝死者盡得死者
家財後北服渾窳屈射丁零隔昆
龍新䔣之國於是匈奴貴人大臣
皆服以冒頓為賢是時漢初定徙
韓王信於代都馬邑匈奴大攻圍
馬邑韓信降匈奴匈奴得信因引
兵南踰句注攻太原至晉陽下髙
帝自將兵往擊之㑹冬大寒雨雪
卒之墮指者十二三於是冒頓陽
敗走誘漢兵漢兵逐擊冒頓冒頓
匿其精兵見其羸弱於是漢悉兵
多步兵三十二萬北逐之髙帝先
至平城步兵未盡到冒頓縱精兵
三十餘萬騎圍髙帝於白登七日
漢兵中外不得相救餉匈奴騎其
西方盡白東方盡駹北方盡驪南
方盡騂馬髙帝廼使使間厚遺閼
氏閼氏廼謂冒頓曰兩主不相困
今得漢地單于終非能居之且漢
主有神單于察之冒頓與韓信將
王黄趙利期而兵久不來疑其與
漢有謀亦取閼氏之言廼開圍一
角於是髙皇帝令士皆持滿傅矢
外鄉從解角直出得與大軍合而
冒頓遂引兵去漢亦引兵罷使劉
敬結和親之約是後韓信為匈奴
將及趙利王黄等數背約侵盗代
鴈門雲中居無幾何陳豨反與韓
信合謀擊代漢使樊噲往擊之復
收代鴈門雲中郡縣不出塞是時
匈奴以漢將數率衆往降故冒頓
常往來侵盗代地於是髙祖患之
廼使劉敬奉宗室女翁主為單于
閼氏嵗奉匈奴絮繒酒食物各有
數約為兄弟以和親冒頓廼少止
後燕王盧綰復反率其黨且萬人
降匈奴往來苦上谷以東終髙祖
世孝惠髙后時冒頓寖驕廼為書
使使遺髙后曰孤僨之君生於沮
澤之中長於平野牛馬之域數至
邊境願逰中國陛下獨立孤僨獨
居兩主不樂無以自虞願以所有
易其所無髙后大怒召丞相平及
樊噲季布等議斬其使者發兵而
擊之樊噲曰臣願得十萬衆横行
匈奴中問季布布曰噲可斬也前
陳豨反於代漢兵三十二萬噲為
上將軍時匈奴圍髙帝於平城噲
不能解圍天下歌之曰平城之下
亦誠苦七日不食不能彀弩今歌
唫之聲未絶傷痍者甫起而噲欲
揺動天下妄言以十萬衆横行是
面謾也且匈奴何與得失得其善
言不足喜惡言不足怒也髙后曰
善令大謁者張澤報書曰單于不
忘弊邑賜之以書弊邑恐懼退日
自圖年老氣衰髪齒墮落行步失
度單于過聼不足以自汙弊邑無
罪宜在見赦竊有御車二乘馬二
駟以奉常駕冒頓得書復使使來
謝曰未嘗聞中國禮義陛下幸而
赦之因獻馬遂和親至孝文即位
復脩和親其三年夏匈奴右賢王
入居河南地為㓂於是文帝下詔
曰漢與匈奴約為昆弟無侵害邊
境所以輸遺匈奴甚厚今右賢王
離其國將衆居河南地非常故往
來入塞捕殺吏卒敺侵上郡保塞
蠻夷令不得居其故陵轢邊吏入
盗甚驁無道非約也其𤼵邊吏車
騎八萬詣髙奴遣丞相灌嬰將擊
右賢王右賢王走出塞文帝幸太
原是時濟北王反文帝歸罷丞相
擊胡之兵其明年單于遺漢書曰
天所立匈奴大單于敬問皇帝無
恙前時皇帝言和親事稱書意合
驩漢邊吏侵侮右賢王右賢王不
請聼後義盧侯難支等計與漢吏
相恨絶二主之約離昆弟之親皇
帝讓書再至發使以書報不來漢
使不至漢以其故不和隣國不附
今以少吏之敗約故罰右賢王使
至西方求月氏擊之以天之福吏
卒良馬力强以滅夷月氏盡斬殺
降下定之樓蘭烏孫呼揭及其旁
二十六國皆已為匈奴諸引弓之
民并為一家北州以定願寢兵休
士養馬除前事復故約以安邊民
以應古始使少者得成其長老者
得安其處世世平樂未得皇帝之
志故使郎中係虖淺奉書請獻橐
佗一騎馬二駕二駟皇帝即不欲
匈奴近塞則且詔吏民逺舍使者
至即遣之六月中來至新望之地
書至漢議擊與和親孰便公卿皆
曰單于新破月氏乘勝不可擊也
且得匈奴地澤鹵非可居也和親
甚便漢許之孝文前六年遺匈奴
書曰皇帝敬問匈奴大單于無恙
使係虖淺遺朕書云願寢兵休士
除前事復故約以安邊民世世平
樂朕甚嘉之此古聖王之志也漢
與匈奴約為兄弟所以遺單于甚
厚背約離兄弟之親者常在匈奴
然右賢王事已在赦前勿深誅單
于若稱書意明告諸吏使無負約
有信敬如單于書使者言單于自
將并國有功甚苦兵事服繡祫綺
衣長襦錦袍各一比踈一黄金飭
具帶一黄金犀毗一繡十匹錦二
十匹赤綈緑繒各四十匹使中大
夫意謁者令肩遺單于後頃之冒
頓死子稽粥立號曰老上單于老
上稽粥單于初立文帝復遣宗人
女翁主為單于閼氏使宦者燕人
中行説傅翁主説不欲行漢强使
之説曰必我也為漢患者中行説
既至因降單于單于愛幸之初單
于好漢繒絮食物中行説曰匈奴
人衆不能當漢之一郡然所以强
之者以衣食異無卬於漢今單于
變俗好漢物漢物不過什二則匈
奴盡歸于漢矣其得漢絮繒以馳
草棘中衣袴皆裂弊以視不如旃
裘堅善也得漢食物皆去之以視
不如重酪之便美也於是説教單
于左右疏記以計識其人衆畜牧
漢遺單于書以尺一牘辭曰皇帝
敬問匈奴大單于無恙所以遺物
及言語云云中行説令單于以尺
二寸牘及印封皆令廣長大倨驁
其辭曰天地所生日月所置匈奴
大單于敬問漢皇帝無恙所以遺
物言語亦云云漢使或言匈奴俗
賤老中行説窮漢使曰而漢俗屯
戍從軍當發者其親豈不自奪温
厚肥羙齎送飲食行者乎漢使曰
然説曰匈奴明以攻戰為事老弱
不能鬬故以其肥美飲食壯健以
自衛如此父子各得相保何以言
匈奴輕老也漢使曰匈奴父子同
穹廬卧父死妻其後母兄弟死盡
妻其妻無冠帶之節闕庭之禮中
行説曰匈奴之俗食畜肉飲其汁
衣其皮畜食草飲水隨時轉移故
其急則人習騎射寛則人樂無事
約束徑易行君臣簡可久一國之
政猶一體也父兄死則妻其妻惡
種姓之失也故匈奴雖亂必立宗
種今中國雖陽不取其父兄之妻
親屬益踈則相殺至制易姓皆從
此類也且禮義之敝上下交怨而
室屋之極生力屈焉夫力耕桑以
求衣食築城郭以自備故其民急
則不習戰攻緩則罷於作業嗟土
室之人顧無喋喋佔佔冠固何當
自是之後漢使欲辯論者中行説
輒曰漢使毋多言顧漢所輸匈奴
繒絮米糵令其量中必善美而已
何以言為乎且所給備善則已不
備善而苦惡則候秋孰以騎馳蹂
廼稼穡也日夜教單于候利害處
孝文十四年匈奴單于十四萬騎
入朝那蕭闗殺北地都尉卬虜人
民畜産甚多遂至彭陽使騎兵入
燒回中宮候騎至雍甘泉於是文
帝以中尉周舍郎中令張武為將
軍發車千乘十萬騎軍長安旁以
備胡寇而拜昌侯盧卿為上郡將
軍寗侯魏遫為北地將軍隆慮侯
周竈為隴西將軍東陽侯張相如
為大將軍成侯董赤為將軍大發
車騎往擊胡單于留塞内月餘漢
逐出塞即還不能有所殺匈奴日
以驕嵗入邊殺略人民甚衆雲中
遼東最甚郡萬餘人漢甚患之廼
使使遺匈奴書單于亦使當戸報
謝復言和親事孝文後二年使使
遺匈奴書曰皇帝敬問匈奴大單
于無恙使當户且渠雕渠難郎中
韓遼遺朕馬二匹已至敬受先帝
制長城以北引弓之國受令單于
長城以内冠帶之室朕亦制之使
萬民耕織射獵衣食父子毋離臣
主相安俱無暴虐今聞渫惡民貪
降其趨背義絶約忘萬民之命離
兩主之驩然其事已在前矣書云
二國已和親兩主驩説寢兵休卒
養馬世世昌樂翕然更始朕甚嘉
之聖者日新改作更始使老者得
息幼者得長各保其首領而終其
天年朕與單于俱由此道順天恤
民世世相傳施之無窮天下莫不
咸嘉使漢與匈奴鄰敵之國匈奴
處北地寒殺氣早降故詔吏遺單
于秫糵金帛綿絮它物歲有數今
天下大安萬民熙熙獨朕與單于
為之父母朕追念前事薄物細故
謀臣計失皆不足以離昆弟之驩
朕聞天不頗覆地不偏載朕與單
于皆捐細故俱蹈大道也墮壞前
惡以圖長久使兩國之民若一家
子元元萬民下及魚鱉上及飛鳥
跂行喙息蝡動之類莫不就安利
避危殆故來者不止天之道也俱
去前事朕釋逃虜民單于毋言章
尼等朕聞古之帝王約八刀明而
不食言單于留志天下大安和親
之後漢過不先單于其察之單于
既約和親於是制詔御史匈奴大
單于遺朕書和親已定亡人不足
以益衆廣地匈奴無入塞漢無出
塞犯令約者殺之可以乆親後無
咎俱便朕已許其布告天下使明
知之後四年老上單于死子軍臣
單于立而中行説復事之漢復與
匈奴和親軍臣單于立嵗餘匈奴
復絶和親大入上郡雲中各三萬
騎所殺略甚衆於是漢使三將軍
軍屯北地代屯句注趙屯飛狐口
縁邊亦各堅守以備胡宼又置三
將軍軍長安西細栁渭北棘門覇
上以備胡胡騎入代句注邊𤇺火
通於甘泉長安數月漢兵至邊匈
奴亦逺塞漢兵亦罷後嵗餘文帝
崩景帝立而趙王遂廼隂使於匈
奴呉楚反欲與趙合謀入邊漢圍
破趙匈奴亦止自是後景帝復與
匈奴和親通闗市給遺單于遣翁
主如故約終景帝世時時小入盗
邊無大宼武帝即位明和親約束
厚遇闗市饒給之匈奴自單于以
下皆親漢往來長城下漢使馬邑
人聶翁壹閒闌出物與匈奴交易
陽為賣馬邑城以誘單于單于信
之而貪馬邑財物廼以十萬騎入
武州塞漢伏兵三十餘萬馬邑旁
御史大夫韓安國為䕶軍將軍䕶
四將軍以伏單于單于既入漢塞
未至馬邑百餘里見畜布野而無
人牧者怪之乃攻亭時鴈門尉史
行徼見宼保此亭單于得欲刺之
尉史知漢謀廼下具告單于單于
大驚曰吾固疑之乃引兵還出曰
吾得尉史天也以尉史為天王漢
兵約單于入馬邑而縱兵單于不
至以故無所得將軍王恢部出代
擊胡輜重聞單于還兵多不敢出
漢以恢本建造兵謀而不進誅恢
自是後匈奴絶和親攻當路塞往
往入盗於邊不可勝數然匈奴貪
尚樂闗市耆漢財物漢亦通闗市
不絶以中之自馬邑軍後五嵗之
秋漢使四將各萬騎擊胡闗市下
將軍衛青出上谷至龍城得胡首
虜七百人公孫賀出雲中無所得
公孫敖出代郡為胡所敗七千李
廣出鴈門為胡所敗匈奴生得廣
廣道亡歸漢囚敖廣敖廣贖為庶
人其冬匈奴數千人盗邊漁陽尤
甚漢使將軍韓安國屯漁陽備胡
其明年秋匈奴二萬騎入漢殺遼
西太守略二千餘人又敗漁陽太
守軍千餘人圍將軍安國安國時
千餘騎亦且盡㑹燕救之至匈奴
廼去又入鴈門殺略千餘人於是
漢使將軍衛青將三萬騎出鴈門
李息出代郡擊胡得首虜數千其
明年衛青復出雲中以西至隴西
擊胡之樓煩白羊王於河南得胡
首虜數千羊百餘萬於是漢遂取
河南地築朔方復繕故秦時䝉恬
所為塞因河而為固漢亦棄上谷
之斗辟縣造陽地以予胡是嵗元
朔二年也其後冬軍臣單于死其
弟左谷蠡王伊穉斜自立為單于
攻敗軍臣單于太子於單於單亡
降漢漢封於單為陟安侯數月死
伊穉斜單于既立其夏匈奴數萬
騎入代郡殺太守共友略千餘人
秋又入鴈門殺略千餘人其明年
又入代郡定襄上郡各三萬騎殺
略數千人匈奴右賢王怨漢奪之
河南地而築朔方數宼盗邊及入
河南侵擾朔方殺略吏民甚衆其
明年春漢遣衛青將六將軍十餘
萬人出朔方高闕右賢王以為漢
兵不能至飲酒醉漢兵出塞六七
百里夜圍右賢王右賢王大驚脱
身逃走精騎往往隨後去漢將軍
得右賢王人衆男女萬五千人禆
小王十餘人其秋匈奴萬騎入代
郡殺尉朱央略千餘人其明年春
漢復遣大將軍衛青將六將軍十
餘萬騎仍再出定襄數百里擊匈
奴得首虜前後萬九千餘級而漢
亦亡兩將軍三千餘騎右將軍建
得以身脱而前將軍翕侯趙信兵
不利降匈奴趙信者故胡小王降
漢漢封為翕侯以前將軍與右將
軍并軍介獨遇單于兵故盡没單
于既得翕侯以為自次王用其姊
妻之與謀漢信教單于益北絶幕
以誘罷漢兵徼極而取之毋近塞
單于從之其明年胡數萬騎入上
谷殺數百人明年春漢使票騎將
軍去病將萬騎出隴西過焉耆山
千餘里得胡首虜八千餘級得休
屠王祭天金人其夏票騎將軍復
與合騎侯數萬騎出隴西北地二
千里過居延攻祁連山得胡首虜
三萬餘級禆小王以下十餘人是
時匈奴亦來入代郡鴈門殺略數
百人漢使博望侯及李將軍廣出
右北平擊匈奴左賢王左賢王圍
李廣廣軍四千人死者過半殺虜
亦過當㑹博望侯軍救至李將軍
得脱盡亡其軍合騎侯後票騎將
軍期及博望侯皆當死贖為庶人
其秋單于怒昆邪王休屠王居西
方為漢所殺虜數萬人欲召誅之
昆邪休屠王恐謀降漢漢使票騎
將軍迎之昆邪王殺休屠王并將
其衆降漢凡四萬餘人號十萬於
是漢已得昆邪則隴西北地河西
益少胡宼徙闗東貧民處所奪匈
奴河南地新秦中以實之西減北
地以西戍卒半明年春匈奴入右
北平定襄各數萬騎殺略千餘人
其年春漢謀以為翕侯信為單于
計居幕北以為漢兵不能至乃粟
馬發十萬騎私負從馬凡十四萬
匹糧重不與焉令大將軍青票騎
將軍去病中分軍大將軍出定襄
票騎將軍出代咸約絶幕擊匈奴
單于聞之逺其輜重以精兵待於
幕北與漢大將軍接戰一日㑹暮
大風起漢兵縱左右翼圍單于單
于自度戰不能與漢兵遂獨與壯
騎數百潰漢圍西北遁走漢兵夜
追之不得行捕斬首虜凡萬九千
級北至窴顔山趙信城而還單于
之走其兵往往與漢軍相亂而隨
單于單于久不與其大衆相得右
谷蠡王以為單于死乃自立為單
于真單于復得其衆右谷蠡乃去
號復其故位票騎之出代二千餘
里與左王接戰漢兵得胡首虜凡
七萬餘人左王將皆遁走票騎封
於狼居胥山禪姑衍臨翰海而還
是後匈奴逺遁而幕南無王庭漢
度河自朔方以西至令居往往通
渠置田官吏卒五六萬人稍𧖟食
地接匈奴以北初漢兩將大出圍
單于所殺虜八九萬而漢士物故
者亦萬數漢馬死者十餘萬匹匈
奴雖病逺去而漢馬亦少無以復
往單于用趙信計遣使好辭請和
親天子下其議或言和親或言遂
臣之丞相長史任敞曰匈奴新困
宜使為外臣朝請於邊漢使敞使
於單于單于聞敞計大怒留之不
遣先是漢亦有所降匈奴使者單
于亦輙留漢使相當漢方復收士
馬㑹票騎將軍去病死於是漢久
不北擊胡數嵗伊穉斜單于立十
三年死子烏維立為單于是嵗元
鼎三年也烏維單于立而漢武帝
始出巡狩郡縣其後漢方南誅兩
越不擊匈奴匈奴亦不入邊烏維
立三年漢已滅兩越遣故太僕公
孫賀將萬五千騎出九原二千餘
里至浮苴井從票侯趙破奴萬餘
騎出令居數千里至匈奴河水皆
不見匈奴一人而還是時天子巡
邊親至朔方勒兵十八萬騎以見
武節而使郭吉風告單于既至匈
奴匈奴主客問所使郭吉卑體好
言曰吾見單于而口言單于見吉
吉曰南越王頭已縣於漢北闕下
今單于即能與漢戰天子自將兵
待邊即不能亟南面而臣於漢何
但逺走亡匿於幕北寒苦無水草
之地為語卒單于大怒立斬主客
見者而留郭吉不歸遷辱之北海
上而單于終不肯為宼於漢邊休
養士馬習射獵數使使好辭甘言
求和親漢使王烏等闚匈奴匈奴
法漢使不去節不以墨黥其面不
得入穹廬王烏北地人習胡俗去
其節黥面入廬單于愛之陽許曰
吾為遣其太子入質於漢以求和
親漢使楊信使於匈奴是時漢東
拔濊貉朝鮮以為郡而西置酒泉
郡以隔絶胡與羌通之路又西通
月氏大夏以翁主妻烏孫王以分
匈奴西方之援國又北益廣田至
眩雷為塞而匈奴終不敢以為言
是嵗翕侯信死漢用事者以匈奴
已弱可臣從也楊信為人剛直屈
彊素非貴臣也單于不親欲召入
不肯去節廼坐穹廬外見楊信楊
信説單于曰即欲和親以單于太
子為質於漢單于曰非故約故約
漢常遣翁主給繒絮食物有品以
和親而匈奴亦不復擾邊今乃欲
反古令吾太子為質無幾矣匈奴
俗見漢使非中貴人其儒生以為
欲説折其辭辯少年以為欲刺折
其氣每漢兵入匈奴匈奴輙報償
漢留匈奴使匈奴亦留漢使必得
當廼止楊信既歸漢使王烏等如
匈奴匈奴復讇以甘言欲多得漢
財物紿王烏曰吾欲入漢見天子
面相結為兄弟王烏歸報漢漢為
單于築邸於長安匈奴曰非得漢
貴人使吾不與誠語匈奴使其貴
人至漢病服藥欲愈之不幸而死
漢使路充國佩二千石印綬使送
其䘮厚幣直數千金單于以為漢
殺吾貴使者廼留路充國不歸諸
所言者單于特空紿王烏殊無意
入漢遣太子來質於是匈奴數使
竒兵侵犯漢邊漢廼拜郭昌為拔
胡將軍及浞野侯屯朔方以東備
胡烏維單于立十嵗死子詹師廬
立年少號為兒單于是歳元封六
年也自是後單于益西北左方兵
直雲中右方兵直酒泉敦煌兒單
于立漢使兩使一人弔單于一人
弔右賢王欲以乖其國使者入匈
奴匈奴悉將致單于單于怒而悉
留漢使漢使留匈奴者前後十餘
軰而匈奴使來漢亦輒留之相當
是嵗漢使貳師將軍西伐大宛而
令因杅將軍築受降城其冬匈奴
大雨雪畜多飢寒死而單于年少
好殺伐國中多不安左大都尉欲
殺單于使人閒告漢曰我欲殺單
于降漢漢逺漢即來兵近我我即
發初漢聞此言故築受降城猶以
為逺其明年春漢使浞野侯破奴
將二萬騎出朔方北二千餘里期
至浚稽山而還浞野侯既至期左
大都尉欲發而覺單于誅之發兵
擊浞野侯浞野侯行捕首虜數千
人還未至受降城四百里匈奴八
萬騎圍之浞野侯夜出自求水匈
奴生得浞野侯因急擊其軍軍吏
畏亡將而誅莫相勸而歸軍遂没
於匈奴單于大喜遂遣兵攻受降
城不能下乃侵入邊而去明年單
于欲自攻受降城未到病死兒單
于立三嵗而死子少匈奴廼立其
季父烏維單于弟右賢王句黎湖
為單于是嵗太初三年也句黎湖
單于立漢使光禄徐自為出五原
塞數百里逺者千里築城障列亭
至廬朐而使游擊將軍韓説長平
侯衛伉屯其旁使强弩都尉路博
徳築居延澤上其秋匈奴大入雲
中定襄五原朔方殺略數千人敗
數二千石而去行壞光祿所築亭
障又使右賢王入酒泉張掖略數
千人會任文擊救盡復失其所得
而去聞貳師將軍破大宛斬其王
還單于欲遮之不敢其冬病死句
黎湖單于立一嵗死其弟左大都
尉且鞮侯立為單于漢既誅大宛
威震外國天子意欲遂困胡廼下
詔曰髙皇帝遺朕平城之憂髙后
時單于書絶悖逆昔齊襄公復九
世之讎春秋大之是嵗太初四年
也且鞮侯單于初立恐漢襲之盡
歸漢使之不降者路充國等於漢
單于廼自謂我兒子安敢望漢天
子漢天子我丈人行漢遣中郎將
蘇武厚幣賂遺單于單于益驕禮
甚倨非漢所望也明年浞野侯破
奴得亡歸漢其明年漢使貳師將
軍將三萬騎出酒泉擊右賢王於
天山得首虜萬餘級而還匈奴大
圍貳師幾不得脱漢兵物故什六
七漢又使因杅將軍出西河與强
弩都尉會涿邪山亡所得使騎都
尉李陵將歩兵五千人出居延北
千餘里與單于會合戰陵所殺傷
萬餘人兵食盡欲歸單于圍陵陵
降匈奴其兵得脱歸漢者四百人
單于廼貴陵以其女妻之後二嵗
漢使貳師將軍六萬騎歩兵七萬
出朔方强弩都尉路博徳將萬餘
人與貳師㑹㳺擊將軍説步兵三
萬人出五原因杅將軍敖將騎萬
步兵三萬人出鴈門匈奴聞悉逺
其累重於余吾水北而單于以十
萬待水南與貳師接戰貳師解而
引歸與單于連鬬十餘日㳺擊亡
所得因杅與左賢王戰不利引歸
明年且鞮侯單于死立五年長子
左賢王立為狐鹿姑單于是嵗太
始元年也初且鞮侯兩子長為左
賢王次為左大將病且死言立左
賢王左賢王未至貴人以為有病
更立左大將為單于左賢王聞之
不敢進左大將使人召左賢王而
讓位焉左賢王辭以病左大將不
聼謂曰即不幸死傳之於我左賢
王許之遂立為狐鹿姑單于狐鹿
姑單于立以左大將為左賢王數
年病死其子先賢撣不得代更以
為日逐王日逐王者賤於左賢王
單于自以其子為左賢王單于既
立六年而匈奴入上谷五原殺略
吏民其年匈奴復入五原酒泉殺
兩部都尉於是漢遣貳師將軍七
萬人出五原御史大夫商丘成將
三萬餘人出西河重合侯莽通將
四萬騎出酒泉千餘里單于聞漢
兵大出悉遣其輜重徙趙信城北
邸郅居水左賢王驅其人民度余
吾水六七百里居兠銜山單于自
將精兵左安侯度姑且水御史大
夫軍至追邪徑無所見還匈奴使
大將與李陵將三萬餘騎追漢軍
至浚稽山合轉戰九日漢兵陷陳
郤敵殺傷虜甚衆至蒲奴水虜不
利還去重合侯軍至天山匈奴使
大將偃渠與左右呼知王將二萬
餘騎要漢兵見漢兵彊引去重合
侯無所得失是時漢恐車師兵遮
重合侯廼遣闓陵侯將兵别圍車
師盡得其王民衆而還貳師將軍
將出塞匈奴使右大都尉與衛律
將五千騎要擊漢軍於夫羊句山
狹貳師遣屬國胡騎二千與戰虜
兵壞散死傷者數百人漢軍乘勝
追北至范夫人城匈奴奔走莫敢
距敵㑹貳師妻子坐巫蠱收聞之
憂懼其掾胡亞夫亦避罪從軍説
貳師曰夫人室家皆在吏若還不
稱意適與獄㑹郅居以北可復得
見乎貳師由是狐疑欲深入要功
遂北至郅居水上虜已去貳師遣
䕶軍將二萬騎度郅居之水一日
逄左賢王左大將將二萬騎與漢
軍合戰一日漢軍殺大將虜死傷
甚衆軍長史與決眭都尉煇渠侯
謀曰將軍懐異心欲危衆求功恐
必敗謀共執貳師貳師聞之斬長
史引兵還至速邪烏燕然山單于
知漢軍勞倦自將五萬騎遮擊貳
師相殺傷甚衆夜塹漢軍前深數
尺從後急擊之軍大亂敗貳師降
單于素知其漢大將貴臣以女妻
之尊寵在衛律上其明年單于遣
使遺漢書云南有大漢北有强胡
胡者天之驕子也不為小禮以自
煩今欲與漢闓大闗取漢女為妻
嵗給遺我糵酒萬石稷米五千斛
雜繒萬匹它如故約則邊不相盗
矣漢遣使者報送其使單于使左
右難漢使者曰漢禮義國也貳師
道前太子發兵反何也使者曰然
廼丞相私與太子爭鬬太子發兵
欲誅丞相丞相誣之故誅丞相此
子弄父兵罪當笞小過耳孰與冒
頓單于身殺其父代立常妻後母
禽獸行也單于留使者三嵗廼得
還貳師在匈奴嵗餘衛律害其寵
㑹母閼氏病律飭胡巫言先單于
怒曰胡故時祠兵常言得貳師以
社今何故不用於是收貳師貳師
罵曰我死必滅匈奴遂屠貳師以
祠㑹連雨雪數月畜産死人民疫
病榖稼不孰單于恐為貳師立祠
室自貳師没後漢新失大將軍士
卒數萬人不復出兵三嵗武帝崩
前此者漢兵深入窮追二十餘年
匈奴孕重墯殰罷極苦之自單于
以下常有欲和親計後三年單于
欲求和親㑹病死初單于有異母
弟為左大都尉賢國人鄉之母閼
氏恐單于不立子而立左大都尉
也廼私使殺之左大都尉同母兄
怨遂不肯復㑹單于庭又單于病
且死謂諸貴人我子少不能治國
立弟右谷蠡王及單于死衛律等
與顓渠閼氏謀匿單于死詐撟單
于令與貴人飲盟更立子左谷蠡
王為壺衍鞮單于是嵗始元二年
也壺衍鞮單于既立風謂漢使者
言欲和親左賢王右谷蠡王以不
得立怨望率其衆欲南歸漢恐不
能自致即脅盧屠王欲與西降烏
孫謀擊匈奴盧屠王告之單于使
人驗問右谷蠡王不服反以其罪
罪盧屠王國人皆寃之於是二王
去居其所未嘗肯㑹龍城後二年
秋匈奴入代殺都尉單于年少初
立母閼氏不正國内乖離常恐漢
兵襲之於是衛律為單于謀穿井
築城治樓以蔵榖與秦人守之漢
兵至無柰我何即穿井數百伐材
數千或曰胡人不能守城是遺漢
糧也衛律於是止廼更謀歸漢使
不降者蘇武馬宏等馬宏者前副
光祿大夫王忠使西國為匈奴所
遮忠戰死馬宏生得亦不肯降故
匈奴歸此二人欲以通善意是時
單于立三嵗矣明年匈奴發左右
部二萬騎為四隊並入邊為宼漢
兵追之斬首獲虜九千人生得甌
脱王漢無所失亡匈奴見甌脱王
在漢恐以為道擊之即西北逺去
不敢南逐水草發人民屯甌脱明
年復遣九千騎屯受降城以備漢
北橋余吾令可度以備奔走是時
衛律已死衛律在時常言和親之
利匈奴不信及死後兵數困國益
貧單于弟左谷蠡王思衛律言欲
和親而恐漢不聼故不肯先言常
使左右風漢使者然其侵盗益希
遇漢使愈厚欲以漸致和親漢亦
羈縻之其後左谷蠡王死明年單
于使犁汚王窺邊言酒泉張掖兵
益弱出兵試擊冀可復得其地時
漢先得降者聞其計天子詔邊警
備後無幾右賢王犁汚王四千騎
分三隊入日勒屋蘭番和張掖太
守屬國都尉發兵擊大破之得脱
者數百人屬國千長義渠王騎士
射殺犁汚王賜黄金二百斤馬二
百匹因封為犁汚王屬國都尉郭
忠封成安侯自是後匈奴不敢入
張掖其明年匈奴三千餘騎入五
原略殺數千人後數萬騎南旁塞
獵行攻塞外亭障略取吏民去是
時漢邊郡㷭火候望精明匈奴為
邊宼者少利希復犯塞漢復得匈
奴降者言烏桓嘗發先單于冢匈
奴怨之方發二萬騎擊烏桓大將
軍霍光欲發兵邀擊之以問䕶軍
都尉趙充國充國以為烏桓間數
犯塞今匈奴擊之於漢便又匈奴
希寇盗北邊幸無事蠻夷自相攻
擊而發兵要之招寇生事非計也
光更問中郎將范明友明友言可
擊於是拜明友為度遼將軍將二
萬騎出遼東匈奴聞漢兵至引去
初光誡明友兵不空出即後匈奴
遂擊烏桓烏桓時新中匈奴兵明
友既後匈奴因乗烏桓敝擊之斬
首六千餘級獲三王首還封為平
陵侯匈奴繇是恐不能出兵即使
使之烏孫求欲得漢公主擊烏孫
取車延惡師地烏孫公主上書下
公卿議救未決昭帝崩宣帝即位
烏孫昆彌復上書言連為匈奴所
侵削昆彌願發國半精兵人馬五
萬匹盡力擊匈奴唯天子出兵哀
救公主本始二年漢大發闗東輕
鋭士選郡國吏三百石伉健習騎
射者皆從軍遣御史大夫田廣明
為祁連將軍四萬餘騎出西河度
遼將軍范明友三萬餘騎出張掖
前將軍韓増三萬餘騎出雲中後
將軍趙充國為蒲類將軍三萬餘
騎出酒泉雲中太守田順為虎牙
將軍三萬餘騎出五原凡五將軍
兵十餘萬騎出塞各二千餘里及
校尉常恵使䕶發兵烏孫西域昆
彌自將翕侯以下五萬餘騎從西
方入與五將軍兵凡二十餘萬衆
匈奴聞漢兵大出老弱犇走敺畜
産逺遁逃是以五將少所得度遼
將軍出塞千二百餘里至蒲離候
水斬首捕虜七百餘級鹵獲馬牛
羊萬餘前將軍出塞千二百餘里
至烏員斬首捕虜至候山百餘級
鹵馬牛羊二千餘蒲類將軍兵當
與烏孫合擊匈奴蒲類澤烏孫先
期至而去漢兵不與相及蒲類將
軍出塞千八百餘里西去候山斬
首捕虜得單于使者蒲隂王以下
三百餘級鹵馬牛羊七千餘聞虜
已引去皆不至期還天子薄其過
寛而不罪祁連將軍出塞千六百
里至雞秩山斬首捕虜十九級獲
牛馬羊百餘逄漢使匈奴還者冉
𢎞等言雞秩山西有虜衆祁連即
戒𢎞使言無虜欲還兵御史屬公
孫益夀諌以為不可祁連不聼遂
引兵還虎牙將軍出塞八百餘里
至丹余吾水上即止兵不進斬首
捕虜千九百餘級鹵馬牛羊七萬
餘引兵還上以虎牙將軍不至期
詐増鹵𫉬而祁連知虜在前逗遛
不進皆下吏自殺擢公孫益夀為
侍御史校尉常恵與烏孫兵至右
谷蠡庭𫉬單于父行及嫂居次名
王犁汙都尉千長將以下三萬九
千餘級虜馬牛羊驢驘橐駝七十
餘萬漢封惠為長羅侯然匈奴民
衆死傷而去者及畜産逺移死亡
不可勝數於是匈奴遂衰耗怨烏
孫其冬單于自將萬騎擊烏孫頗
得老弱欲還㑹天大雨雪一日深
丈餘人民畜産凍死還者不能什
一於是丁令乘弱攻其北烏桓入
其東烏孫擊其西凡三國所殺數
萬級馬數萬匹牛羊甚衆又重以
餓死人民死者什三畜産什五匈
奴大虚弱諸國羈屬者皆瓦解攻
盗不能理其後漢出三千餘騎為
三道並入匈奴捕虜得數千人還
匈奴終不敢取當兹欲郷和親而
邊境少事矣壺衍鞮單于立十七
年死弟左賢王立為虚閭權渠單
于是嵗地節二年也虚閭權渠單
于立以右大將女為大閼氏而黜
前單于所幸顓渠閼氏顓渠閼氏
父左大且渠怨望是時匈奴不能
為邊宼於是漢罷外城以休百姓
單于聞之喜召貴人謀欲與漢和
親左大且渠心害其事曰前漢使
來兵隨其後令亦效漢發兵先使
使者入廼自請與呼盧訾王各將
萬騎南旁塞獵相逄俱入行未到
㑹三騎亡降漢言匈奴欲為宼於
是天子詔發邊騎屯要害處使大
將軍軍監治衆等四人將五千騎
分三隊出塞各數百里捕得虜各
數十人而還時匈奴亡其三騎不
敢入即引去是嵗也匈奴飢人民
畜産死十六七又發兩屯各萬騎
以備漢其秋匈奴前所得西嗕居
左地者其君長以下數千人皆驅
畜産行與甌脱戰所戰殺傷甚衆
遂南降漢其明年西域城郭共擊
匈奴取車師國得其王及人衆而
去單于復以車師王昆弟兠莫為
車師王收其餘民東徙不敢居故
地而漢益遣屯士分田車師地以
實之其明年匈奴怨諸國共擊車
師遣左右大將各萬餘騎屯田右
地欲以侵廹烏孫西域後二嵗匈
奴遣左右奥鞬各六千騎與左大
將再擊漢之田車師城者不能下
其明年丁令比三嵗入盗匈奴殺
略人民數千驅馬畜去匈奴遣萬
餘騎往擊之無所得其明年單于
將十萬餘騎旁塞獵欲入邊宼未
至㑹其民題除渠堂亡降漢言狀
漢以為言兵鹿奚盧侯而遣後將
軍趙充國將兵四萬餘騎屯縁邊
九郡備虜月餘單于病歐血因不
敢入還去即罷兵廼使題王都犁
胡次等入漢請和親未報㑹單于
死是嵗神爵二年也虚閭權渠單
于立九年死自始立而黜顓渠閼
氏顓渠閼氏即與右賢王私通右
賢王㑹龍城而去顓渠閼氏語以
單于病甚且勿逺後數日單于死
郝宿王刑未央使人召諸王未至
顓渠閼氏與其弟左大且渠都隆
竒謀立右賢王屠耆堂為握衍朐
鞮單于握衍朐鞮單于者代父為
右賢王烏維單于耳孫也握衍朐
鞮單于立復修和親遣弟伊酋若
王勝之入漢獻見單于初立凶惡
盡殺虚閭權渠時用事貴人刑未
央等而任用顓渠閼氏弟都隆竒
又盡免虚閭權渠子弟近親而自
以其子弟代之虚閭權渠單于子
稽侯狦既不得立亡歸妻父烏禪
幕烏禪幕者本烏孫康居閒小國
數見侵暴率其衆數千人降匈奴
狐鹿姑單于以其弟子日逐王姊
妻之使長其衆居右地日逐王先
賢禪其父左賢王當為單于讓狐
鹿姑單于狐鹿姑單于許立之國
人以故頗言日逐王當為單于日
逐王素與握衍朐鞮單于有隙即
率其衆數萬騎歸漢漢封日逐王
為歸徳侯單于更立其從兄薄胥
堂為日逐王明年單于又殺先賢
撣兩弟烏禪幕請之不聼心恚其
後左奧鞬王死單于自立其小子
為奧鞬王留庭奧鞬貴人共立故
奧鞬王子為王與俱東徙單于遣
右丞相將萬騎往擊之失亡數千
人不勝時單于已立二嵗暴虐殺
伐國中不附及太子左賢王數讒
左地貴人左地貴人皆怨其明年
烏桓擊匈奴東邊姑夕王頗得人
民單于怒姑夕王恐即與烏禪幕
及左地貴人共立稽侯狦為呼韓
邪單于發左地兵四五萬人西擊
握衍朐鞮單于至姑且水北未戰
握衍朐鞮單于兵敗走使人報其
弟右賢王曰匈奴共攻我若肯發
兵助我乎右賢王曰若不愛人殺
昆弟諸貴人各自死若處無來汙
我握衍朐鞮單于恚自殺左大且
渠都隆竒亡之右賢王所其民衆
盡降呼韓邪單于是嵗神爵四年
也握衍朐鞮單于立三年而敗前
漢書卷九十四上前漢書卷九十
四上考證匈奴傳上左右谷蠡○
史記谷蠡下有王字善為誘兵以
包敵○包敵史記作冒敵後北服
渾窳屈射丁零○按渾窳史記作
渾庾丁零史記作丁靈本傳後文
又作丁令冒頓縱精兵三十餘萬
騎○三十史記作四十數背約侵
盗代鴈門雲中○史記無鴈門二
字孤僨之君注如淳曰僨仆也○
顧炎武曰僨如左傳張脉僨興之
僨倉公傳所謂病得之欲男子而
不可得也如淳説非前陳豨反於
代漢兵三十二萬云云○按韓王
信反誘匈奴攻漢而圍髙帝于平
城髙祖七年事也若陳豨之反于
代事在十年與平城之圍了不相
涉季布面折樊噲不應誤記後事
為前事疑陳豨二字係史記傳寫
之訛使騎兵入燒回中宮注師古
曰回中地在安定○按回中宮秦
時所築始皇二十九年廵隴西過
回中宮即此括地志云秦回中宮
在岐州雍縣西四十里武帝元封
四年幸雍通回中道遂北出蕭闗
又以下文証之則在雍明矣漢亦
棄上谷之斗辟縣造陽地以予胡
注云云○按造陽地當在上谷最
北即前文所云燕亦築長城自造
陽至襄平者也据後文則造陽之
北凡九百里後世如開平小興州
等地疑即古之造陽又北益廣田
至眩雷為塞注服䖍曰眩雷地在
烏孫北也○按地理志西河郡增
山縣有道西出眩雷塞北部都尉
治則眩雷塞在西河郡之西北邊
不得逺在烏孫國也悉遠其累重
于余吾水北○按山海經曰北鮮
之山鮮水出焉北流注于余吾疑
即此余吾水也穿井築城治樓以
藏榖與秦人守之注師古曰秦時
有人云云○顧炎武曰顔注非也
彼時匈奴謂中國人為秦人猶後
世言漢人耳西域傳匈奴縳馬前
後足置城下馳言秦人我丐若馬
師古曰謂中國人為秦人習言故
也彼注甚是又大宛傳聞宛城中
新得秦人亦謂中國人前漢書卷
九十四上考證前漢書卷九十四
下唐正議大夫行秘書少監琅琊
縣開國子顔師古注匈奴傳第六
十四下呼韓邪單于歸庭數月罷
兵使各歸故地乃收其兄呼屠吾
斯在民間者立為左谷蠡王使人
告右賢貴人欲令殺右賢王其冬
都隆竒與右賢王共立日逐王薄
胥堂為屠耆單于發兵數萬人東
襲呼韓邪單于呼韓邪單于兵敗
走屠耆單于還以其長子都塗吾
西為左谷蠡王少子姑瞀樓頭為
右谷蠡王留居單于庭明年秋屠
耆單于使日逐王先賢撣兄右奥
鞬王為烏藉都尉各二萬騎屯東
方以備呼韓邪單于是時西方呼
揭王來與唯犂當户謀共讒右賢
王言欲自立為烏藉單于屠耆單
于殺右賢王父子後知其冤復殺
唯犂當户於是呼揭王恐遂畔去
自立為呼揭單于右奥鞬王聞之
即自立為車犂單于烏藉都尉亦
自立為烏藉單于凡五單于屠耆
單于自將兵東擊車犂單于使都
隆竒擊烏藉烏藉車犂皆敗西北
走與呼揭單于兵合為四萬人烏
藉呼揭皆去單于號共并力尊輔
車犂單于屠耆單于聞之使左大
將都尉將四萬騎分屯東方以備
呼韓邪單于自將四萬騎西擊車
犂單于車犂單于敗西北走屠耆
單于即引西南留闟敦地其明年
呼韓邪單于遣其弟右谷蠡王等
西襲屠耆單于屯兵殺略萬餘人
屠耆單于聞之即自將六萬騎擊
呼韓邪單于行千里未至嗕姑地
逢呼韓邪單于兵可四萬人合戰
屠耆單于兵敗自殺都隆竒乃與
屠耆少子右谷蠡王姑瞀樓頭亡
歸漢車犂單于東降呼韓邪單于
呼韓邪單于左大將烏厲屈與父
呼遫累烏厲温敦皆見匈奴亂率
其衆數萬人南降漢封烏厲屈為
新城侯烏厲温敦為義陽侯是時
李陵子復立烏藉都尉為單于呼
韓邪單于捕斬之遂復都單于庭
然衆裁數萬人屠耆單于從弟休
旬王將所主五六百騎擊殺左大
且渠并其兵至右地自立為閏振
單于在西邊其後呼韓邪單于兄
左賢王呼屠吾斯亦自立為郅支
骨都侯單于在東邊其後二年閏
振單于率其衆東擊郅支單于郅
支單于與戰殺之并其兵遂進攻
呼韓邪呼韓邪破其兵走郅支都
單于庭呼韓邪之敗也左伊秩訾
王為呼韓邪計勸令稱臣入朝事
漢從漢求助如此匈奴乃定呼韓
邪議問諸大臣皆曰不可匈奴之
俗本上氣力而下服役以馬上戰
鬬為國故有威名於百蠻戰死壯
士所有也今兄弟爭國不在兄則
在弟雖死猶有威名子孫常長諸
國漢雖强猶不能兼并匈奴奈何
亂先古之制臣事於漢卑辱先單
于為諸國所笑雖如是而安何以
復長百蠻左伊秩訾曰不然强弱
有時今漢方盛烏孫城郭諸國皆
為臣妾自且鞮侯單于以來匈奴
日削不能取復雖屈彊於此未嘗
一日安也今事漢則安存不事則
危亡計何以過此諸大人相難乆
之呼韓邪從其計引衆南近塞遣
子右賢王銖婁渠堂入侍郅支單
于亦遣子右大將駒于利受入侍
是歲甘露元年也明年呼韓邪單
于欵五原塞願朝三年正月漢遣
車騎都尉韓昌迎發過所七郡郡
二千騎為陳道上單于正月朝天
子於甘泉宫漢寵以殊禮位在諸
侯王上賛謁稱臣而不名賜以冠
帯衣裳黄金璽盭綬玉具劍佩刀
弓一張矢四發􁦌㦸十安車一乗
鞍勒一具馬十五匹黄金二十斤
錢二十萬衣被七十七襲錦繡綺
縠雜帛八千匹絮六千斤禮畢使
使者道單于先行宿長平上自甘
泉宿池陽宫上登長平詔單于毋
謁其左右當户之羣臣皆得列觀
及諸蠻夷君長王侯數萬咸迎於
渭橋下夾道陳上登渭橋咸稱萬
嵗單于就邸留月餘遣歸國單于
自請願留居光禄塞下有急保漢
受降城漢遣長樂衛尉髙昌侯董
忠車騎都尉韓昌將騎萬六千又
發邊郡士馬以千數送單于出朔
方雞鹿塞詔忠等留衞單于助誅
不服又轉邊榖米糒前後三萬四
千斛給贍其食是嵗郅支單于亦
遣使奉獻漢遇之甚厚明年兩單
于俱遣使朝獻漢待呼韓邪使有
加明年呼韓邪單于復入朝禮賜
如初加衣百一十襲錦帛九千匹
絮八千斤以有屯兵故不復發騎
為送始郅支單于以為呼韓邪降
漢兵弱不能復自還即引其衆西
欲攻定右地又屠耆單于小弟本
侍呼韓邪亦亡之右地收兩兄餘
兵得數千人自立為伊利目單于
道逢郅支合戰郅支殺之并其兵
五萬餘人聞漢出兵榖助呼韓邪
即遂留居右地自度力不能定匈
奴乃益西近烏孫欲與并力遣使
見小昆彌烏就屠烏就屠見呼韓
邪為漢所擁郅支亡虜欲攻之以
稱漢乃殺郅支使持頭送都䕶在
所發八千騎迎郅支郅支見烏孫
兵多其使又不反勒兵逢擊烏孫
破之因北擊烏揭烏揭降發其兵
西破堅昆北降丁令并三國數遣
兵擊烏孫常勝之堅昆東去單于
庭七千里南去車師五千里郅支
留都之元帝初即位呼韓邪單于
復上書言民衆困乏漢詔雲中五
原郡轉榖二萬斛以給焉郅支單
于自以道逺又怨漢擁䕶呼韓邪
遣使上書求侍子漢遣谷吉送之
郅支殺吉漢不知吉音問而匈奴
降者言聞甌脱皆殺之呼韓邪單
于使來漢輙簿責之甚急明年漢
遣車騎都尉韓昌光禄大夫張猛
送呼韓邪單于侍子求問吉等因
赦其罪勿令自疑昌猛見單于民
衆益盛塞下禽獸盡單于足以自
衛不畏郅支聞其大臣多勸單于
北歸者恐北去後難約束昌猛即
與為盟約曰自今以來漢與匈奴
合為一家世世毋得相詐相攻有
竊盗者相報行其誅償其物有冦
𤼵兵相助漢與匈奴敢先背約者
受天不祥令其世世子孫盡如盟
昌猛與單于及大臣俱登匈奴諾
水東山刑白馬單于以徑路刀金
留犂撓酒以老上單于所破月氏
王頭為飲器者共飲血盟昌猛還
奏事公卿議者以為單于保塞為
藩雖欲北去猶不能為危害昌猛
擅以漢國世世子孫與夷狄詛盟
令單于得以惡言上告于天羞國
家傷威重不可得行宜遣使徃告
祠天與觧盟昌猛奉使無狀罪至
不道上薄其過有詔昌猛以贖論
勿觧盟其後呼韓邪竟北歸庭人
衆稍稍歸之國中遂定郅支既殺
使者自知負漢又聞呼韓邪益彊
恐見襲擊欲逺去㑹康居王數為
烏孫所困與諸翕侯計以為匈奴
大國烏孫素服屬之今郅支單于
困阸在外可迎置東邊使合兵取
烏孫以立之長無匈奴憂矣即使
使至堅昆通語郅支郅支素恐又
怨烏孫聞康居計大説遂與相結
引兵而西康居亦遣貴人橐它驢
馬數千匹迎郅支郅支人衆中寒
道死餘財三千人到康居其後都
䕶甘延壽與副陳湯發兵即康居
誅斬郅支語在延夀湯傳郅支既
誅呼韓邪單于且喜且懼上書言
曰常願謁見天子誠以郅支在西
方恐其與烏孫俱來擊臣以故未
得至漢今郅支已伏誅願入朝見
竟寜元年單于復入朝禮賜如初
加衣服錦帛絮皆倍於黄龍時單
于自言願壻漢氏以自親元帝以
後宫良家子王嬙字昭君賜單于
單于驩喜上書願保塞上谷以西
至敦煌傳之無窮請罷邊備塞吏
卒以休天子人民天子令下有司
議議者皆以為便郎中侯應習邊
事以為不可許上問狀應曰周秦
以來匈奴暴桀㓂侵邊境漢興尤
被其害臣聞北邊塞至遼東外有
隂山東西千餘里草木茂盛多禽
獸本冒頓單于依阻其中治作弓
矢來出為㓂是其苑囿也至孝武
世出師征伐斥奪此地攘之於幕
北建塞徼起亭隧築外城設屯戍
以守之然後邊境得用少安幕北
地平少草木多大沙匈奴來㓂少
所蔽隐從塞以南徑深山谷徃來
差難邊長老言匈奴失隂山之後
過之未嘗不哭也如罷備塞戍卒
示夷狄之大利不可一也今聖徳
廣被天覆匈奴匈奴得蒙全活之
恩稽首來臣夫夷狄之情困則卑
順彊則驕逆天性然也前以罷外
城省亭隧今裁足以候望通㷭火
而已古者安不忘危不可復罷二
也中國有禮義之教刑罰之誅愚
民猶尚犯禁又况單于能必其衆
不犯約哉三也自中國尚建關梁
以制諸侯所以絶臣下之覬欲也
設塞徼置屯戍非獨為匈奴而已
亦為諸屬國降民本故匈奴之人
恐其思舊逃亡四也近西𦍑保塞
與漢人交通吏民貪利侵盗其畜
産妻子以此怨恨起而背畔世世
不絶今罷乗塞則生嫚易分争之
漸五也徃者從軍多沒不還者子
孫貧困一旦亡出從其親戚六也
又邊人奴婢愁苦欲亡者多曰聞
匈奴中樂無奈候望急何然時有
亡出塞者七也盗賊桀黠羣軰犯
法如其窘急亡走北出則不可制
八也起塞以來百有餘年非皆以
土垣也或因山巖石木柴僵落谿
谷水門稍稍平之卒徒築治功費
乆逺不可勝計臣恐議者不深慮
其終始欲以壹切省繇戍十年之
外百嵗之内卒有它變障塞破壊
亭隧㓕絶當更發屯繕治累世之
功不可卒復九也如罷戍卒省候
望單于自以保塞守御必深徳漢
請求無已小失其意則不可測開
夷狄之隙虧中國之固十也非所
以永持至安威制百蠻之長䇿也
對奏天子有詔勿議罷邊塞事使
車騎將軍口諭單于曰單于上書
願罷北邊吏士屯戍子孫世世保
塞單于鄉慕禮義所以為民計者
甚厚此長乆之䇿也朕甚嘉之中
國四方皆有關梁障塞非獨以備
塞外也亦以防中國姦邪放縱出
為㓂害故明法度以專衆心也敬
諭單于之意朕無疑焉為單于怪
其不罷故使大司馬車騎將軍嘉
曉單于單于謝曰愚不知大計天
子幸使大臣告語甚厚初左伊秩
訾為呼韓邪畫計歸漢竟以安定
其後或讒伊秩訾自伐其功常鞅
鞅呼韓邪疑之左伊秩訾懼誅將
其衆千餘人降漢漢以為關内侯
食邑三百户令佩其王印綬及竟
寜中呼韓邪來朝與伊秩訾相見
謝曰王為我計甚厚令匈奴至今
安寜王之力也徳豈可忘我失王
意使王去不復顧留皆我過也今
欲白天子請王歸庭伊秩訾曰單
于頼天命自歸於漢得以安寜單
于神靈天子之祐也我安得力既
已降漢又復歸匈奴是兩心也願
為單于侍使於漢不敢聽命單于
固請不能得而歸王昭君號寜胡
閼氏生一男伊屠智牙師為右日
逐王呼韓邪立二十八年建始二
年死始呼韓邪嬖左伊秩訾兄呼
衍王女二人長女顓渠閼氏生二
子長曰且莫車次曰嚢知牙斯少
女為大閼氏生四子長曰雕陶莫
臯次曰且麋胥皆長於且莫車少
子咸樂二人皆小於嚢知牙斯又
它閼氏子十餘人顓渠閼氏貴且
莫車愛呼韓邪病且死欲立且莫
車其母顓渠閼氏曰匈奴亂十餘
年不絶如髪頼䝉漢力故得復安
今平定未乆人民創艾戰鬬且莫
車年少百姓未附恐復危國我與
大閼氏一家共子不如立雕陶莫
臯大閼氏曰且莫車雖少大臣共
持國事今舍貴立賤後世必亂單
于卒從顓渠閼氏計立雕陶莫臯
約令傳國與弟呼韓邪死雕陶莫
臯立為復株絫若鞮單于復株絫
若鞮單于立遣子右致盧兒王醯
諧屠奴侯入侍以且麋胥為左賢
王且莫車為左谷蠡王嚢知牙斯
為右賢王復株絫單于復妻王昭
君生二女長女云為須卜居次小
女為當于居次河平元年單于遣
右臯林王伊邪莫演等奉獻朝正
月既罷遣使者送至蒲坂伊邪莫
演言欲降即不受我我自殺終不
敢還歸使者以聞下公卿議議者
或言宜如故事受其降光禄大夫
谷永議郎杜欽以為漢興匈奴數
為邊害故設金爵之賞以待降者
今單于詘體稱臣列為北藩遣使
朝賀無有二心漢家接之宜異於
徃時今既享單于聘貢之質而更
受其逋逃之臣是貪一夫之得而
失一國之心擁有罪之臣而絶慕
義之君也假令單于初立欲委身
中國未知利害私使伊邪莫演詐
降以卜吉㐫受之虧徳沮善令單
于自疏不親邊吏或者設為反閒
欲因而生隙受之適合其䇿使得
歸曲而直責此誠邊竟安危之原
師旅動静之首不可不詳也不如
勿受以昭日月之信抑詐諼之謀
懐附親之心便對奏天子從之遣
中郎將王舜徃問降狀伊邪莫演
曰我病狂妄言耳遣去歸到官位
如故不肯令見漢使明年單于上
書願朝河平四年正月遂入朝加
賜錦繡繒帛二萬疋絮二萬斤它
如竟寜時復株絫單于立十歲鴻
嘉元年死弟且麋胥立為搜諧若
鞮單于搜諧單于立遣子左祝都
韓王昫留斯侯入侍以且莫車為
左賢王搜諧單于立八歲元延元
年為朝二年發行未入塞病死弟
且莫車立為車牙若鞮單于車牙
單于立遣子右於涂仇撣王烏夷
當入侍以嚢知牙斯為左賢王車
牙單于立四歲綏和元年死弟嚢
知牙斯立為烏珠留若鞮單于烏
珠留單于立以第二閼氏子樂為
左賢王以第五閼氏子輿為右賢
王遣子右股奴王烏鞮牙斯入侍
漢遣中郎將夏侯藩副校尉韓容
使匈奴時帝舅大司馬票騎將軍
王根領尚書事或説根曰匈奴有
斗入漢地直張掖郡生竒材木箭
竿就羽如得之於邊甚饒國家有
廣地之實將軍顯功垂於無窮根
為上言其利上直欲從單于求之
為有不得傷命損威根即但以上
指曉藩令從藩所説而求之藩至
匈奴以語次説單于曰竊見匈奴
斗入漢地直張掖郡漢三都尉居
塞上士卒數百人寒苦候望乆勞
單于宜上書獻此地直斷閼之省
兩都尉士卒數百人以復天子厚
恩其報必大單于曰此天子詔語
邪將從使者所求也藩曰詔指也
然藩亦為單于畫善計耳單于曰
孝宣孝元皇帝哀憐父呼韓邪單
于從長城以北匈奴有之此温偶
駼王所居地也未曉其形狀所生
請遣使問之藩容歸漢後復使匈
奴至則求地單于曰父兄傳五世
漢不求此地至知獨求何也已問
温偶駼王匈奴西邊諸侯作穹廬
及車皆仰此山材木且先父地不
敢失也藩還遷為太原太守單于
遣使上書以藩求地狀聞詔報單
于曰藩擅稱詔從單于求地法當
死更大赦二今徙藩為濟南太守
不令當匈奴明年侍子死歸塟復
遣子左於駼仇撣王稽留昆入侍
至哀帝建平二年烏孫庶子卑援
疐翕侯人衆入匈奴西界㓂盗牛
畜頗殺其民單于聞之遣左大當
户烏夷泠將五千騎擊烏孫殺數
百人畧千餘人敺牛畜去卑援疐
恐遣子趨逯為質匈奴單于受以
狀聞漢遣中郎將丁野林副校尉
公乘音使匈奴責譲單于告令還
歸卑援疐質子單于受詔遣歸建
平四年單于上書願朝五年時哀
帝被疾或言匈奴從上游來厭人
自黄龍竟寜時單于朝中國輙有
大故上由是難之以問公卿亦以
為虛費府帑可且勿許單于使辭
去未𤼵黄門郎揚雄上書諫曰臣
聞六經之治貴於未亂兵家之勝
貴於未戰二者皆微然而大事之
本不可不察也今單于上書求朝
國家不許而辭之臣愚以為漢與
匈奴從此隙矣本北地之狄五帝
所不能臣三王所不能制其不可
使隙甚明臣不敢逺稱請引秦以
來明之以秦始皇之彊蒙恬之威
帯甲四十餘萬然不敢窺西河廼
築長城以界之㑹漢初興以髙祖
之威靈三十萬衆困於平城士或
七日不食時竒譎之士石畫之臣
甚衆卒其所以脱者世莫得而言
也又髙皇后嘗忿匈奴羣臣庭議
樊噲請以十萬衆横行匈奴中季
布曰噲可斬也妄阿順指於是大
臣權書遺之然後匈奴之結觧中
國之憂平及孝文時匈奴侵暴北
邊候騎至雍甘泉京師大駭發三
將軍屯細栁棘門覇上以備之數
月廼罷孝武即位設馬邑之權欲
誘匈奴使韓安國將三十萬衆徼
於便墬匈奴覺之而去徒費財勞
師一虜不可得見况單于之面乎
其後深惟社稷之計規恢萬載之
䇿廼大興師數十萬使衛青霍去
病操兵前後十餘年於是浮西河
絶大幕破寘顔襲王庭窮極其地
追奔逐北封狼居胥山禪於姑衍
以臨翰海虜名王貴人以百數自
是之後匈奴震怖益求和親然而
未肯稱臣也且夫前世豈樂傾無
量之費役無罪之人快心於狼望
之北哉以為不壹勞者不乆佚不
暫費者不永寜是以忍百萬之師
以摧餓虎之喙運府庫之財填盧
山之壑而不悔也至本始之初匈
奴有桀心欲掠烏孫侵公主廼發
五將之師十五萬騎獵其南而長
羅侯以烏孫五萬騎震其西皆至
質而還時鮮有所獲徒奮揚威武
明漢兵若雷風耳雖空行空反尚
誅兩將軍故北狄不服中國未得
髙枕安寢也逮至元康神爵之間
大化神明鴻恩溥洽而匈奴内亂
五單于争立日逐呼韓邪攜國歸
死扶伏稱臣然尚覊縻之計不顓
制自此之後欲朝者不距不欲者
不强何者外國天性忿􁀳形容魁
健負力怙氣難化以善易𨽻以惡
其彊難詘其和難得故未服之時
勞師逺攻傾國殫貨伏尸流血破
堅㧞敵如彼之難也既服之後慰
薦撫循交接賂遺威儀俯仰如此
之備也徃時嘗屠大宛之城蹈烏
桓之壘探姑繒之壁籍蕩姐之場
艾朝鮮之旃㧞兩越之旗近不過
旬月之役逺不離二時之勞固已
犂其庭掃其閭郡縣而置之雲徹
席卷後無餘菑唯北狄為不然眞
中國之堅敵也三垂比之懸矣前
世重之兹甚未易可輕也今單于
歸義懐欵誠之心欲離其庭陳見
於前此廼上世之遺䇿神靈之所
想望國家雖費不得已者也奈何
距以來厭之辭踈以無日之期消
徃昔之恩開將來之隙夫欵而隙
之使有恨心負前言縁徃辭歸怨
於漢因以自絶終無北面之心威
之不可諭之不能焉得不為大憂
乎夫明者視於無形聰者聽於無
聲誠先於未然即䝉恬樊噲不復
施棘門細栁不復備馬邑之䇿安
所設衛霍之功何得用五將之威
安所震不然壹有隙之後雖智者
勞心於内辯者轂擊於外猶不若
未然之時也且徃者圖西域制車
師置城郭都䕶三十六國費歲以
大萬計者豈為康居烏孫能踰白
龍堆而㓂西邊哉廼以制匈奴也
夫百年勞之一日失之費十而愛
一臣竊為國不安也唯陛下少留
意於未亂未戰以遏邊萌之禍書
奏天子寤焉召還匈奴使者更報
單于書而許之賜雄帛五十匹黄
金十斤單于未發㑹病復遣使願
朝明年故事單于朝從名王以下
及從者二百餘人單于又上書言
䝉天子神靈人民盛壯願從五百
人入朝以明天子盛徳上皆許之
元壽二年單于來朝上以太歲厭
勝所在舍之上林苑蒲陶宫告之
以加敬於單于單于知之加賜衣
三百七十襲錦繡繒帛三萬匹絮
三萬斤它如河平時既罷遣中郎
將韓况送單于單于出塞到休屯
井北度車田盧水道里回逺况等
乏食單于廼給其糧失期不還五
十餘日初上遣稽留昆隨單于去
到國復遣稽留昆同母兄右大且
方與婦入侍還歸復遣且方同母
兄左日逐王都與婦入侍是時漢
平帝㓜太皇太后稱制新都侯王
莽秉政欲説太后以威徳至盛異
於前廼風單于令遣王昭君女須
卜居次云入侍太后所以賞賜之
甚厚㑹西域車師後王句姑去胡
來王唐兠皆怨恨都䕶校尉將妻
子人民亡降匈奴語在西域傳單
于受置左谷蠡地遣使上書言狀
曰臣謹已受詔遣中郎將韓隆王
昌副校尉甄阜侍中謁者帛敞長
水校尉王歙使匈奴告單于曰西
域内屬不當得受今遣之單于曰
孝宣孝元皇帝哀憐為作約束自
長城以南天子有之長城以北單
于有之有犯塞輙以狀聞有降者
不得受臣知父呼韓邪單于蒙無
量之恩死遺言曰有從中國來降
者勿受輙送至塞以報天子厚恩
此外國也得受之使者曰匈奴骨
肉相攻國幾絶䝉中國大恩危亡
復續妻子完安累世相繼宜有以
報厚恩單于叩頭謝罪執二虜還
付使者詔使中郎將王萌待西域
惡都奴界上逆受單于遣使送到
國因請其罪使者以聞有詔不聽
㑹西域諸國王斬以示之廼造設
四條中國人亡入匈奴者烏孫亡
降匈奴者西域諸國佩中國印綬
降匈奴者烏桓降匈奴者皆不得
受遣中郎將王駿王昌副校尉甄
阜王尋使匈奴班四條與單于雜
函封付單于令奉行因收故宣帝
所為約束封函還時莽奏令中國
不得有二名因使使者以風單于
宜上書慕化為一名漢必加厚賞
單于從之上書言幸得備藩臣竊
樂太平聖制臣故名嚢知牙斯今
謹更名曰知莽大説白太后遣使
者答諭厚賞賜焉漢既班四條後
䕶烏桓使者告烏桓民毋得復與
匈奴皮布税匈奴以故事遣使者
責烏桓税匈奴人民婦女欲賈販
者皆隨徃焉烏桓距曰奉天子詔
條不當予匈奴税匈奴使怒收烏
桓酋豪縳到懸之酋豪昆弟怒共
殺匈奴使及其官屬收略婦女馬
牛單于聞之遣使發左賢王兵入
烏桓責殺使者因攻擊之烏桓分
散或走上山或東保塞匈奴頗殺
人民敺婦女弱小且千人去置左
地告烏桓曰持馬畜皮布來贖之
烏桓見略者親屬二千餘人持財
畜徃贖匈奴受留不遣王莽之簒
位也建國元年遣五威將王駿率
甄阜王颯陳饒帛敞丁業六人多
齎金帛重遺單于諭曉以受命代
漢狀因易單于故印故印文曰匈
奴單于璽莽更曰新匈奴單于章
將率既至授單于印紱詔令上故
印紱單于再拜受詔譯前欲觧取
故印紱單于舉掖授之左姑夕侯
蘇從旁謂單于曰未見新印文宜
且勿與單于止不肯與請使者坐
穹廬單于欲前為夀五威將曰故
印紱當以時上單于曰諾復舉掖
授譯蘇復曰未見印文且勿與單
于曰印文何由變更遂觧故印紱
奉上將率受著新紱不觧視印飲
食至夜廼罷右率陳饒謂諸將率
曰鄉者姑夕侯疑印文幾令單于
不與人如令視印見其變改必求
故印此非辭説所能距也旣得而
復失之辱命莫大焉不如椎破故
印以絶禍根將率猶與莫有應者
饒燕士果悍即引斧椎壊之明日
單于果遣右骨都侯當白將率曰
漢賜單于印言璽不言章又無漢
字諸王已下廼有漢言章今印去
璽加新與臣下無别願得故印將
率示以故印謂曰新室順天制作
故印隨將率所自為破壊單于宜
承天命奉新室之制當還白單于
知已無可奈何又多得賂遺即遣
弟右賢王輿奉馬牛隨將率入謝
因上書求故印將率還到左犂汗
王咸所居地見烏桓民多以問咸
咸具言狀將率曰前封四條不得
受烏桓降者亟還之咸曰請密與
單于相聞得語歸之單于使咸報
曰當從塞内還之邪從塞外還之
邪將率不敢顓决以聞詔報從塞
外還之單于始用夏侯藩求地有
距漢語後以求税烏桓不得因略
㓂其人民釁由是生重以印文改
易故怨恨廼遣右大且渠蒲呼盧
訾等十餘人將兵衆萬騎以䕶送
烏桓為名勒兵朔方塞下朔方太
守以聞明年西域車師後王須置
離謀降匈奴都䕶但欽誅斬之置
離兄狐蘭支將人衆二千餘人敺
畜産舉國亡降匈奴單于受之狐
蘭支與匈奴共入冦擊車師殺後
成長傷都䕶司馬復還入匈奴時
戊巳校尉史陳良終𢃄司馬丞韓
𤣥右曲候任商等見西域頗背畔
聞匈奴欲大侵恐并死即謀劫略
吏卒數百人共殺戊巳校尉刁䕶
遣人與匈奴南犂汙王南將軍相
聞匈奴南將軍二千騎入西域迎
良等良等盡脅略戊巳校尉吏士
男女二千餘人入匈奴𤣥商留南
將軍所良帯徑至單于庭人衆别
置零吾水上田居單于號良帯曰
烏桓都將軍留居單于所數呼與
飲食西域都䕶但欽上書言匈奴
南將軍右伊秩訾將人衆㓂擊諸
國莽於是大分匈奴為十五單于
遣中郎將藺苞副校尉戴級將兵
萬騎多齎珍寳至雲中塞下招誘
呼韓邪單于諸子欲以次拜之使
譯出塞誘呼右犂汙王咸咸子登
助三人至則脅拜咸為孝單于賜
安車鼓車各一黄金千斤雜繒千
匹戲㦸十拜助為順單于賜黄金
五百斤傳送助登長安莽封苞為
宣威公拜為虎牙將軍封級為揚
威公拜為虎賁將軍單于聞之怒
曰先單于受漢宣帝恩不可負也
今天子非宣帝子孫何以得立遣
左骨都侯右伊秩訾王呼盧訾及
左賢王樂將兵入雲中益壽塞大
殺吏民是歲建國三年也是後單
于歴告左右部都尉諸邊王入塞
㓂盗大軰萬餘中軰數千少者數
百殺鴈門朔方太守都尉略吏民
畜産不可勝數縁邊虛耗莽新即
位怙府庫之富欲立威廼拜十二
部將率發郡國勇士武庫精兵各
有所屯守轉委輸於邊議滿三十
萬衆齎三百日糧同時十道並出
窮追匈奴内之于丁令因分其地
立呼韓邪十五子莽將嚴尤諫曰
臣聞匈奴為害所從來乆矣未聞
上世有必征之者也後世三家周
秦漢征之然皆未有得上䇿者也
周得中䇿漢得下䇿秦無䇿焉當
周宣王時獫允内侵至於涇陽命
將征之盡境而還其視戎狄之侵
譬猶蟁蝱之螫敺之而已故天下
稱明是為中䇿漢武帝選將練兵
約齎輕糧深入逺戍雖有克獲之
功胡輙報之兵連禍結三十餘年
中國罷耗匈奴亦創艾而天下稱
武是為下䇿秦始皇不忍小耻而
輕民力築長城之固延袤萬里轉
輸之行起於負海疆境既完中國
内竭以喪社稷是為無䇿今天下
遭陽九之戹比年饑饉西北邊尤
甚發三十萬衆具三百日糧東援
海代南取江淮然後乃備計其道
里一年尚未集合兵先至者聚居
暴露師老械弊埶不可用此一難
也邊既空虛不能奉軍糧内調郡
國不相及屬此二難也計一人三
百日食用糒十八斛非牛力不能
勝牛又當自齎食加二十斛重矣
胡地沙鹵多乏水草以徃事揆之
軍出未滿百日牛必物故且盡餘
糧尚多人不能負此三難也胡地
秋冬甚寒春夏甚風多齎鬴鍑薪
炭重不可勝食糒飲水以歴四時
師有疾疫之憂是故前世伐胡不
過百日非不欲乆埶力不能此四
難也輜重自隨則輕鋭者少不得
疾行虜徐遁逃埶不能及幸而逢
虜又累輜重如遇險阻銜尾相隨
虜要遮前後危殆不測此五難也
大用民力功不可必立臣伏憂之
今既發兵宜縱先至者令臣尤等
深入霆擊且以創艾胡虜莽不聽
尤言轉兵榖如故天下騷動咸既
受莽孝單于之號馳出塞歸庭具
以見脅狀白單于單于更以為於
粟置支侯匈奴賤官也後助病死
莽以登代助為順單于厭難將軍
陳欽震狄將軍王廵屯雲中葛邪
塞是時匈奴數為邊㓂殺將率吏
士略人民敺畜産去甚衆捕得虜
生口驗問皆曰孝單于咸子角數
為㓂兩將以聞四年莽㑹諸蠻夷
斬咸子登於長安市初北邊自宣
帝以來數世不見煙火之警人民
熾盛牛馬布野及莽撓亂匈奴與
之搆難邊民死亡係獲又十二部
兵乆屯而不出吏士罷弊數年之
間北邊虛空野有暴骨矣烏珠留
單于立二十一歲建國五年死匈
奴用事大臣右骨都侯須卜當即
王昭君女伊墨居次云之壻也云
常欲與中國和親又素與咸厚善
見咸前後為莽所拜故遂越輿而
立咸為烏累若鞮單于烏累單于
咸立以弟輿為左谷蠡王烏珠留
單于子蘇屠胡本為左賢王以弟
屠耆閼氏子盧渾為右賢王烏珠
留單于在時左賢王數死以為其
號不祥更易命左賢王曰䕶于䕶
于之尊最貴次當為單于故烏珠
留單于授其長子以為䕶于欲𫝊
以國咸怨烏珠留單于貶賤已號
不欲傳國及立貶䕶于為左屠耆
王云當遂勸咸和親天鳯元年云
當遣人之西河虎猛制虜塞下告
塞吏曰欲見和親侯和親侯王歙
者王昭君兄子也中部都尉以聞
莽遣歙歙弟騎都尉展徳侯颯使
匈奴賀單于初立賜黄金衣被繒
帛紿言侍子登在因購求陳良終
帯等單于盡收四人及手殺校尉
刁䕶賊芝音妻子以下二十七人
皆械檻付使者遣厨唯姑夕王富
等四十人送歙颯莽作焚如之刑
燒殺陳良等罷諸將率屯兵但置
游擊都尉單于貪莽賂遺故外不
失漢故事然内利㓂掠又使還知
子登前死怨恨冦虜從左地入不
絶使者問單于輙曰烏桓與匈奴
無狀黠民共為㓂入塞譬如中國
有盗賊耳咸初立持國威信尚淺
盡力禁止不敢有二心天鳯二年
五月莽復遣歙與五威將王咸率
伏黯丁業等六人使送右厨唯姑
夕王因奉歸前所斬侍子登及諸
貴人從者喪皆載以常車至塞下
單于遣云當子男大且渠奢等至
塞迎咸等至多遺單于金珍因諭
説改其號號匈奴曰恭奴單于曰
善于賜印綬封骨都侯當為後安
公當子男奢為後安侯單于貪莽
金幣故曲聽之然冦盗如故咸歙
又以陳良等購金付云當令自差
與之十二月還入塞莽大喜賜歙
錢二百萬悉封黯等單于咸立五
歲天鳯五年死弟左賢王輿立為
呼都而尸道臯若鞮單于匈奴謂
孝曰若鞮自呼韓邪後與漢親密
見漢諡帝為孝慕之故皆為若鞮
呼都而尸單于輿既立貪利賞賜
遣大且渠奢與云女弟當戸居次
子醯櫝王俱奉獻至長安莽遣和
親侯歙與奢等俱至制虜塞下與
云當㑹因以兵迫脅將至長安云
當小男從塞下得脱歸匈奴當至
長安莽拜為須卜單于欲出大兵
以輔立之兵調度亦不合而匈奴
愈怒並入北邊北邊由是壊敗㑹
當病死莽以其庻女陸逯任妻後
安公奢所以尊寵之甚厚終為欲
出兵立之者㑹漢兵誅莽云奢亦
死更始二年冬漢遣中郎將歸徳
侯颯大司馬䕶軍陳遵使匈奴授
單于漢舊制璽綬王侯以下印綬
因送云當餘親屬貴人從者單于
輿驕謂遵颯曰匈奴本與漢為兄
弟匈奴中亂孝宣皇帝輔立呼韓
邪單于故稱臣以尊漢今漢亦大
亂為王莽所簒匈奴亦出兵擊莽
空其邊境令天下騷動思漢莽卒
以敗而漢復興亦我力也當復尊
我遵與相牚距單于終持此言其
明年夏還㑹赤眉入長安更始敗
贊曰書戒蠻夷猾夏詩稱戎狄是
膺春秋有道守在四夷乆矣夷狄
之為患也故自漢興忠言嘉謀之
臣曷嘗不運籌䇿相與争於廟堂
之上乎髙祖時則劉敬呂后時樊
噲季布孝文時賈誼鼂錯孝武時
王恢韓安國朱買臣公孫𢎞董仲
舒人持所見各有同異然總其要
歸兩科而已縉紳之儒則守和親
介胄之士則言征伐皆偏見一時
之利害而未究匈奴之終始也自
漢興以至於今曠世歴年多於春
秋其與匈奴有脩文而和親之矣
有用武而克伐之矣有卑下而承
事之矣有威服而臣畜之矣詘伸
異變强弱相反是故其詳可得而
言也昔和親之論𤼵於劉敬是時
天下初定新遭平城之難故從其
言約結和親賂遺單于冀以救安
邊境孝惠髙后時遵而不違匈奴
㓂盗不為衰止而單于反以加驕
倨逮至孝文與通關市妻以漢女
増厚其賂歲以千金而匈奴數背
約束邊境屢被其害是以文帝中
年赫然發憤遂躬戎服親御鞌馬
從六郡良家材力之士馳射上林
講習戰陣聚天下精兵軍於廣武
顧問馮唐與論將帥喟然歎息思
古名臣此則和親無益已然之明
效也仲舒親見四世之事猶復欲
守舊文頗増其約以為義動君子
利動貪人如匈奴者非可以仁義
説也獨可説以厚利結之於天耳
故與之厚利以沒其意與盟於天
以堅其約質其愛子以累其心匈
奴雖欲展轉奈失重利何奈欺上
天何奈殺愛子何夫賦斂行賂不
足以當三軍之費城郭之固無以
異於貞士之約而使邊城守境之
民父兄緩𢃄稚子咽哺胡馬不窺
於長城而羽檄不行於中國不亦
便於天下乎察仲舒之論考諸行
事廼知其未合於當時而有闕於
後世也當孝武時雖征伐克獲而
士馬物故亦略相當雖開河南之
野建朔方之郡亦棄造陽之北九
百餘里匈奴人民每來降漢單于
亦輙拘留漢使以相報復其桀驁
尚如斯安肯以愛子而為質乎此
不合當時之言也若不置質空約
和親是襲孝文既徃之悔而長匈
奴無已之詐也夫邊城不選守境
武略之臣脩障隧備塞之具厲長
㦸勁弩之械恃吾所以待邊㓂而
務賦歛於民逺行貨賂割剥百姓
以奉㓂讐信甘言守空約而幾胡
馬之不窺不已過乎至孝宣之世
承武帝奮擊之威直匈奴百年之
運因其壊亂幾亡之阸權時施宜
覆以威徳然後單于稽首臣服遣
子入侍三世稱藩賓於漢庭是時
邊城晏閉牛馬布野三世無犬吠
之警菞庶亡干戈之役後六十餘
載之間遭王莽簒位始開邊隙單
于由是歸怨自絶莽遂斬其侍子
邊境之禍搆矣故呼韓邪始朝於
漢漢議其儀而蕭望之曰戎狄荒
服言其來服荒忽無常時至時去
宜待以客禮譲而不臣如其後嗣
􁀅逃竄伏使於中國不為叛臣及
孝元時議罷守塞之備侯應以為
不可可謂盛不忘衰安必思危逺
見識微之明矣至單于咸棄其愛
子昧利不顧侵掠所獲歲鉅萬計
而和親賂遺不過千金安在其不
棄質而失重利也仲舒之言漏於
是矣夫規事建議不圖萬世之固
而媮恃一時之事者未可以經逺
也若乃征伐之功秦漢行事嚴尤
論之當矣故先王度土中立封畿
分九州列五服物土貢制外内或
脩刑政或昭文徳逺近之埶異也
是以春秋内諸夏而外夷狄夷狄
之人貪而好利被髪左袵人各其
心其與中國殊章服異習俗飲食
不同言語不通辟居北垂寒露之
野逐草隨畜射獵為生隔以山谷
雍以沙幕天地所以絶外内也是
故聖王以徳綏之不與約誓不就
攻伐約之則費賂而見欺攻之則
勞師而招㓂其地不可耕而食也
其民不可臣而畜也是以外而不
内疎而不戚政教不及其人正朔
不加其國來則懲而御之去則備
而守之其慕義而貢獻則接之以
禮譲覊縻不絶使曲在彼蓋聖王
制御蠻夷之常道也前漢書卷九
十四下前漢書卷九十四下考證
匈奴傳下呼韓邪單于左大將烏
厲屈與父呼遬累烏厲温敦○通
鑑考異曰宣紀呼速累單于帥率
來降功臣表信成侯王定以匈奴
烏桓屠驀單于子左大將率衆降
侯義陽侯温厲敦以匈奴謼速累
單于率衆降侯此即屈與敦也未
嘗為單于或降時自稱單于或紀
表二者誤也漢遣車騎都尉韓昌
迎𤼵過所七郡郡二千騎為陳道
上○胡三省曰過七郡謂過五原
朔方西河上郡北地馮翊而後至
長安者也有急保漢受降城○按
此即公孫敖所築者也城在五原
郡邊界因北擊烏揭○烏揭即前
文所謂呼揭雕陶莫臯立為復株
絫若鞮單于○按自雕陶莫臯以
下凡單于號俱冠以若鞮二字後
書注曰匈奴謂孝為若鞮自呼韓
邪降漢見漢帝常諡為孝慕之至
其子復株絫單于以下皆稱若鞮
自南單于比以下直稱鞮也單于
遣右臯林王伊邪莫演等奉獻朝
正月○莫演荀悦漢紀作黄渾通
鑑作莫渾漢三都尉居塞上士卒
數百人○胡三省曰張掖兩都尉
一治日勒澤索谷一治居延又有
農部都尉治番和是三都尉也此
温偶駼王所居地也注師古曰偶
音五口反○胡三省曰按後書匈
奴有温禺犢王班固燕然山銘曰
斬温禺以釁鼓血尸逐以染鍔意
温偶即温禺也後人妄於禺旁從
人耳當讀曰禺快心於狼望之北
哉注師古曰匈奴中地名也○胡
三省曰邊人謂舉𤇺燧為狼火狼
望謂狼烟候望之地去胡來王唐
兠注師古云云○顧炎武曰注非
也西域傳婼羗國王號去胡來王
臣知父呼韓邪單于䝉無量之恩
○顧炎武曰其時尚未更名應曰
臣囊知牙斯作史者從其後更名
録之耳故印文曰匈奴單于璽○
按故印即甘露三年宣帝所賜呼
韓邪單于黄金璽也因上書求故
印○顧炎武曰故印已壊而云因
上書求故印者求更鑄如故印之
式去新字而言璽前漢書卷九十
四下考證