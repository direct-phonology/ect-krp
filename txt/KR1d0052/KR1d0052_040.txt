

古者深衣，
蓋有制度，
以應規、矩、繩、權、衡。短毋見膚，
長毋被土。
續衽，
鉤邊。
要縫半下；

袼之高下，
可以運肘；
袂之長短，
反詘之及肘。
帶下毋厭髀，
上毋厭脅，
當無骨者。
制：
十有二幅以應十有二月；
袂圜以應規；
曲袷如矩以應方；
負繩及踝以應直；
下齊如權衡以應平。

故規者，
行舉手以為容；
負繩、抱方者，
以直其政，
方其義也。
故《易》曰：
「《坤》六二之動，
直以方也。」
下齊如權衡者，
以安志而平心也。

五法已施，
故聖人服之。
故規矩取其無私，
繩取其直，
權衡取其平，
故先王貴之。

故可以為文，
可以為武，
可以擯、
相，
可以治軍旅，
完且弗費，
善衣之次也。
具父母、大父母，
衣純以繢；
具父母，
衣純以青。
如孤子，
衣純以素。
純袂、緣、純邊，
廣各寸半。

