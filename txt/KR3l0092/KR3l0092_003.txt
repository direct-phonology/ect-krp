古文吉日甲子天子賔于西王母
乃執白圭𤣥璧以見西王母好獻
錦組百純組三百純西王母再拜
受之乙丑天子觴西王母于瑶池
之上西王母為天子謡曰白雲在
天山䧙自出道里悠逺山川間之
將子無死尚能復來天子答之曰
予歸東土和治諸夏萬民平均吾
顧見汝比及三年將復而野天子
遂驅升于弇山乃紀丌跡于弇山
之石而樹之槐眉曰西王母之山
西王母之山還歸丌世民作憂以
吟曰比徂西土爰居其野虎豹為
群於鵲與處嘉命不遷我惟帝天
子大命而不可稱顧世民之恩流
涕芔隕吹笙鼓簧中心翔翔世民
之子唯天之望丁未天子飲于温
山考鳥己酉天子飲于溽水之上
乃發憲命詔六師之人其羽爰有
藪水澤爰有陵衍平陸碩鳥解羽
六師之人畢至于曠原曰天子三
月舍于曠原天子大饗正公諸侯
王勒七萃之士于羽琌之上乃奏
廣樂六師之人翔畋于曠原得獲
無疆鳥獸絕羣六師之人大畋九
日乃駐于羽之收皮效物債車受
載天子於是載羽百緷己亥天子
東歸六師起庚子至于之山而休
以待六師之人庚辰天子東征癸
未至于戊之山智氏之所處智往
天子于戊之山勞用白驂二疋野
馬野牛四十守犬七十乃獻食馬
四百牛羊三千曰智氏天子北遊
于□子之澤智氏之夫獻酒百于
天子天子賜之狗璅采黄金之罌
二九貝帶四十朱丹三百裹桂薑
百乃膜拜而受乙酉天子南征東
還己丑至于獻水乃遂東征飲而
行乃遂東南己亥至于𤓰纑之山
三周若城閼氏胡氏之所保天子
乃遂東征南絶沙衍辛丑天子渴
于沙衍求飲未至七萃之士高奔
戎刺其左驂之頸取其青血以飲
天子天子美之乃賜奔戎佩玉一
隻奔戎再拜䭫首天子乃遂南征
甲辰至于積山之□爰有□栢曰
□余之人命懷獻酒于天子天子
賜之黄金之罌貝帶朱丹七十裹
命懷乃膜拜而受乙巳諸飦獻酒
于天子天子賜之黄金之罌貝帶
朱丹七十裹諸飦乃膜拜而受之