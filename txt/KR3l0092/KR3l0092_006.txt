　穆天子傳巻六　　　　　　晉　郭璞　註
　　古文
之虚皇帝之閭乃先王九觀以詔後世
己巳天子征舍于菹臺辛未紐菹之
獸於是白鹿一牾椉逸出走
天子乗渠黄之乗焉
天子丘之是曰五鹿官人之是丘
其皮是曰皮其脯是曰脯天子飲于漯水之
上官人膳鹿獻之天子天子美之是曰甘
癸酉
天子南祭白鹿于漯乃西飲于草中大奏廣樂
是曰樂人甲戍天子西北姬姓也盛栢
之子也天子賜之
上姬之長是曰盛門天子乃為之臺
是曰重璧之臺戊寅天子東狃于澤中
逢寒疾天子舍于澤中盛姬告病天子憐
之澤曰寒氏盛姬求飲天子命人取漿而給
是曰壺輲天子西至于重璧
之臺盛姬告病天子哀之是曰哀次
天子乃殯盛姬于轂丘之廟
壬寅天子命哭啟為主
祭父賔喪天子王女叔㛗為主天子
賔之命終喪禮於是殤祀而哭
内史執筞官人丌職曾祝敷筵席
設几盛饋具肺鹽羮胾
脯棗􁉦醢魚腊糗韭百物
乃陳腥俎十二乾豆九十鼎敦壺尊四十器
曾祝祭食進肺鹽祭酒
乃獻喪主伊扈伊扈拜受祭女又獻
女主叔㛗叔㛗拜受祭祝報祭觴大師乃哭即位
畢哭内史筞而哭曾祝
捧饋而哭御者祈而哭抗者觴
夕而哭佐者承斗而哭
佐者衣衾佩而哭樂人陳琴瑟竽
籥􁏚筦而哭百衆官人
各其職事以哭曰士女錯踊九乃終
䘮主伊扈哭出造舍父兄宗姓
及在位者從之佐者哭且徹饋及壺鼎俎豆
衆宫人各其職皆哭而出井利事後出而收
癸卯大哭殤
祀而載甲辰天子南葬盛姬於樂池之南天
子乃命盛姬之䘮視皇后之葬法亦不拜後于
諸侯河濟之間共事韋榖黄城三邦之
事輦䘮七萃之士抗者即車
曾祝先䘮大匠御棺
日月之旗七星之文
鼓鍾以葬龍旗以鳥以建鼓獸以建鍾龍以建旗
曰喪之先後及哭踊者之間畢有鍾旗百物䘮器井
利典之列于䘮行靡有不備擊鼓以行䘮舉旗以
勸之擊鍾以止哭彌旗以節之曰祀
大哭九而終䘮出于門喪主即位周室父兄子孫
倍之諸侯屬子王吏倍之外官王屬七萃
之士倍之姬姓子弟倍之執職之人
倍之百官衆人倍之哭者七倍之踊者三
十行行萃百人女主即位嬖人羣女倍之
王臣姬姓之女倍之宫官
人倍之宫賢庶妾倍之哭者五倍踊者
次從曰天子命喪一里而擊鍾止哭曰匠人哭于
車上曾祝哭于䘮七萃之士哭于喪所曰小哭
錯踊三踊而行五里而次曰喪三舍至于哀次五
舍至于重璧之臺乃休天子乃周
姑繇之水以圜喪車是曰冏車曰
殤祀之孟冬辛亥邢侯曹侯來弔内
史將之以見天子天子告不豫而辭焉
邢侯曹侯乃弔太子太子哭出廟門以迎邢侯再
拜勞之侯不答拜邢侯謁哭于廟
太子先哭而入西向即位内史賔侯北向而立大哭
九邢侯厝踊三而止太子送邢侯至廟門之外
邢侯遂出太子再拜送之曹侯廟弔入哭太子送之亦
如邢侯之禮壬子天子具官見邢侯曹侯
天子還返邢侯曹侯執見拜天子之武一天
子見之乃遣邢侯曹侯歸于其邦王官執禮共于二侯
如故曰天子出憲以或襚賵
癸丑大哭而甲寅殤祀大哭而行喪五舍于大次
曰喪三日于大次殤祀如初辛酉大成百物皆備
壬戌葬史錄繇鼓鍾以赤下棺七萃之士
士女錯踊九䘮下昧爽天子使嬖人贈用
文錦明衣九領䘮宗伊扈贈用變裳
女主叔㛗贈用茵組百嬖人官師畢贈
井利乃藏報哭于大次
祥祠祝䘮罷哭辭于逺人為盛姬諡
曰哀淑人天子丘人是曰淑人之丘乙丑
天子東征舍于五鹿叔㛗思哭是曰女㛗之丘
丁卯天子東征釣于漯水以祭淑人是曰祭丘己
巳天子東征食馬于漯水之上乃鼓之棘是曰馬主
癸酉天子南征至于菹臺仲冬甲戍天子西征至於
因氏天子乃釣于河以觀姑繇之木
丁丑天子北征戊寅舍于河上乃致父兄
子弟王臣姬祥祀畢哭終䘮于囂
氏己卯天子西濟于河囂氏之遂庚辰舍于茅尺
於是禋祀除䘮始樂素服而歸是曰素氏天子遂
西南癸未至於野王甲申天子北升于大北之隥
而降休于兩栢之下天子永念傷心乃思
淑人盛姬於是流涕七萃之士葽豫上諫于天子曰自
古有死有生豈獨淑人天子不樂出於永思永思有益
莫忘其新天子哀之乃又流涕
是日輟己未乙酉天子西絶鈃隥
乃遂西南戊子至于盬己丑天
子南登于薄山窴軨之隥乃宿于虞
庚申天子南征吉日辛卯天子入於南鄭
