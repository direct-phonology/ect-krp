天下皆以孝悌忠順之道為是也而莫知察孝悌忠順
之道而審行之是以天下亂皆以堯舜之道為是而法
之是以有亂君有曲父堯舜湯武或反君臣之義亂後
世之教者也堯為人君而君其臣舜為人臣而臣其君
湯武人臣而弑其主刑其尸而天下譽之此天下所以
至今不治者也夫所謂眀君者能畜其臣者也所謂賢
臣者能眀法辟治官職以戴其君者也今堯自以為眀
而不能以畜舜舜自以為賢而不能以戴堯湯武自以
為義而弑其君長此眀君且常與而賢臣且常取也故
至今為人子者有取其父之家為人臣者有取其君之
國者矣父而譲子君而譲臣此非所以定位一教之道
也臣之所聞曰臣事君子事父妻事夫三者順則天下
治三者逆則天下亂此天下之常道也明王賢臣而弗
易也則人主雖不肖臣不敢侵也今夫上賢任智無常
逆道也而天下常以為治是故田氏奪吕氏於齊戴氏
奪子氏於宋此皆賢且智也豈愚且不肖乎是廢常上
賢則亂舎法任智則危故曰上法而不上賢記曰舜見
瞽瞍其容造焉孔子曰當是時也危哉天下岌岌
有道者父固不得而子君固不得而臣也臣曰孔子本
未知孝悌忠順之道也然則有道者進不為臣主退不
為父子耶父之所以欲有賢子者家貧則富之父苦則
樂之君之所以欲有賢臣者國亂則治之主卑則尊之
今有賢子而不為父則父之處家也苦有賢臣而不為
君則君之處位也危然則父有賢子君有賢臣適足以
為害耳豈得利哉焉所謂忠臣不危其君孝子不非其
親今舜以賢取君之國而湯武以義放弑其君此皆以
賢而危主者也而天下賢之古之烈士進不臣君退不
為家是進則非其君退則非其親者也且夫進不臣君
退不為家亂世絶嗣之道也是故賢堯舜湯武而是烈
士天下之亂術也瞽瞍為舜父而舜放之象為舜弟而
舜殺之放父殺弟不可謂仁妻帝二女而取天下不可謂
義仁義無有不可謂明詩云普天之下莫非王土率土
之濵莫非王臣信若詩之言也是舜出則臣其君入則
臣其父妾其母妻其主女也故烈士内不為家亂世絶
嗣而外矯於君朽骨爛肉施於土地流於川谷不避蹈
水火使天下從而效之是天下徧死而願夭也此皆釋
世而不治是也世之所為烈士者雖衆獨行取異於人
為恬淡之學而理恍惚之言臣以為恬淡無用之教也
恍惚無法之言也言出於無法數出於無用者天下謂
之察臣以為人生必事君養親事君養親不可以恬淡
必以言論忠信法術言論忠信法術不可以恍惚恍惚
之言恬淡之學天下之惑術也孝子之事父也非競取
父之家也忠臣之事君也非競取君之國也夫為人子
而常譽他人之親曰某子之親夜寝早起强力生財以
飬子孫臣妾是誹謗其親者也為人臣常譽先王之德
厚而願之是誹謗其君者也非其親者知其不孝而非
其君者天下賢之此所以亂也故人臣毋稱堯舜之賢
毋譽湯武之伐毋言烈士之髙盡力守法専心於事主
者為忠臣古者黔首悗宻蠢愚故可以虛名取也
今民儇詷智慧欲自用不聼上上必且勸之以賞然後
可進又且畏之以罰然後不敢退而世皆曰許由譲天
下賞不足以勸盗跖犯刑赴難罰不足以禁臣曰未有
天下而無以天下為者許由是也已有天下而無以天
下為者堯舜是也毁㢘求財犯刑趨利忘身之死者盗
跖是也此三者殆物也治國用民之道也不以此二者
為量治也者治常者也道也者道常者也殆物妙言治
之害也天下太平之士不可以賞勸也天下太平之士
不可以為刑禁也然為太上士不設賞為太下士不設
刑則治國用民之道失矣故世人多不言國法而言從
横諸矦言從者曰從成必覇而言横者曰横成必王山
東之言從横未嘗一日而止也然而功名不成覇王不
立者虛言非所以成治也王者獨行謂之王是以三王
不務離合而正五覇不待從横而察治内以裁外而已
矣
人主之所以身危國亡者大臣太貴左右太戚也所謂
貴者無法而擅行操國柄而便私者也所謂威者擅權
勢而輕重者也此二者不可不察也夫馬之所以能任
重引車致逺道者以筋力也萬乘之主千乘之君所以
制天下而征諸侯者以其威勢也威勢者人主之筋力
也今大臣得威左右擅勢是人主失力人主失力而能
有國者千無一人虎豹之所以能勝人執百獸者以其
爪牙也而使虎豹失其爪牙則人必制之矣今勢重者
人主之爪牙也君人而失其爪牙虎豹之類也宋君失
其爪牙於子罕簡公失其爪牙於田常而不蚤奪之故
身死國亡今無術之主皆明知宋簡之過也而不悟其
失不察其事類者也且法術之士與當途之臣不相容
也何以明之主有術士則大臣不得制斷近習不敢賣
重大臣左右權勢息則人主之道眀矣今則不然其當
途之臣得勢擅事以環其私左右近習朋黨比周以制
䟽逺則法術之士奚時得進用人主奚時得論裁故有
術不必用而勢不兩立法術之士焉得無危故君人者
非能退大臣之議而背左右之訟獨合乎道言也則法
術之士安能䝉死亡之危而進説乎此世之所以不治
也明王者推功而爵禄稱能而官事所舉者必有賢所
用者必有能賢䏻之士進則私門之請止矣夫有功者
受重禄有能者處大官則私劒之士安得無離於私勇
而疾距敵游宦之士焉得無撓於私門而務於清潔矣
此所以聚賢能之士而散私門之屬也今近習者不必
智人主之於人也或有所知而聼之入因與近習論其
言聴近習而不計其智是與愚論智也其當途者不必
賢人主之於人或有所賢而禮之入因與當途者論其
行聴其言而不用賢是與不肖論賢也故智者決策於
愚人賢士程行於不肖則賢智之士奚時得用而人主
之明塞矣昔闗龍逄説桀而傷其四肢王子比干諫紂
而剖其心子胥忠直夫差而誅于屬鏤此三子者為人
臣非不忠而説非不當也然不免於死亡之患者主不
察賢智之言而蔽於愚不肖之患也今人主非肯用法
術之士聴愚不肖之臣則賢智之士孰敢當三子之危
而進其智能者乎此世之所以亂也
飭令則法不遷法平則吏無姦法已定矣不以善言售法
任功則民少言任善則民多言行法曲斷以五里斷者王
以九里斷者既王且彊宿治者削
以刑治以賞戰厚禄以用術國無姦民
則都無姦市物多末衆農㢮姦勝則國必削民有餘食
使以粟出爵必以其力則震不怠三寸之管毋當不可
滿也授官爵出利禄不以功是無當也
國以功授官與爵此謂以成智謀以威勇戰其國無敵
國以功授官與爵則治見者省言有塞此謂以治去治
以言去言以功與爵者也故國多力而天下莫之能侵
也兵出必取取必能有之按兵不攻必當朝廷之事小
者不毁效功取官爵廷雖有辟言不得以相干也是謂
以數治以力攻者出一取十以言攻者出十䘮百國好
力此謂以難攻國好言此謂以易攻其能勝其害輕其
任而道壞餘力於心莫負乘宮之責於君内無伏怨使
明者不相干故莫訟使士不兼官故技長使人不同功
故莫爭言此謂易攻重刑少賞上愛民民死賞多賞輕
刑上不愛民民不死賞利出一空者其國無敵利出二
空者其兵半用利出十空者民不守重刑明民大制使
人則上利行刑重其輕者輕者不至重者不來此謂以
刑去刑罪重而刑輕刑輕則事生此謂以刑致刑其國
必削
聖人之治民度於本不從其欲期於利民而已故其與
之刑非所以惡民愛之本也刑勝而民静賞繁而姦生
故治民者刑勝治之首也賞繁亂之本也夫民之性喜
亂而不親其法故明主之治國也眀賞則民勸功嚴刑
則民親法勸功則公事不犯親法則姦無所萌故治民
者禁姦於未萌而用兵者服戰於民心禁先其本者治
兵戰其心者勝聖人之治民也先治者强先戰者勝夫
國事務先而一民心專舉公而私不從賞告而姦不生
明法而治不煩能用四者强不能用四者弱夫國之所
以强者政也主之所以尊者權也故眀君有權有政亂
君亦有權有政積而不同其所以立異也故明君操權
而上重一政而國治故法者王之本也刑者愛之自也
夫民之性惡勞而樂佚佚則荒荒則不治不治則亂而
賞刑不行於天下者必塞故欲舉大功而難致力者大
功不可幾而舉也欲治其法而難變其故者民亂不可
幾而治也故治民無常唯治為法法與時轉則治治與
世宜則有功故民樸而禁之以名則治維之以刑則從
時移而治不易者亂能治衆而禁不變者削故聖人之
治民也法與時移而禁與治變能越力於地者富能起
力於敵者強強不塞者王故王道在所開在所塞塞其
姦者必王故王術不恃外之不亂也恃其不可亂也恃
外不亂而治立者削恃其不可亂而行法者興故賢君
之治國也適於不亂之術貴爵則上重故賞功爵任而
邪無所闗好力者其爵貴爵貴則上尊上尊則必王國
不事力而恃私學者其爵賤爵賤則上卑上卑者必削
故立國用民之道也能閉外塞私而上自恃者王可致
也
夫凡國博君尊者未嘗非法重而可以至乎令行禁止
於天下者也是以君人者分爵禄制則法必嚴以重之
夫國治則民安事亂則邦危法重者得人情禁輕者失
事實且夫死力者民之所有者也人情莫不出其死力
以致其所欲而好惡者上之所制也民者好利禄而惡
刑罰上掌好惡以御民力事實不宜失矣然而禁輕事
失者刑賞失也其治民不秉法為善也如是則是無法
也故治亂之理宜務分刑賞為急治國者莫不有法然
而有存有亡亡者其制刑賞不分也治國者其刑賞莫
不有分有持以異為分不可謂分至於察君之分獨分
也是以其民重法而畏禁願毋抵罪而不敢胥賞故曰
不待刑賞而民從事矣是故夫至治之國善以止姦為
務是何也其法通乎人情闗乎治理也然則去㣲姦之
道奈何其務令之相規其情者也則使相闚奈何曰蓋
里相坐而已禁尚有連於己者理不得相闚
惟恐不得免有姦心者不令得忘闚者多也如此則慎
已而闚彼發姦之宻告過者免罪受賞失姦者必誅連
刑如此則姦類發矣姦不容細私告任坐使然也
夫治法之至明者任數不任人是以有
術之國不用譽而得人之情境内必治任數也亡國使
兵公行乎其地而弗能圉禁者任人而無數也自攻者
人也攻人者數也故有術之國去言而任法凡畸攻之
循約者難知過刑之於言者難見也是以刑賞惑乎貳
所謂循約難知者姦功也臣過之難見者失根也循理
不見虗功度情詭乎姦根則二者安得無兩失也是以
虗士立名於内而談者為畧於外故愚怯勇慧相連而
以虗道屬俗而容乎世故其法不用而刑罰不加乎僇
人如此則刑賞安得不容其二故實有所至而理失其
量量之失非法使然也法定而任慧也釋法而任慧者
則受事者安得其務務不與事相得則法安得無失而
刑安得無煩是以賞罰擾亂邦道差誤刑賞之不分白
也
