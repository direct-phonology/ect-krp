畏死逺難降北之民也而士尊之曰貴生之士學道立方離法之民也而世尊之曰文學之士遊居厚飬牟食之民也而世尊之曰有能之士語曲牟知偽詐之民也而世尊之曰辯智之士行劒攻殺暴憿之民也而世尊之曰磏勇之士活賊匿姦當死之民也而世尊之曰任譽之士此六民者世之所譽也赴險殉誠死節之民而世少之曰失計之民也寡聞從令全法之民也而世少之曰樸陋之民也力作而食生利之民也而世少之曰寡能之民也嘉厚純粹整糓之民也而世少之曰愚戇之民也重命畏事尊上之民也而世少之曰怯懾之民也挫賊遏姦明上之民也而世少之曰讇讒之民也此六民者世之所毁也姦偽無益之民六而世譽之如彼耕戰有益之民六而世毁之如此此之謂六反布衣循私利而譽之世主聴虗聲而禮之禮之所在利必加焉百姓循私害而訾之世主壅於俗而賤之賤之所在害必加焉故名賞在乎私惡當罪之民而毁害在乎公善宜賞之士索國之富強不可得也古者有諺曰為政猶沐也雖有弃髮必為之愛愛弃髮之費而忘長髮之利不知權者也夫彈痤者痛飲藥者苦為苦憊之故不彈痤飲藥則身不活病不已矣今上下之接無父子之澤而欲以行義禁下則交必有郄矣且父母之於子也産男則相賀産女則殺之此俱出父母之懐袵然男子受賀女子殺之者慮其後便計之長利也故父母之於子也猶用計算之心以相待也而况無父子之澤乎今學者之説人主也皆去求利之心出相愛之道是求人主之過父母之親也此不熟於論思詐而誣也故明主不受也聖人之治也審於法禁法禁明著則官法必於賞罰賞罰不阿則民用官官治則國富國富則兵强而覇王之業成矣覇王者人主之大利也人主挾大利以聼治故其任官者當能其賞罰無私使士民明焉盡力致死則功伐可立而爵禄可致爵禄致而富貴之業成矣富貴者人臣之大利也人臣挾大利以從事故其行危至死其力盡而不望此謂君不仁臣不忠則不可以覇王矣夫姦必知則備必誅則止不知則肆不誅則行夫陳輕貨於幽隱雖曽史可疑也懸百金於市雖大盗不取也不知則曽史可疑於幽隱必知則大盗不取懸金於市故明主之治國也衆其守而重其罪使民以法禁而不以㢘止母之愛子也倍父父令之行於子者十母吏之於民無愛令之行於民也萬父母父母積愛而令窮吏威嚴而民聼從嚴愛之筴亦可决矣且父母之所以求於子也動作則欲其安利也行身則欲其逺罪也君上之於民也有難則用其死安平則盡其力親以厚愛闗子於安利而不聼君以無愛利求民之死力而令行明主知之故不飬恩愛之心而增威嚴之勢故母厚愛處子多敗推愛也父薄愛教笞子多善用嚴也令家人之治産也相忍以饑寒相強以勞苦雖犯軍旅之難饑饉之患温衣美食者必是家也相憐以衣食相惠以佚樂天饑歲荒嫁妻賣子者必是家也故法之為道前苦而長利仁之為道偷樂而後窮聖人權其輕重出其大利故用法之相忍而弃仁人之相憐也學者之言皆曰輕刑此亂亡之術也凢賞罰之必者勸禁也賞厚則所欲之得也疾罰重則所惠之禁也急夫欲利者必惡害害者利之反也反於所欲焉得無惡欲治者必惡亂亂者治之反也是故欲治甚者其賞必厚矣其惡亂甚者其罰必重矣今取於輕刑者其惡亂不甚也其欲治又不甚也其欲治又不甚也者此非特無術也又乃無行是故决賢不肖愚智之分在賞罰之輕重且夫重刑者非為罪人也明主之法揆也治賊非治所揆也治所揆也者是治死人也刑盗非治所刑也治所刑也者是治胥靡也故曰重一姦之罪而止境内之邪此所以為治也重罰者盗賊也而悼懼者良民也欲治者奚疑於重刑若夫厚賞者非獨賞功也又勸一國受賞者甘利未賞者慕業是報一人之功而勸境内之衆也欲治者何疑於厚賞今不知治者皆曰重刑傷民輕刑可以止姦何必於重哉此不察於治者也夫以重止者未必以輕止也以輕止者必以重止矣是以上設重刑者而姦盡止姦盡止則此奚傷於民也所謂重刑者姦之所利者細而上之所加焉者大也民不以小利加大罪故姦必止者也所謂輕刑者姦之所利者大上之所加焉者小也民慕其利而傲其罪故姦不止也故先聖有諺曰不躓於山而躓於垤山者大故人順之垤㣲小故人易之也今輕刑罰民必易之犯而不誅是驅國而弃之也犯而誅之是為民設陷也是故輕罪者民之垤也是以輕罪之為民道也非亂國也則設民陷也此則可謂傷民矣今學者皆道書筴之頌語不察當世之實事曰上不愛民賦歛常重則用不足而下恐上故天下大亂此以為足其財用以加愛焉雖輕刑罰可以治也此言不然矣凢人之取重賞罰固已足之之後也雖財用足而厚愛之然而輕刑猶之亂也夫當家之愛子財貨足用財貨足用則輕用輕用則侈泰親愛之則不忍不忍則驕恣侈泰則家貧驕恣則行暴此則財用足而愛厚輕利之患也凡人之生也財用足則隳於用力上懦治則肆於為非財用足而力作者神農也上治懦而行修者曽史也夫民之不及神農曽史亦明矣老聃有言曰知足不辱知止不殆夫以殆辱之故而不求於足之外者老聃也今以為足民而可以治是以民為皆如老聃也故桀貴在天子而不足於尊富有四海之内而不足於寳君人者雖足民不能足使為天子而桀未必以為天子為足也則雖足民何可以為治也故明主之治國也適其時事以致財物論其税賦以均貧富厚其爵禄以盡賢能重其刑罰以禁姦邪使民以力得富以事致貴以過受罪以功致賞而不念慈惠之賜此帝王之政也人皆寐則盲者不知皆嘿則喑者不知覺而使之視問而使之對則喑盲者窮矣不聼其言也則無術者不知不任其身也則不肖者不知聼其言而求其當任其身而責其功則無術不肖者窮矣夫欲得力士而聼其自言雖庸人與烏獲不可别也授之以鼎爼則罷徤效矣故官職者能士之鼎爼也任之以事而愚智分矣故無術者得於不用不肖者得於不任言不用而自文以為辯身不任而自飾以為髙世主眩其辯濫其髙而尊貴之是不須視而定明也不待對而定辯也喑盲者不得矣明主聼其言必責其用觀其行必求其功然則虛舊之學不談矜誣之行不飾矣為故人行私謂之不弃以公財分施謂之仁人輕禄重身謂之君子枉法曲親謂之有行弃官寵交謂之有俠離世遁上謂之髙傲交争逆令謂之剛材行惠取衆謂之得民不弃者吏有姦也仁人者公財損也君子者民難使也有行者法制毁也有俠者官職曠也髙傲者民不事也剛材者令不行也得民者君上孤也此八者匹夫之私譽人主之大敗也反此八者匹夫之私毁人主之公利也人主不察社稷之利害而用匹夫之私譽索國之無危亂不可得矣任人以事存亡治亂之機也無術以任人無所任而不敗人君之所任非辯智則修潔也任人者使有勢也智士者未必信也為多其智因惑其信也以智士之計處乘勢之資而為其私急則君必欺焉為智者之不可信也故任修士者使斷事也修士者未必智為潔其身因惑其智以愚人之所惽處治事之官而為其所然則事必亂矣故無術以用人任智則君欺任修則君事亂此無術之患也明君之道賤德義貴法術倒言而詭使參聼無門户故智者不得詐欺計功而行賞程能而授事察端而觀失有過者罪有能者得故愚者不任事智者不敢欺愚者不得斷則事無失矣察士然後能知之不可以為令夫民不盡察賢者然後能行之不可以為法夫民不盡賢楊朱墨翟天下之所察也千世亂而卒不决雖察而不可以為官職之令鮑焦華角天下之所賢也鮑焦木枯華角赴河雖賢不可以為耕戰之士故人主之察智士能盡其辯焉人主之所尊能士盡其行焉今世主察無用之辯尊逺功之行索國之富強不可得也博習辯智如孔墨孔墨不耕耨則國何得焉修孝寡欲如曽史曽史不戰攻則國何利焉匹夫有私便人主有公利不作而飬足不仕而名顯此私便也息文學而明法度塞私便而一功勞此公利也錯法以道民也而又貴文學則民之所師法也疑賞功以勸民也而又尊行修則民之産利也惰夫貴文學以疑法尊行修以貳功索國之富強不可得也搢笏干戚不適有方鐡銛登降周旋不逮日中奏百貍首射矦不當強弩趨發干城距衝不若堙穴伏櫜古人亟於德中世逐於智當今争於力古者寡事而僃簡樸陋而不盡故有珧銚而推車者古者人寡而相親物多而輕利易譲故有揖譲而傳天下者然則行揖譲髙慈惠而道仁厚皆推政也處多事之時用寡事之噐非智者之備也當大爭之世而循揖譲之軌非聖人之治也故智者不乘推車聖人不行推政難法所以制事事所以名功也法立而有難權其難而事成則立之事成而有害權其害而功多則為之無難之法無害之功天下無有也是以拔千丈之都敗十萬之衆死傷者軍之乘甲兵折挫士卒死傷而賀戰勝得地者岀其小害計其大利也夫沐者有弃髪除者傷血肉為人見其難因釋其業是無術之事也先聖有言曰規有摩而水有波我欲更之無奈之何此通權之言也是以説有必立而曠於實者言有辭拙而急於用者故聖人不求無害之言而務無益之事人之不事衡石者非貞廉而逺利也石不能為人多少衡不能為人輕重求索不䏻得故人不事也明主之國官不敢枉法吏不敢為私利貨賂不行者是境内之事盡如衡石也此其臣有姦者必知知者必誅是以有道之主不求清潔之吏而務必知之術也慈母之於弱子也愛不可為前然而弱子有僻行使之随師有惡病使之事醫不随師則陷於刑不事醫則疑於死慈母雖愛無益於振刑救死則存子者非愛也子母之性愛也臣主之權筴也母不能以愛存家君安能以愛持國明主者通於富强則可以得欲矣故謹於聴治富强之法也明其法禁察其謀計法明則内無變化之患計得則外無死虜之禍故存國者非仁義也仁者慈惠而輕財者也暴者心毅而易誅者也慈惠則不忍輕財則好與心毅則憎心見於下易誅則妄殺加於人不忍則罰多宥赦好與則賞多無功憎心見則下怨其上妄誅則民將背叛故仁人在位下肆而輕犯禁法偷幸而望於上暴人在位則法令妄而臣主乖民怨而亂心生故曰仁暴者皆亡國者也不能具美食而勸餓人飯不能為活餓者也不能辟草生粟而勸貸施賞賜不能為富民者也今學者之言也不務本作而好末事道虛惠以説民此勸飯之説勸飯之説明主不受也書約而弟子辯法省而民訟簡是以聖人之書必著論明主之法必詳事盡思慮揣得失智者之所難也無思無慮挈前言而責後功愚者之所易也明主操愚者之所易以責智者之所難故智慮力勞不用而國治也酸甘鹹淡不以口斷而决於宰尹則厨人輕君而重於宰尹矣上下清濁不以耳斷而决於樂正則瞽工輕君而重於樂正矣治國是非不以術斷而决於寵人則臣下輕君而重於寵人矣人主不親觀聴而制斷在下託食於國者也使人不衣不食而不饑不寒又不惡死則無事上之意意欲不宰於君則不可使也今生殺之柄在大臣而主令得行者未嘗有也虎豹必不用其爪牙而與鼷䑕同威萬金之家必不用其富厚而與監門同資有上之君説人不能利惡人不能害索人欲畏重己不可得也人臣肆意陳欲曰俠人主肆意陳欲曰亂人臣輕上曰驕人主輕下曰暴行理同實下以受譽上以得非人臣大得人主大亡明主之國有貴臣無重臣貴臣者爵尊而官大也重臣者言聴而力多者也明主之國遷官襲級官爵受功故有貴臣言不度行而有偽必誅故無重臣也一凡治天下必因人情人情者有好惡故賞罰可用賞罰可用則禁令可立禁令可立而治道具矣君執柄以處勢故令行禁止柄者殺生之制也勢者勝衆之資也廢置無度則權瀆賞罰下共則威分是以明主不懐愛而聴不留説而計故聴言不參則權分乎姦智術不用則君窮乎臣故明主之行制也天其用人也鬼天則不非鬼則不困勢行敎嚴逆而不違毁譽一行而不議故賞賢罰暴舉善之至者也賞暴罰賢舉惡之至者也是謂賞同罰異賞莫如厚使民利之譽莫如美使民榮之誅莫如重使民畏之毁莫如惡使民恥之然後一行其法禁誅於私家不害公罪賞罰必知之知之道盡矣因情二力不敵衆智不盡物與其用一人不如用一國故智力敵而羣物勝揣中則私勞不中則有過下君盡已之能中君盡人之力上君盡人之智是以事至而結智一聼而公㑹聼不一則後悖於前後悖於前則愚智不分不公㑹則猶豫而不斷不斷則事留自取一聼則毋墮壑之累故使之諷諷定而不怒是以言陳之由必有筴籍結智者事發而驗結能者功見而謀成敗有徴賞罰随之事成則君收其功規敗則臣任其罪君人者合符猶不親而况於力乎事智猶不親而况於懸乎故非用人也不取同同則君怒使人相用則君神君神則下盡下盡則臣上不因君而主道畢矣主道三知臣主之異利者王以異為同者劫與共事者殺故明主審公私之分審利害之地姦乃無所乘亂之所生六也主母后姬子姓弟兄大臣顯賢任吏責臣主母不放禮施異等后姬不疑分勢不貳庶適不爭權籍不失兄弟不侵下不一門大臣不擁禁賞必行顯賢不亂臣有二因謂外内也外曰畏内曰愛所畏之求得所愛之言聼此亂臣之所因也外國之置諸吏者誅其親暱重帑則外不籍矣爵禄循功請者俱罪則内不因矣外不籍内不因則姦宄塞矣官襲節而進以至大任智也其位至而任大者以三節持之曰質曰鎮曰固親戚妻子質也爵禄厚而必鎮也叅伍貴帑固也賢者止於質貪饕化於鎮姦邪窮於固忍不制則下失小不除則大誅名實當則徑之生害事死傷名則行飲食不然而與其讎此謂除隂姦也繄曰詭詭曰易易均而賞見罪而罰而詭乃止是非不泄説諌不通而易乃不用父兄賢良播出曰遊禍其患鄰敵多資僇辱之人近習曰狎賊其患發忿疑辱之心生藏怒持罪而不發曰増亂其患徼幸妄舉之人起大臣兩重提衡而不踦曰卷禍其患家隆劫殺之難作脱易不自神曰彈威其患賊夫酖毒之亂起此五患者人主之不知則有劫殺之事廢置之事生於内則治生於外則亂是以明主以功論之内而以利資之外是故國治而敵亂即亂亡之道臣憎則起外若眩臣愛則起内若藥起亂四參伍之道行叄以謀多揆伍以責失行參必拆揆伍必怒不拆則瀆上不怒則相和拆之㣲足以知多寡怒之前不及其衆觀聼之勢其徴在比周而賞異也誅罰而罪同言㑹衆端必揆之以地謀之以天騐之以物叄之以人四徴者符乃可以觀矣參言以知其誠易視以改其澤執見以得非常一用以務近習重言以懼逺使舉往以悉其前即邇以知其内䟽置以知其外握明以問所闇詭使以絶黷泄倒言以嘗所疑論反以得隂姦設諌以綱獨為舉錯以觀姦動明説以誘避過卑適以觀直諂宣聞以通未見作鬬以㪚朋黨深一以警衆心泄異以易其慮似類則合其參陳過則明其固知罪辟罪以止威隂使時循以省衷漸更以離通比下約以侵其上相室約其廷臣廷臣約其官屬兵士約其軍吏遣使約其行介縣令約其辟吏郎中約其左右后姬約其宮媛此之謂條達之道言通事泄則術不行立道五明主其務在周宻是以喜見則德償怒見則威分故明王之言隔塞而不通周宻而不見故以一得十者下道也以十得一者上道也明主兼行上下故姦無所失伍官連縣而鄰謁過賞失過誅上之於下下之於上亦然是故上下貴賤相畏以法相誨以和民之性有生之實有生之名為君者有賢知之名有賞罰之實名實俱至故福善必聞矣參言六聼不叅則無以責下言不督乎用則邪説當上言之為物也以多信不然之物十人云疑百人然乎千人不可觧也呐者言之疑辯者言之信姦之食上也取資乎衆籍信乎辯而以類飾其私人主不饜忿而待合叅其勢資下也有道之主聼言督其用課其功功課而賞罰生焉故無用之辯不留朝任事者知不足以治職則放官収説大而誇則窮端故姦得而怒無故而不當為誣誣而罪臣言必有報説必責用也故朋黨之言不上聞凡聼之道人臣忠論以聞姦博論以内一人主不智則姦得資明主之道已喜則求其所納已怒則察其所搆論於已變之後以得毁譽公私之徴衆諫以效智使君自取一以避罪故衆之諫也敗君之取也無副言於上以設将然今符言於後以知謾誠明主之道臣不得兩諌必任其一語不得擅行必合其叅故姦無道進矣聽法七官之重也毋法也法之息也上闇也上闇無度則官擅為官擅為故奉重無前奉重無前則徴多徴多故富官之富重也亂功之所生也明主之道取於任賢於官賞於功言程主喜俱必利不當主怒俱必害則人不私父兄而進其仇讎勢足以行法奉足以給事而私無所生故民勞苦而輕官任事者毋重使其寵必在爵處官者毋私使其利必在禄故民尊爵而重禄爵禄所以賞也民重所以賞也則國治刑之煩也名之繆也賞譽不當則民疑民之重名與其重賞也均賞者有誹焉不足以勸罰者有譽焉不足以禁明主之道賞必岀乎公利名必在乎為上賞譽同軌非誅俱行然則民無榮於賞之内有重罰者必有惡名故民畏罰所以禁也民畏所以禁則國治矣類柄八行義示則主威分慈仁聼則法制毁民以制畏上而上以勢卑下故下肆狠觸而榮於輕君之俗則主威分民以法難犯上而上以法撓慈仁故下明愛施而務賕紋之政是以法令隳尊私行以貳主威行賕紋以疑法聼之則亂治不聼則謗主故君輕乎位而法亂乎官此之謂無常之國明主之道臣不得以行義成榮不得以家利為功功名所生必出於官法法之所外雖有難行不以顯焉故民無以私名設法度以齊民信賞罰以盡能明誹譽以勸沮名號賞罰法令三隅故大臣有行則尊君百姓有功則利上此之謂有道之國也韓非子巻十八