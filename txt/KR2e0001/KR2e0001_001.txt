穆王將征犬戎祭公謀父諫曰不
可先王耀徳不觀兵夫兵戢而時
動動則威觀則玩玩則無震是故
周文公之頌曰載戢干戈載櫜弓
矢我求懿徳肆于時夏允王保之
先王之於民也茂正其徳而厚其
性阜其財求而利其器用明利害
之鄉以文修之使務利而避害懷
徳而畏威故能保世以滋大昔我
先世后稷以服事虞夏及夏之衰
也棄稷弗務我先王不窋用失其
官而自竄于戎翟之間不敢怠業
時序其徳纂修其緒修其訓典朝
夕恪勤守以惇篤奉以忠信奕世
載徳不忝前人至于武王昭前之
光明而加之以慈和事神保民莫
不欣喜商王帝辛大惡於民庶民
弗忍欣戴武王以致戎于商牧是
先王非務武也勤恤民隠而除其
害也夫先王之制邦内甸服邦外
矦服侯衛賓服蠻夷要服戎翟荒
服甸服者祭侯服者祀賓服者享
要服者貢荒服者王日祭月祀時
享嵗貢終王先王之訓也有不祭
則修意有不祀則修言有不享則
修文有不貢則修名有不王則修
徳序成而有不至則修刑於是乎
有刑不祭伐不祀征不享讓不貢
告不王於是乎有刑罰之辟有攻
伐之兵有征討之備有威讓之令
有文告之辭布令陳辭而又不至
則又増修於徳無勤民於逺是以
近無不聴逺無不服今自大畢伯
仕之終也犬戎氏以其職來王天
子曰予必以不享征之且觀之兵
其無乃廢先王之訓而王幾頓乎
吾聞夫犬戎樹惇能帥舊徳而守
終純固其有以禦我矣王不聽遂
征之得四白狼四白鹿以歸自是
荒服者不至恭王游於涇上宻康
公從有三女奔之其母曰必致之
於王夫獸三為羣人三為衆女三
為粲王田不取羣公行下衆王御
不參一族夫粲美之物也衆以美
物歸女而何徳以堪之王猶不堪
况爾小醜小醜備物終必亡康公
弗獻一年王滅密厲王虐國人謗
王召公告王曰民不堪命矣王怒
得衛巫使監謗者以告則殺之國
人莫敢言道路以目王喜告召公
曰吾能弭謗矣乃不敢言召公曰
是鄣之也防民之口甚於防川川
壅而潰傷人必多民亦如之是故
為川決之使導為民者宣之使言
故天子聽政使公卿至於列士獻
詩瞽獻典史獻書師箴􁄚賦矇誦
百工諫庶人傳語近臣盡規親戚
補察瞽史教誨耆艾修之而後王
斟酌焉是以事行而不悖民之有
口也猶土之有山川也財用於是
乎出猶其天地百物皆將取焉胡
可專也所怒甚多而不備大難以
是教王王能久乎夫王人者將導
利而布之上下者也使神人百物
無不得其極猶日怵惕懼怨之來
也故頌曰思文后稷克配彼天立
我烝民莫匪爾極大雅曰陳錫載
周是不布利而懼難乎故能載周
以至于今今王學專利其可乎匹
夫專利猶謂之盜王而行之其歸
鮮矣榮公若用周必敗既榮公為
卿士諸侯不享王流于彘彘之亂
宣王在召公之宫國人圍之召公
曰昔吾驟諫王王不從以及此難
今殺王子王其以我為懟而怒乎
夫事君者險而不懟怨而不怒况
事王乎乃以其子代宣王宣王長
而立之宣王即位不藉千畞虢文
公諫曰不可夫民之大事在䢉上
帝之粢盛於是乎出民之蕃庶於
是乎生事之共給於是乎在和協
輯睦於是乎興財用蕃殖於是乎
始敦庬純固於是乎成是故稷為
大官古者大史順時覛土陽癉憤
盈土氣震發䢉祥晨正日月厎于
天廟土乃脉發先時九日大史告
稷曰自今至于初吉陽氣俱烝土
膏其動弗震弗渝脉其滿眚穀乃
不殖稷以告王曰史帥陽官以命
我司事曰距今九日土其俱動王
其祗祓監䢉不易王乃使司徒咸
戒公卿百吏庶民司空除壇于藉
命䢉大夫咸戒䢉用先時五日瞽
告有恊風至王即齊宫百官御事
各即其齊三日王乃淳濯饗醴及
期鬱人薦鬯犧人薦醴王祼鬯饗
醴乃行百吏庶民畢從及藉后稷
監之膳夫䢉正陳藉禮大史贊王
王敬從之王耕一墢班三之庶人
終于千畞其后稷省功大史監之
司徒省民大師監之畢宰夫陳饗
膳宰監之膳夫贊王王歆大牢班
嘗之庶人終食是日也瞽帥音官
以省風土廪于藉東南鍾而藏之
而時布之于䢉稷則徧戒百姓紀
䢉協功曰隂陽分布震雷出滯土
不備墾辟在司寇乃命其旅曰徇
䢉師一之䢉正再之后稷三之司
空四之司徒五之大保六之大師
七之大史八之戰于千畞王師敗
績于姜氏之戎魯武公以括與戲
見王王立戲樊仲山父諫曰不可
立也不順必犯犯王命必誅故出
令不可不順也令之不行政之不
立行而不順民將棄上夫下事上
少事長所以為順也今天子立諸
侯而建其少是教逆也若魯從之
而諸侯傚之王命將有所壅若不
從而誅之是自誅王命也是事也
誅亦失不誅亦失天子其圖之王
卒立之魯侯歸而卒及魯人殺懿
公而立伯御三十二年宣王伐魯
立孝公諸侯從是而不睦宣王欲
得國子之能導訓諸侯者樊穆仲
曰魯侯孝王曰何以知之對曰肅
恭明神而敬事耇老賦事行刑必
問於遺訓而咨於故實不干所問
不犯所咨王曰然則能訓治其民
矣乃命魯孝公於夷宫宣王既喪
南國之師乃料民于大原仲山父
諫曰民不可料也夫古者不料民
而知其少多司民協孤終司商協
名姓司徒協旅司寇協姦牧協職
工協革場協入廪協出是則少多
死生出入往來者皆可知也於是
乎又審之以事王治䢉於藉蒐于
䢉隙耨穫亦於藉獮於既烝狩於
畢時是皆習民數者也又何料焉
不謂其少而大料之是示少而惡
事也臨政示少諸侯避之治民惡
事無以賦令且無故而料民天之
所惡也害於政而妨於後嗣王卒
料之及幽王乃廢滅幽王☰年西
周三川皆震伯陽父曰周將亡矣
夫天地之氣不失其序若過其序
民之亂也陽伏而不能出隂遁而
不能烝於是有地震今三川實震
是陽失其所而鎮隂也陽失而在
隂川源必塞夫水土演而民用也
水土無演民乏財用不亡何待昔
伊洛竭而夏亡河竭而商亡今周
徳若二代之季矣其川源又塞塞
必竭夫國必依山川山崩川竭亡
之徵也川竭山必崩若國亡不過
十年數之紀也夫天之所棄不過
其紀是嵗也三川竭岐山崩十一
年幽王乃滅周乃東遷惠王三年
邊伯石遫蒍國出王而立子穨王
處于鄭三年子穨飲三大夫酒子
國為客樂及徧儛鄭厲公見虢叔
曰吾聞之司寇行戮君為之不舉
而况敢樂禍乎今吾聞子穨歌舞
不思憂夫出王而代其位禍孰大
焉臨禍忘憂是謂樂禍禍必及之
盇納王乎虢叔許諾鄭伯將王自
圉門入虢叔自北門入殺子穨及
三大夫王乃入十五年有神降于
莘王問於内史過曰是何故固有
之乎對曰有之國之將興其君齊
明衷正精潔惠和其徳足以昭其
馨香其惠足以同其民人神饗而
民聽民神無怨故明神降之觀其
政徳而均布福焉國之將亡其君
貪冒辟邪淫佚荒怠麤穢暴虐其
政腥臊馨香不登其刑矯誣百姓
攜貳明神弗蠲而民有逺志民神
怨痛無所依懷故神亦往焉觀其
苛慝而降之禍是以或見神以興
亦或以亡昔夏之興也融降于崇
山其亡也回禄信於耹隧商之興
也檮杌次於丕山其亡也夷羊在
牧周之興也鸑鷟鳴於岐山其衰
也杜伯射王于鄗是皆明神之志
者也王曰今是何神也對曰昔昭
王娶於房曰房后實有爽徳協于
丹朱丹朱馮身以儀之生穆王焉
實臨照周之子孫而禍福之夫神
壹不逺徙遷焉若由是觀之其丹
朱乎王曰其誰受之對曰在虢土
王曰然則何為對曰臣聞之道而
得神是謂逢福淫而得神是謂貪
禍今虢少荒其亡乎王曰吾其若
之何對曰使大宰以祝史帥狸姓
奉犧牲粢盛玉帛往獻焉無有祈
也王曰虢其幾何對曰昔堯臨民
以五今其胄見神之見也不過其
物若由是觀之不過五年王使大
宰忌父帥傅氏及祝史奉犧牲玉
鬯往獻焉内史過從至虢虢公亦
使祝史請土焉内史過歸告王曰
虢必亡矣不禋於神而求福焉神
必禍之不親於民而求用焉民必
違之精意以享禋也慈保庶民親
也今虢公動匱百姓以逞其違離
民怒神而求利焉不亦難乎十九
年晉取虢襄王使召公過及内史
過賜晉惠公命吕甥郤芮相晉侯
不敬晉侯執玉卑拜不稽首内史
過歸以告王曰晉不亡其君必無
後且吕郤將不免王曰何故對曰
夏書有之曰衆非元后何戴后非
衆無與守邦在湯誓曰余一人有
辠無以萬夫萬夫有辠在余一人
在般庚曰國之臧則維女衆國之
不臧則維余一人是有逸罰如是
則長衆使民不可不慎也民之所
急在於大事先王知大事之必以
衆濟也故祓除其心以和惠民考
中度衷以涖之昭明物則以訓之
制義庶孚以行之祓除其心精也
考中度衷忠也昭明物則禮也制
義庶孚信也然則長衆使民之道
非精不和非忠不立非禮不順非
信不行今晉侯即位而背外内之
賂虐其處者棄其信也不敬王命
棄其禮也施其所惡棄其忠也以
惡實心棄其精也四者皆棄則逺
不至而近不和矣將何以守國古
者先王既有天下又崇立上帝明
神而敬事之於是乎有朝日夕月
以教民事君諸侯春秋受職于王
以臨其民大夫士日恪位箸以儆
其官庶人工商各守其業以共其
上猶恐有墜失也故為車服旗章
以旌之為摰幣瑞節以鎮之為班
爵貴賤以列之為令聞嘉譽以聲
之猶有散遷解慢而箸在刑辟流
在裔土於是乎有夷蠻之國有斧
鉞刀墨之民而况可以淫縱其身
乎夫晉侯非嗣也而得其位亹亹
怵惕保任戒懼猶曰未也若將廣
其心而逺其鄰陵其民而卑其上
將何以固守夫執玉卑㬱其摯也
拜不稽首誣其王也㬱摯無鎮誣
王無民夫天事恒象任重享大者
必速及故晉侯誣王人亦將誣之
欲㬱其鎮人亦將㬱之大臣享其
禄弗諫而阿之亦必及焉襄王三
年而立晉侯八年而隕於韓十六
年而晉人殺懐公無胄秦人殺子
金子公襄王使大宰文公及内史
興賜晉文公命上卿逆于境晉侯
郊勞館諸宗廟饋九牢設庭燎及
期命于武宫設桑主布几筵大宰
涖之晉侯端委以入大宰以王命
命冕服内史贊之三命而後即冕
服既畢賓饗贈餞如公命侯伯之
禮而加之以宴好内史興歸以告
王曰晉不可不善也其君必覇逆
王命敬奉禮義成敬王命順之道
也成禮義徳之則也則徳以道諸
侯諸侯必歸之且禮所以觀忠信
仁義也忠所以分也仁所以行也
信所以守也義所以節也忠分則
均仁行則報信守則固義節則度
分均無怨行報無匱守固不偷節
度不攜若民不怨而財不匱令不
偷而動不攜其何事不濟中能應
外忠也施三服義仁也守禮不淫
信也行禮不疚義也臣入晉境四
者不失臣故曰晉侯其能禮矣王
其善之樹於有禮艾人必豐王從
之使於晉者道相逮也及惠后之
難王出在鄭晉侯納之襄王十六
年立晉文公二十一年以諸侯朝
于衡雝且獻楚捷遂為踐土之盟
於是乎始霸