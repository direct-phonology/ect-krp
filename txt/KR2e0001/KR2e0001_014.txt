平公六年箕遺及黄淵嘉父作亂不充而死公遂逐羣賊謂陽畢曰自穆矦以至於今亂兵不輟民志無厭禍敗無巳離民且速宼恐及吾身若之何陽畢對曰本根猶樹枝葉益長本根益茂是以難巳也今若大其柯去其枝葉絶其本根可以少閒公曰子實圖之陽畢曰圖在明訓明訓在威權威權在君君掄賢人之後有常位於國者而立之亦掄逞志虧君以亂國者之後而去之是遂威而逺權民畏其威而懷其德莫能勿從若從則民心皆可畜畜其心而知其欲惡民孰偷生若不偷生則莫思亂矣且夫欒氏之誣晉國也乆矣欒書實覆宗殺厲公以厚其家若滅欒氏則民威矣今吾若起瑕原韓魏之後而賞立之則民懐矣威與懐各當其所則國安矣君治而國安欲作亂者誰與君曰欒書立吾先君欒盈不獲罪如何陽畢曰夫正國者不可以暱於權行權不可以隱於私暱於權則民不道行權隱於私則政不行政不行何以道民民之不道亦無君矣則其爲暱與隱也復産害矣且勤君身君其圖之若愛欒盈則明逐羣賊而以國倫數而遣之厚戒箴國以待之彼若求逞志而報於君罪孰大焉滅之猶少彼若不敢而逺逃乃厚其外交而勉之以報其德不亦可乎公許諾盡逐羣賊而使祁午及陽畢適曲沃逐欒盈欒盈出奔楚遂令於國人曰自文公以來有力於先君而子孫不育者將授立之得之者賞居三年欒盈晝入爲賊于絳范宣子以公入于襄公之宫欒盈不充出奔曲沃遂刺欒盈滅欒氏是以没平公之身無内亂也欒懐子之出執政使欒氏之臣勿從從欒氏者爲大戮施欒氏之臣辛俞行吏執而獻之公公曰國有大令何故犯之對曰臣順之也豈敢犯之執政曰無從欒氏而從君是明令必從君也臣聞之曰三世仕家君之再世以下主之事君以死事主以勤君之明令也自臣之祖以無大援於晉國世隷欒氏於今三世矣臣故不敢不君今執政曰不從君者爲大戮臣敢忘其死而叛其君以煩司宼公說固止之不可厚賂之辭曰臣嘗陳辭矣心以守志辭以行之所以事君也若受君賜是隋其前言君問而陳辭未退而逆之何以事君君知其不可得也乃遣之叔魚生其母視之曰是虎目而豕喙鳶肩而牛腹谿壑可盈是不可饜也必以賄死遂弗視揚食我生叔向之母聞之往及堂聞其號也乃還曰其聲豺狼之聲也終滅羊舌氏之宗者必是子也魯襄公使叔孫穆子來聘范宣子問焉曰人有言曰死而不朽何謂也穆子未對宣子曰昔匄之祖自虞以上爲陶唐氏在夏爲御龍氏在商爲豕韋氏在周爲唐杜氏周卑晉繼之爲范氏其此之謂乎對曰以豹之所聞此之謂世禄非不朽也魯先大夫臧文仲其身没矣其言立於後世此之謂死而不朽范宣子與龢大夫爭田久而無成宣子欲攻之問於伯華伯華曰外有軍内有事赤也外事也不敢㑴官且吾子之心有出焉可徵訊也問於孫林父周卑晉繼之爲范氏其此之謂孫林父曰旅人所以事子也唯事是待問於張老張老曰老也以軍事承子非戎則非吾所知也問於祁奚祁奚曰公族之不恭公室之有回内事之邪大夫之貪是吾罪也若以軍官從子之私懼子之應且憎也問於藉偃藉偃曰偃以斧鉞從於張孟曰聽命焉若夫子之命也何二之有釋夫子而舉是反吾子也問於叔魚叔魚曰待吾爲子戮之叔向聞之見宣子曰聞子與龢未寧徧問於大夫又無決盇訪之訾祏訾祏實直而博直能端辯之博能上下比之且吾子之家老也吾聞國家有大事必順於典刑而訪咨於耇老而後行之司馬矦見曰聞吾子有龢之怒吾以爲不信諸矦皆有二心是之不憂而怒龢大夫非子之任也祁午見曰晉爲諸矦盟主子爲正卿若能靖端諸矦使服聽命於晉晉國其誰不爲子從何必龢盇密和和大以平小乎宣子問於訾祏訾祏對曰昔隰叔子違周難於晉國生子輿爲理以正於朝朝無姦官爲司空以正於國國無敗績世及武子佐文襄爲諸矦諸矦無二心及爲卿以輔成景軍無敗政及爲成師居太傅端刑法輯訓典國無姦民後之人可則是以受隨范及文子成晉荆之盟豐兄弟之國使無有閒隙是以受郇櫟今吾子嗣位於朝無姦行於國無邪民於是無四方之患而無外内之憂賴三子之功而饗其禄位今既無事矣而非龢於是加寵將何治爲宣子說乃益龢田而與之和訾祏死范宣子謂獻子曰鞅乎昔者吾有訾祏也吾朝夕顧焉以相晉國且爲吾家今吾觀女也專則不能謀則無與將若之何對曰鞅也居處恭不敢安易敬學而好仁和於政而好其道謀於衆不以賈好私志雖衷不敢謂是也必長者之由宣子曰可以免身平公說新聲師曠曰公室其將卑乎君之明兆於衰矣夫樂以開山川之風以耀德於廣逺也風德以廣之風山川以逺之風物以聽之脩詩以詠之脩禮以節之夫德廣逺而有時節是以逺服而邇不遷平公射鴳不死使豎襄搏之失公怒拘將殺之叔向聞之夕君告之叔向曰君必殺之昔吾先君唐叔射兕于徒林殪以爲大甲以封于晉今君嗣吾先君唐叔射鴳不死搏之不得是揚吾君之恥者也君其必速殺之勿令逺聞君忸怩顔乃趣赦之皆君之臣也班爵同何以黜朱也撫劒就之叔向曰秦晉不和久矣今日之事幸而集子孫饗之不集三軍之士暴骨夫子貟道賓主之言無私子常易之姦以事君者吾所能禦也拂衣從之人救之平公聞之曰晉其庶乎吾臣之所爭者大師曠侍曰公室懼卑其臣不心競而力爭諸矦之大夫盟于宋楚令尹子木欲襲晉軍曰若盡晉師而殺趙武則晉可弱也文子聞之謂叔向曰若之何叔向曰子何患焉忠不可暴信不可犯忠自中而信自身其爲德也深矣其置本也固矣故不可抈也今我以忠謀諸矦而以信覆之荆之逆諸矦也亦云是以在此若襲我是自背其信而塞其忠也信反必弊忠塞無用安能害我且夫合諸矦以爲不信諸矦何望焉此行也荆敗我諸矦必叛之子何愛於死死而可以固晉國之盟主何懼焉是行也以蕃爲軍攀輦卽利而舍候遮扞衞不行楚人不敢謀畏晉之信也自是没平公無楚患矣宋之盟楚人固請先歃叔向謂趙文子曰夫伯王之勢在德不在先歃子若能以忠信贊君而裨諸矦之闕歃雖後諸矦將戴之何爭於先若違於德而以賄成事今雖先歃諸矦將棄之何欲於先昔成王盟諸矦于岐陽楚爲荆蠻置茅蕝設望表與鮮牟守燎故不與盟今將與狎主諸矦之盟唯有德也子務德無爭先務德所以服楚也乃先楚人虢之會魯人食言楚令尹圍將以魯叔孫穆子爲戮樂王鮒求貨焉弗與趙文子謂叔孫曰夫楚令尹有欲於楚少懦於諸矦諸矦之故求治之不求致也其爲人也剛而尚寵若及必弗避也子盇逃之不幸必及於子對曰豹也受命於君以從諸矦之盟爲社稷也若魯有罪而受盟者逃魯必不免是吾出而危之也若爲諸矦戮者魯誅盡矣必不加師請爲戮也夫戮出於身實難自它及之何害茍可以安君利國美惡一也文子將請之於楚樂王鮒曰諸矦有盟未退而魯背之安用齊盟縱不能討又免其受盟者晉何以爲盟主矣必殺叔孫豹文子曰有人不難以死安利其國可無愛乎若皆䘏國如是則大不喪威而小不見陵矣若是道也果可以敎訓何敗國之有吾聞之曰善人在患弗救不祥惡人在位弗去亦不祥必免叔孫固請於楚而免之趙文子爲室斵其椽而礱之張老夕焉而見之不謁而歸文子聞之駕而往曰吾不善子亦告我何其速也對曰天子之室斵其椽而礱之加密石焉諸矦礱之大夫斵之士首之備其物義也從其等禮也今子貴而忘義富而忘禮吾懼不免何敢以告文子歸令之勿礱也匠人請皆斵之文子曰止爲後世之見之也其斵者仁者之爲也其礱者不仁者之爲也趙文子與叔向游于九京曰死者若可作也吾誰與歸叔向曰其陽子乎文子曰夫陽子行廉直於晉國不免其身其知不足稱也叔向曰其舅犯乎文子曰舅犯見利不顧其君其仁不足稱也其隨武子乎納諫不忘其師言身不失其友事君不援而進不阿而退秦后子來奔趙文子見之問曰秦君道乎對曰不識文子曰公子辱於敝邑必避不道也對曰有焉文子曰猶可以乆乎對曰鍼聞之國無道而年榖龢孰鮮不五稔文子視日曰朝夕不相及誰能俟五文子出后子謂其徒曰趙孟將死矣夫君子寛惠以恤後猶恐不濟今趙孟相晉國以主諸矦之盟思長世之德歷逺年之數猶懼不終其身今忨日而㵣歳怠偷甚矣非死逮之必有大咎冬趙文子卒平公有疾秦景公使醫龢視之出曰疾不可爲也是謂逺男而近女惑以生蠱非鬼非食惑以喪志良臣不生天命不佑若君不死必失諸矦趙文子聞之曰武從二三子以佐君爲諸矦盟主於今八年矣内無苛慝諸矦不二子胡曰良臣不生天命不佑對曰自今之謂和聞之曰直不輔曲明不規闇榣木不生危松柏不生埤夫文蟲皿爲蠱吾是以云文子曰君其幾何對曰若諸矦服不過三年不服不過十年過是晉之殃也是歳趙文子卒諸矦叛晉十年平公薨秦后子來仕其車千乗楚公子干來仕其車五乗叔向爲太傅實賦禄韓宣子問二公子之禄焉對曰大國之卿一旅之田上大夫一卒之田夫二公子者上大夫也皆一卒可也宣子曰秦公子富若之何其鈞之也對曰夫爵以建事禄以食爵德以賦之功庸以稱之若何其以富賦禄也夫絳之富商韋藩木楗以過于朝唯其功庸少也而能金玉其車文錯其服能行諸矦之賄而無尋尺之禄無大績於民故也且楚秦匹也若之何其回於富也乃均其禄鄭簡公使公孫成子來聘平公有疾韓宣子贊授客館客問君疾對董伯爲尸五日公見子産賜之莒鼎叔向見韓宣子宣子憂貧叔向賀之宣子曰吾有卿之名而無其實無以從二三子吾是以憂子賀我何故對曰昔欒武子無一卒之田其官不備其宗器宣其德行順其憲則使越于諸矦諸矦親之戎狄懐之以正晉國行刑不疚以免於難及桓子驕泰奢侈貪欲無蓺略則行志假貸居賄宜及於難而賴武之德以没其身及懷子改桓之行而脩武之德可以免於難而離桓之罪以亡于楚夫郤昭子其富半公室其家半三軍恃其富寵以泰于國其身尸於朝其宗滅于絳不然夫八郤五大夫三卿其寵大矣一朝而滅莫之哀也唯無德也今吾子有欒武子之貧吾以爲能其德矣是以賀若不憂德之不建而患貨之不足將弔不暇何賀之有宣子拜稽首焉曰起也將亡賴子存之非起也敢專承之其自桓叔以下嘉吾子之賜