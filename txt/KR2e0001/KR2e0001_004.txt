長勺之役曹劌問所以戰於嚴公

公曰余不愛衣食於民不
愛牲玉於神對曰夫惠
本而後民歸之志民和而後神
降之福若布德于民而平均其政
事君子務治而小人務力動不違時器不過用
財用不匱莫不共祀是以用民無不聽求
福無不豐今將惠以小賜祀以獨恭
小賜不咸獨恭不優不咸民弗歸也不優
神弗福也將何以戰夫民求不匱於財而神求優裕
於享者也故不可以不本
公曰余聽獄雖不能察必以情斷之對曰是
則可矣夫茍中心圖民知雖不
及必將至焉
嚴公如齊觀社曹劌諫曰
不可夫禮所以正民也是故先王制諸矦使五年四
王一相朝也

終則講於㑹以正班爵
之義帥長幼之
序訓上下之則制財用之節其
閒無由荒怠夫齊棄大公之法而觀民於社
君爲是舉而往觀之非故業也
何以訓民土發而社助時也
收攟而烝納要也
今齊社而往觀旅非先王之訓
也天子祀上帝諸矦㑹之受命焉
諸矦祀先王先公卿大夫
佐之受事焉臣不聞諸矦之相㑹祀也祀又不
法君舉必書書而不法後嗣
何觀公不聽遂如齊
嚴公丹桓宫之楹而刻其桷

匠師慶言於公曰臣聞聖王公之先
封者遺後之人法使無䧟於惡其爲後世
昭前之令聞也使長監於世故
能攝固不解以久今先君儉而君侈之令
德㬱矣公曰吾屬欲美之對
曰無益於君而㬱前之令德臣故曰庶可以己乎
公弗聽
哀姜至公使大夫宗婦覿用幣
宗人夏父展曰非故也
公曰君作故對曰君作而
順則故之逆則亦書其逆也臣從有司
懼逆之書於後也故不敢不告夫
婦贄不過棗㮚以告䖍也
男則玉帛禽鳥以章物也
今婦
執幣是男女無别也男女之别國之大節也不可無
也公弗聽
魯饑臧文仲言於嚴公
曰夫爲四鄰之援結諸矦之信重
之以婚姻申之以盟誓固國之艱急是爲
鑄名器藏寶財固民之殄病
是待今國病矣君盇以名器請糴于齊
公曰誰使對曰國有饑饉卿出告糴古之制也
辰也備卿辰請如齊公使往從者曰君不命吾
子吾子請之其爲選事乎文仲曰賢者
急病而讓夷居官者當事不避難在位者恤民
之患是以國家無違今我不如齊非急病也
在上不恤下居官而惰非事君也文仲以鬯圭與玉
磬如齊告糴曰天灾流行
戾于敝邑饑饉荐降民羸幾卒
大懼殄周公大公之命祀

職貢業事之不共而獲戾不腆先
君之敝器敢告滯積以紓執事
以救敝邑使能共職豈唯
寡君與二三臣實受君賜其周公大公及百辟神祇
實永饗而賴之齊人
歸其玉而予之糴
齊孝公來伐
臧文仲欲以辭告病焉問
於展禽對曰獲聞之處大敎
小處小事大所以禦亂也不聞以辭若
爲小而崇以怒大國使加已亂亂在
前矣辭其何益文仲曰國急矣百物唯其可者
將無不趨也願以子之辭行
賂焉其可乎展禽使乙喜以膏沐犒師
曰寡君不佞不能事疆埸
之司使君盛怒以暴露於敝邑
之野敢犒輿師齊矦見使者曰魯國恐乎
對曰小人恐矣君子則不公曰室如縣磬野無青
草何恃而不恐
對曰恃二先君之所職業昔者成王命我先君周文
公及齊先君大公曰女股肱周室以夾輔先王
賜女土地質之以犧牲世世子孫無相害也
今君來討敝邑之罪其亦使聽從而釋之
必不泯其社稷豈其貪壤地而棄先王之
命其何以鎭撫諸矦恃此以不恐齊矦乃許爲平而
還
温之㑹晉人執衛成公歸之于
周使醫鴆之
不死
醫亦不誅臧文仲言於僖
公曰夫衞君殆無罪矣刑五而已無有
隱者隱乃諱也大刑用甲兵
其次用斧鉞
中刑用刀鋸其
次用鑽笮薄刑用鞭扑以威民也
故大者陳之原野小者致之市朝
五刑三次是無隱也
今晉人鴆衞矦不死亦不討其使
者諱而惡殺之也有諸矦之請必免之
臣聞之班相恤也故能有親夫
諸矦之患諸矦恤之所以訓民也君盇請
衞君以示親於諸矦且以動晉夫晉新得諸
矦使亦曰魯不棄其親其亦不可以惡
公說行玉二十瑴乃免衞矦
自是晉聘於魯加於諸矦一等爵同
則厚其好貨衛矦聞其臧文仲之爲也
使納賂焉辭曰外臣之言不越境不敢及君
晉文公解曹地以分諸矦
僖公使臧文仲往宿於重館
重館人告曰晉始伯而欲固
諸矦故解有罪之地以分諸矦
諸矦莫不望分而欲親晉皆將爭先晉不以
故班亦必親先者吾子不可以不速行魯之班
長而又先諸矦其誰望之若少
安恐無及也從之獲地於諸矦爲多反旣復命爲之
請曰地之多也重館人之力也臣聞之曰善有章雖
賤賞也惡有釁雖貴罰也今一言而辟
境其章大矣請賞之乃出而爵之
海鳥曰爰居止於魯東門之外二日
臧文仲使國人祭之展禽曰越哉臧孫之
爲政也夫祀國之大節也而節
政之所成也故愼制祀以爲國典今無
故而加典非政之宜也夫聖王之制
祀也法施於民則祀之以死勤事則祀之
以勞定國則祀之能
禦大灾則祀之能扞大患則祀之非是
族也不在祀典昔烈山氏之有天下也
其子曰柱能殖百穀百𬞞
夏之興也周棄繼之故祀以爲稷
共工氏之伯九有也
其子曰后土能平九土
故祀以爲社黃帝能成命
百物以明民共財顓頊能脩之
帝嚳能序三辰以固民

堯能單均刑法以儀民
舜勤民事而野死
鯀鄣洪水而殛死
禹能以德脩鯀之功
契爲司徒而民輯
冥勤其官而水死
湯以寛治民而除其邪
稷勤百穀而山死
文王以文昭武王去民之穢
故有虞氏禘黃帝而祖顓頊郊堯而宗舜

夏后
氏禘黃帝而祖顓頊郊鯀而宗禹
商人禘舜而祖契郊冥而宗
湯周
人禘嚳而郊稷祖文王而宗武王

幕能帥顓頊者也有虞氏
報焉杼能帥禹
者也夏后氏報焉上甲微能
帥契者也商人報焉髙圉大王能帥
稷者也周人報焉凡
禘郊宗祖報此五者國之典祀也加之以社稷
山川之神皆有功烈於民者也及前哲令德之人所
以爲明質也及天之三辰
民所以瞻仰也及地之五行所以生殖也
及九州名山川澤所以出財用也
非是不在祀典今海鳥至已不知而祀之以爲國典
難以爲仁且知矣夫仁者講功而知
者處物無功而祀之非仁也不知而不問
非知也今兹海其有灾乎夫廣川之鳥獸恒知而避
其灾也是歳也海多大風冬煗文仲聞柳下
季之言曰信吾過也季子之言不可不
法也使書以爲三筴
文公欲弛孟文子之宅
使謂之曰吾欲利子於外
之寛者對曰夫位政之建也
署位之表也車服表之章也
宅章之次也禄次之食也
君議五者以建政爲不易之故也
今有司來命易
臣之署與其車服而曰將易而次爲寛利也
夫署所以朝夕䖍君命也臣立先
臣之署服其車服爲利故而易其次是辱君
命也不敢聞命若罪也則
今命臣更次於外
爲有司之以班命事也無乃違乎
請從司徒以班徙次公亦弗
取
夏父弗忌爲宗烝將躋僖
公

宗
有司曰非昭穆也
曰我爲宗伯明者爲昭其次
爲穆何常之有有司曰夫宗廟
之有昭穆也以次世之長幼而等胄之親䟽也
夫祀昭孝也各致齊敬於其皇
祖昭孝之至也故工史書世
宗祝書昭穆猶恐
其踰也今將先明而後祖自玄王
以及主癸莫若湯自稷以及王季莫若
文武商周之烝也未嘗躋湯與文武爲踰
也魯未若商周而改其常無乃不可乎弗聽遂
躋之展禽曰夏父弗忌必有殃夫宗有司之言順矣僖
又未有明焉犯順不祥以逆訓民亦不祥易神之
班亦不祥不明而躋之亦不祥犯鬼道二
犯人道二能無殃乎侍者曰若有殃焉在抑
刑戮也其夭札也曰未可知也
若血氣強固將壽寵得没雖壽而没不
爲無殃旣其葬也焚煙徹于上
莒大子僕殺紀公以
其寶來奔宣公使僕人
以書命季文子曰
夫莒大子不憚以吾故殺其君而以寶來其愛我甚
矣爲我予之邑今日必授無逆命矣里革
遇之而更其書曰夫
莒大子殺其君而竊其寶來不識窮固又求自邇
爲我流之於夷今日必通無逆命矣
明日有司復命
公詰之僕人以里革對公執之
曰違君命者女亦聞之乎對曰臣以死奮筆奚
啻其聞之也
臣聞之曰毁則者爲賊掩賊者爲臧竊寶
者爲軌用軌之財者爲姦使君爲
臧姦者不可不去也臣違君命者亦不可不殺也公
曰寡人實貪非子之罪也乃舍之
宣公夏濫於泗淵里
革斷其罟而棄之曰古者大寒降土蟄發

水虞於是乎講罛罶取名魚登川禽而嘗之􁙓
廟行諸國人助宣氣也

鳥獸孕水蟲成獸虞於
是乎禁罝羅矠魚鼈以爲夏槁
助生阜也
鳥獸成水蟲孕水虞於是乎禁罝䍡
設穽鄂
以實廟庖畜功用也
且夫山不槎櫱澤不伐夭
魚禁鯤鮞獸長麑䴠鳥翼
鷇卵蟲舍蚳蝝
蕃庶物也古之訓也今魚方别孕不敎魚長
又行網罟貪無蓺也公聞之曰吾過
而里革匡我不亦善乎是良罟也爲我得法使
有司藏之使吾無忘諗師存侍
曰藏罟不如寘里革於側之不忘也
子叔聲伯如晉謝季文子

郤犨欲與之邑弗受也
歸鮑國謂之曰子何辭苦成叔
之邑欲信讓邪抑知其不可乎
對曰吾聞之不厚其棟不能任重重
莫如國棟莫如德夫苦成叔家欲任兩
國而無大德其不存也亡無日矣譬之
如疾余恐易焉苦成氏有三亡少德而多寵位
下而欲上政無大功而欲大禄皆怨府
也其君驕而多私勝敵而
歸必立新家立新家
不因民不能去舊因民非多怨民無
所始爲怨三府可謂多矣
其身之不能定焉能予人邑鮑國曰
我信不若子若鮑氏有釁吾不圖矣
今子圖逺以讓邑必常立矣
晉人殺厲公邊人以告成公在
朝公曰臣殺其君誰之過也大夫莫
對里革曰君之過也夫君人者其威大矣
失威而至於殺其過多矣且夫君也者將
牧民而正其邪者也若君縱私回而棄民事民
旁有慝無由省之益邪多矣若以邪臨民陷
而不振用善不肯專則不能使至於殄滅而
莫之恤也將安用之桀奔南巢
紂踣于京厲㳅于彘幽
滅于戲皆是術也夫
君也者民之川澤也行而從之美惡皆君之由民何
能爲焉
季文子相宣成無衣帛之妾無食粟之馬仲孫它諫
曰子爲魯上卿相二君矣妾不衣
帛馬不食粟人其以子爲愛且不華國乎
文子曰吾亦願之然吾觀國人其父兄之食麤
而衣惡者猶多矣吾是以不敢人之父兄食麤衣惡
而我美妾與馬無乃非相人者乎且吾聞以德榮爲
國華不聞以妾與馬文子以告孟獻
子獻子囚之七日自是子服之妾
衣不過七升之布馬餼不過稂莠
文子聞之曰過而能改者民之上也使
爲上大夫
