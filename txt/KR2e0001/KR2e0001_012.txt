趙文子冠見欒武子武子曰美哉
昔吾逮事莊主華則榮矣實之不
知請務實乎見中行宣子宣子曰
美哉惜也吾老矣見范文子文子
曰而今可以戒矣夫賢者寵至而
益戒不足者爲寵驕故興王賞諫
臣逸王罰之吾聞古之王者政德
旣成又聽於民於是乎使工誦諫
於朝在列者獻詩使勿兠風聽臚
言於市辨妖祥於謡考百事於朝
問謗譽於路有邪而正之盡戒之
術也先王疾是驕也見郤駒伯駒
伯曰美哉然而壯不若老者多矣
見韓獻子獻子曰戒之此謂成人
成人在始與善始與善善進善不
善蔑由至矣始與不善不善進不
善善亦蔑由至矣如草木之産也
各以其物人之有冠猶宫室之有
牆屋也糞除而巳何又加焉見知
武子武子曰吾子勉之成宣之後
而老爲大夫非恥乎成子之文宣
子之忠其可忘乎夫成子道前志
以佐先君道法而卒以政可不謂
文乎夫宣子盡諫於襄靈以諫取
惡不憚死進也可不謂忠乎吾子
勉之有宣子之忠而納之以成子
之文事君必濟見苦成叔子叔子
曰抑年少而執官者衆吾安容子
見温季子季子曰誰之不如可以
求乎見張老而語之張老曰善矣
從欒伯之言可以滋范叔之敎可
以大韓子之戒可以成物備矣志
在子若夫三郤亡人之言也何稱
述焉知子之道善矣是先主覆露
子也厲公將伐鄭范文子不欲曰
若以吾意諸矦皆畔則晉可爲也
唯有諸矦故擾擾焉凡諸矦難之
本也得鄭憂滋長安用鄭郤至曰
然則王者多憂乎文子曰我王者
也乎哉夫王者成其德而逺人以
其方賄歸之故無憂今我寡德而
求王者之功故多憂子見無土而
欲富者樂乎哉厲公六年伐鄭且
使苦成叔及欒黶興齊魯之師楚
恭王帥東夷救鄭楚半陳公令擊
之欒書曰君使黶也興齊魯之師
請俟之郤至曰不可楚師將退我
擊之必以勝歸夫陳不違忌一閒
也夫南夷與楚來而弗與陳二閒
也夫楚與鄭陳而不與整三閒也
且其士卒在陳而譁四閒也夫衆
聞譁則必懼五閒也鄭將顧楚楚
將顧夷莫有鬪心不可失也公說
於是敗楚師於鄢陵欒書是以怨
郤至鄢之戰郤至以韎韋之跗注
三逐楚平王卒見王必下奔退戰
王使工尹襄問之以弓曰方事之
殷有韎韋之跗注君子也屬見不
穀而下無乃傷乎郤至甲胄而見
客免胄而聽命曰君之外臣至以
寡君之靈閒蒙甲胄不敢當拜君
命之辱爲使者故敢三肅之君子
曰勇以知禮鄢陵之役大夫欲爭
鄭范文子不欲曰吾聞人臣者能
内睦而後圖外不睦内而圖外必
有内爭盇姑謀睦乎考訊其阜以
出則怨靖鄢陵之役晉伐鄭荆救
之大夫欲戰范文子不欲曰吾聞
君人者刑其民成而後振武於外
是以内龢而外威今吾司寇之刀
鋸日弊而斧鉞不行内猶有不刑
而況外乎夫戰刑也刑之過也過
由大而怨由細故以惠誅怨以忍
去過細無怨而大不過而後可以
武刑外之不服者今吾刑外乎大
人而忍於小民將誰行武武不行
而勝幸也幸以爲政必有内憂且
唯聖人能無外患又無内憂距非
聖人必偏而後可偏而在外猶可
救也疾自中起是難盇姑釋荆與
鄭以爲外患乎鄢陵之役晉伐鄭
荆救之欒武子將上軍范文子將
下軍欒武子欲戰范文子不欲曰
吾聞之唯厚德者能受多福無德
而服者衆必自傷也稱晉之德諸
矦皆叛國可以少安唯有諸矦故
擾擾焉凡諸矦難之本也且唯聖
人能無外患又無内憂距非聖人
不有外患必有内憂盇姑釋荆與
鄭以爲外患乎諸臣之内相與必
將輯睦今我戰又勝荆與鄭吾君
將伐知而多力怠教而重斂大其
私暱而益婦人田不奪諸大夫田
則焉取以益此諸臣之委室而徒
退者將與幾人戰若不勝則晉國
之福也戰若勝亂地之秩者也其
産將害大盇姑無戰乎欒武子曰
昔韓之役惠公不復舍邲之役三
軍不振旅箕之役先軫不復命晉
國固有太恥三今我任晉國之政
不損晉恥又以違蠻夷以重之雖
有後患非吾所知也范文子曰擇
福莫若重擇禍莫若輕福無所用
輕禍無所用重晉國固有大恥與
其君臣不相聽以爲諸矦笑也盇
姑以違蠻夷爲恥乎欒武子不聽
遂與荆人戰於鄢陵大勝之於是
乎君伐知而多力怠教而重斂大
其私暱殺三郤而尸諸朝納其室
以分婦人於是乎國人弗蠲遂殺
諸翼葬之翼東門之外以車一乗
厲公之所以死者唯無德而功烈
多服者衆也鄢陵之役荆厭晉軍
軍吏患之將謀范匄自公族趨過
之曰夷竈堙井非退而何范文子
執戈逐之曰國之存亡天命也童
子何知焉且不及而言姦也必爲
戮苖棼皇曰善逃難哉既退荆師
於鄢陵將穀范文子立於戎馬之
前曰君㓜弱諸臣不佞吾何福以
及此吾聞之天道無親唯德是授
吾庸知天之不授晉且以勸荆乎
君與二三臣其戒之夫德福之基
也無德而福隆猶無基而厚墉也
其壊也無日矣反自鄢范文子謂
其宗祝曰君驕㤗而有烈夫以德
勝者猶懼失之而況驕㤗乎君多
私今以勝歸私必昭昭私難必作
吾恐及焉凡吾宗祝爲我祈死先
難爲免七年夏范文子卒冬難作
始於三郤卒於公旣戰獲王子發
鉤欒書謂王子發鉤曰子告君曰
郤至使人勸王戰及齊魯之未至
也且夫戰也微郤至王必不免吾
歸子發鉤告公公告欒書欒書曰
臣固聞之郤至欲爲難使苦成叔
緩齊魯之師巳勸君戰戰敗將納
孫周事不成故免楚王然戰而擅
舍國君而受其問不亦大罪乎且
今君若使之於周必見孫周公曰
諾欒書使人謂孫周曰郤至將往
必見之郤至聘於周公使覘之見
孫周是故使胥之昧與夷陽午刺
郤至苦成叔及郤錡郤錡謂郤至
曰君不道於我我欲以吾宗與吾
黨夾而攻之雖死必敗國國敗君
必危其可乎郤至曰不可至聞之
武人不亂知人不詐仁人不黨夫
利君之富富以聚黨利黨以危君
君之殺我也後矣且衆何罪鈞之
死不若聽君之命是故皆自殺既
刺三郤欒書殺厲公乃納孫周而
立之是爲悼公長魚蟜既殺三郤
乃脅欒中行而言於公曰不殺此
二子者憂必及君公曰一旦而尸
三卿不可益也對曰臣聞之亂在
内爲軌在外爲姦禦軌以德禦姦
以刑今治政而内亂不可謂德除
鯁而避强不可謂刑德刑不立姦
軌並至臣脆弱弗能忍俟也乃犇
翟三月厲公殺欒武子中行獻子
圍公於匠麗氏乃召韓獻子獻子
辭曰殺君以求威非吾所能爲也
威行為不仁事廢爲不知享一利
亦得一惡非所務也昔者吾畜於
趙氏孟姬之讒吾能違兵人有言
曰殺老牛莫之敢尸而況君乎二
三子不能事君安用厥也中行偃
欲伐之欒書曰不可其身果而辭
順順無不行果無不徹犯順不祥
伐果不充夫以果戾順行民不犯
也吾雖欲攻之其能乎乃止