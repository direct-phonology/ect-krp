桓公自莒反于齊使鮑叔爲宰辭曰臣君之庸臣也君加惠於臣使不凍餧則是君之賜也若必治國家者則非臣之所能也若必治國家者則管夷吾乎臣之所不若夷吾者五寛惠柔民弗若也治國家不失其柄弗若也忠信可結於百姓弗若也制禮義可法於四方弗若也執枹鼓立於軍門使百姓加勇焉弗若也桓公曰夫管夷吾射寡人中鉤是以濱於死鮑叔對曰夫爲其君動也君若宥而反之夫猶是也桓公曰若何鮑子對曰請諸魯桓公曰施伯魯君之謀臣也夫知吾將用之必不予我矣若之何鮑子對曰使人請諸魯曰寡君有不令之臣在君之國欲以戮於羣臣故請之則予我矣桓公使請諸魯如鮑叔之言嚴公以問施伯施伯對曰此非欲戮之也欲用其政也夫管子天下之才也所在之國則必得志於天下令彼在齊則必長爲魯國憂矣嚴公曰若何施伯對曰殺而以其屍授之嚴公將殺管仲齊使者請曰寡君欲親以爲戮若不生得以戮於羣臣猶未得請也請生之於是嚴公使束縛以予齊使齊使受而以退比至三釁三浴之桓公親逆之于郊而與之坐問焉曰昔吾先君襄公築臺以爲髙位田狩畢弋不聽國政卑聖侮士而唯女是崇九妃六嬪陳妾數百食必粱肉衣必文繡戎士凍餧戎車待游車之裂戎士待陳妾之餘優笑在前賢材在後是以國家不日引不月長恐宗廟之不埽除社稷之不血食敢問爲此若何管子對曰昔吾先王昭王穆王世法文武逺績以成名合羣叜比校民之有道者設象以爲民紀式權以相應比綴以度竱本肈末勸之以賞賜糾之以刑罰班序顚毛以爲民紀統桓公曰爲之若何管子對曰昔者聖王之治天下也參其國而伍其鄙定民之居成民之事陵爲之終而愼用其六柄焉桓公曰成民之事若何管子對曰四民者勿使雜處雜處則其言哤其事易公曰處士䢉工商若何管子對曰昔聖王之處士也使就閒燕處工就官府處商就市井處䢉就田野令夫士羣萃而州處閒燕則父與父言義子與子言孝其事君者言敬其幼者言悌少而習焉其心安焉不見異物而遷焉是故其父兄之敎不肅而成其子弟之學不勞而能夫是故士之子恒爲士令夫工羣萃而州處審其四時辨其功苦權節其用論比協材旦莫從事施於四方以飭其子弟相語以事相示以巧相陳以功少而習焉其心安焉不見異物而遷焉是故其父兄之教不肅而成其子弟之學不勞而能夫是故工之子恒爲工令夫商羣萃而州處察其四時而監其鄕之資以知其市之賈負任儋何服牛軺馬以周四方以其所有易其所無市賤鬻貴旦莫從事於此以飭其子弟相語以利相示以賴相陳以知賈少而習焉其心安焉不見異物而遷焉是故其父兄之敎不肅而成其子弟之學不勞而能夫是故商之子恒爲商令夫䢉羣萃而州處察其四時權節其用耒耜枷芟及寒擊菒除田以待時耕及耕深耕而疾耰之以待時雨時雨旣至挾其槍刈耨鎛以旦莫從事於田野脫衣就功首戴茅蒲身衣襏襫霑體塗足暴其髮膚盡其四支之敏以從事於田野少而習焉其心安焉不見異物而遷焉是故其父兄之敎不肅而成其子弟之學不勞而能夫是故䢉之子恒爲䢉野處而不暱其秀民之能爲士者必足賴也有司見而不以告其罪五有司已於事而竣桓公曰定民之居若何管子對曰制國以爲二十一鄉桓公曰善管子於是制國以爲二十一鄕工商之鄕六士鄕十五公帥五鄕焉國子帥五鄕焉髙子帥五鄕焉參國起案以爲三官臣立三宰工立三族市立三鄕澤立三虞山立三衡桓公曰吾欲從事於諸矦其可乎管子對曰未可國未安桓公曰安國若何管子對曰脩舊法擇其善者而業用之遂滋民與無財而敬百姓則國安矣桓公曰諾遂脩舊法擇其善者而業用之遂滋民與無財而敬百姓國旣安矣桓公曰國安矣其可乎管子對曰未可君若正卒伍脩甲兵則大國亦將正卒伍脩甲兵則難以速得志矣君有攻伐之器小國諸矦有守禦之備則難以速得志矣君若欲速得志於天下諸矦則事可以隱令可以寄政桓公曰爲之若何管子對曰作内政而寄軍令焉桓公曰善管子於是制國五家爲軌軌爲之長十軌爲里里有司四里爲連連爲之長十連爲鄕鄕有良人焉以爲軍令五家爲軌故五人爲伍軌長帥之十軌爲里故五十人爲小戎里有司帥之四里爲連故二百人爲卒連長帥之十連爲鄕故二千人爲旅鄕良人帥之五鄕一帥故萬人爲一軍五鄕之帥帥之三軍故有中軍之鼓有國子之鼓有髙子之鼓春以獀振旅秋以獮治兵是故卒伍整於里軍旅整於郊内敎旣成令勿使遷徙伍之人祭祀同福死喪同恤禍灾共之人與人相疇家與家相疇世同居少同游故夜戰聲相聞足以不乖晝戰目相視足以相識其歡欣足以相死居同樂行同和死同哀是故守則同固戰則同彊君有此士也三萬人以方行於天下以誅無道以屏周室天下大國之君莫之能禦也正月之朝鄕長復事君親問焉曰於子之鄕有居處好學慈孝於父母聦慧質仁發聞於鄕里者有則以告有而不以告謂之蔽明其罪五有司已於事而竣桓公又問焉曰於子之鄕有拳勇股肱之力秀出於衆者有則以告有而不以告謂之蔽賢其罪五有司已於事而竣桓公又問焉曰於子之鄕有不慈孝於父母不長弟於鄕里驕躁淫暴不用上令者有則以告有而不以告謂之下比其罪五有司已於事而竣是故鄕長退而脩德進賢桓公親見之遂使役官桓公令官長期而書伐以告且選選其官之賢者而復用之曰有人居我官有功休德惟愼端慤以待時使民以勸綏謗言足以補官之不善政桓公召而與之語訾相其質足以比成事誠可立而授之設之以國家之患而不疚退問其鄕以觀其所能而無大厲升以爲上卿之贊謂之三選國子髙子退而脩鄕鄕退而脩連連退而脩里里退而脩軌軌退而脩伍伍退而脩家是故匹夫有善可得而舉也匹夫有不善可得而誅也政旣成鄕不越長朝不越爵罷士無伍罷女無家夫是故民皆勉爲善與其爲善於鄕也不如爲善於里與其爲善於里也不如爲善於家是故士莫敢言一朝之便皆有終歳之計莫敢以終歳之議皆有終身之功桓公曰伍鄙若何管子對曰相地而衰征則民不移政不旅舊則民不偷山澤各致其時則民不茍陸阜陵墐井田疇均則民不憾無奪民時則百姓富犧牲不略則牛羊遂桓公曰定民之居若何管子對曰制鄙三十家爲邑邑有司十邑爲卒卒有卒帥十卒爲鄕鄕有鄕帥三鄕爲縣縣有縣帥十縣爲屬屬有大夫五屬故立五大夫各使治一屬焉立五正各使聽一屬焉是故正之政聽屬牧政聽縣下政聽鄕桓公曰各保治爾所無或淫怠而不聽治者正月之朝五屬大夫復事桓公擇是寡功者而讁之曰制地分民如一何故獨寡功教不善則政不治一再則宥三則不赦桓公又親問焉曰於子之屬有居處爲義好學慈孝於父母聦慧質仁發聞於鄕里者有則以告有而不以告謂之蔽明其罪五有司巳於事而竣桓公又問焉曰於子之屬有拳勇股肱之力秀出於衆者有則以告有而不以告謂之蔽賢其罪五有司巳於事而竣桓公又問焉曰於子之屬有不慈孝於父母不長弟於鄕里驕躁淫暴不用上令者有則以告有而不以告謂之下比其罪五有司巳於事而竣五屬大夫於是退而脩屬屬退而脩縣縣退而脩鄕鄕退而脩卒卒退而脩邑邑退而脩家是故匹夫有善可得而舉也匹夫有不善可得而誅也政旣成以守則固以征則彊桓公曰吾欲從事於諸矦其可乎管子對曰未可鄰國未吾親也君若欲從事於天下諸矦則親鄰國桓公曰若何管子對曰審吾疆埸而反其㑴地正其封疆無受其資而重爲之皮幣以驟聘覜於諸矦以安四鄰則四鄰之國親我矣爲游士八十人奉之以車馬衣裘多其資幣使周游於四方以號召天下之賢士皮幣玩好使人鬻之四方以監其上下之所好擇其淫亂者而先征之桓公問曰夫軍令則寄諸内政矣齊國寡甲兵爲之若何管子對曰輕過而移諸甲兵桓公曰爲之若何管子對曰制重罪贖以犀甲一㦸輕罪贖以鞼盾一㦸小罪讁以金分宥閒罪索訟者三禁而不可上下坐成以束矢美金以鑄劒㦸試諸狗馬惡金以鑄鉏夷斤欘試諸壤土甲兵大足桓公曰吾欲南伐何主管子對曰以魯爲主反其㑴地堂濳使海於有蔽渠弭於有渚環山於有牢桓公曰吾欲西伐何主管子對曰以衞爲主反其㑴地臺原姑與漆里使海於有蔽渠弭於有渚環山於有牢桓公曰吾欲北伐何主管子對曰以燕爲主反其㑴地柴夫吠狗使海於有蔽渠弭於有渚環山於有牢四鄰大親旣反㑴地正封疆地南至于􁑩陰西至于濟北至于河東至于紀酅有革車八百乗擇天下之甚淫亂者而先征之卽位數年東南多有淫亂者萊莒徐夷呉越一戰帥服三十一國遂南征伐楚濟汝踰方城望汶山反胙于絳嶽濱諸矦莫不來服而大朝諸矦於陽榖兵車之屬六乗車之會三諸矦甲不解纍兵不解翳弢無弓服無矢隱武事行文道帥諸矦而朝天子葵丘之會天子使宰孔致胙于桓公曰余一人之命有事于文武使孔致胙且有後命曰以爾自卑勞實謂爾伯舅無下拜桓公召管子而謀管子對曰爲君不君爲臣不臣亂之本也桓公懼出見客曰天威不違顔咫尺小白余敢承天子之命曰爾無下拜恐隕越于下以爲天子羞遂下拜升受命賞服大路龍旂九旒渠門赤旂諸矦稱順焉桓公憂天下諸矦魯有夫人慶父之亂二君殺死國絶無嗣桓公聞之使髙子存之翟人攻邢桓公築夷儀以封之男女不淫牛馬選具翟人攻衞衞人出廬于曹桓公城楚丘以封之其畜散而無育桓公與之繫馬三百天下諸矦稱仁焉於是天下諸矦知桓公之爲已動也是故諸矦歸之譬若市人桓公知諸矦之歸已也故使輕其幣而重其禮故天下諸矦罷馬以爲幣縷纂以爲奉鹿皮四个諸矦之使垂櫜而入稛載而歸故拘之以利結之以信示之以武故天下小國諸矦旣許桓公莫之敢背就其利而信其仁畏其武桓公知天下諸矦多與已也故又大施忠焉可爲動者爲之動可爲謀者爲之謀軍譚遂而不有也諸矦稱寛焉通齊國之魚鹽于東萊使關市幾而不征以爲諸矦利諸矦稱廣焉築葵兹晏負夏領釡丘以禦戎翟之地所以禁暴於諸矦也築五鹿中牟葢與牡丘以衞諸夏之地所以示權於中國也敎大成定三革隱五刃朝服以濟河而無怵惕焉文事勝矣是故大國慙愧小國附協唯能用管夷吾􁐀戚隰朋賓胥無鮑叔牙之屬而伯功立