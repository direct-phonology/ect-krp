文公在翟十二年狐偃曰日吾來此也非以翟爲榮可以成事也吾曰奔而易達困而有資休以擇利可以戾也今戾乆矣戾乆將底底箸滯淫誰能興之盇速行乎吾不適齊楚避其遠也蓄力一紀可以遠矣齊矦長矣而欲親晉管仲沒矣多讒在側謀而無正衷而思始夫必追擇前言求善以終厭邇逐遠遠人入服不爲郵矣㑹其季年可也兹可以親皆以爲然乃行過五鹿乞食於野人野人舉塊以與之公子怒將鞭之子犯曰天賜也民以土服又何求焉天事必象十有二年必獲此土二三子志之歲在壽星及鶉尾其有此土乎天以命矣復於壽星必獲諸矦天之道也由是始之有此其以戊申乎所以申土也再拜稽首受而載之遂適齊齊矦妻之甚善焉有馬二十乘將死於齊而巳矣曰民生安樂誰知其它桓公卒孝公卽位諸矦畔齊子犯知齊之不可以動而知文公之安齊而有終焉之志也欲行而患之與從者謀於桑下蠶妾在焉莫知其在也妾告姜氏姜氏殺之而言於公子曰從者將以子行其聞之者吾巳除之矣子必從之不可以貳貳無成命詩云上帝臨女無貳爾心先王其知之矣貳將可乎子去晉難而極於此自子之行晉無寧歲民無成君天未喪晉無異公子有晉國者非子而誰子其勉之上帝臨子矣貳必有咎公子曰吾不動矣必死於此姜曰不然周詩曰莘莘征夫每懐靡及夙夜征行不遑啓處猶懼無及況其順身縱欲懐安將何及矣人不求及其能及乎日月不處人誰獲安西方之書有之曰懐與安實疚大事鄭詩云仲可懐也人之多言亦可畏也昔管敬仲有言小妾聞之曰畏威如疾民之上也從懐如流民之下也見懐思威民之中也畏威如疾乃能威民威在民上弗畏有刑從懐如流去威遠矣故謂之下其在辟也吾從中也鄭詩之言吾其從之此大夫管仲之所以紀綱齊國禆輔先君而成霸者也子而棄之不亦難乎齊國之政敗矣晉之無道乆矣從者之謀忠矣時日及矣公子幾矣君國可以濟百姓而釋之者非人也敗不可處時不可失忠不可棄懐不可從子必速行吾聞晉之始封也歲在大火閼伯之星也實紀商人商之饗國三十一王瞽史之記曰唐叔之世將如商數今未半也亂不長世公子唯子子必有晉若何懐安公子弗聽姜與子犯謀醉而載之以行醒以戈逐子犯曰若無所濟吾食舅氏之肉其知厭乎舅犯走且對曰若無所濟余未知死所誰能與豺狼爭食若充有成公子無亦晉之柔嘉是以甘食偃之肉腥臊將焉用之遂行過衞衞文公有邢翟之虞不能禮焉寗莊子言於公曰夫禮國之紀也親民之結也善德之建也國無紀不可以終民無結不可以固德無建不可以立此三者君之所愼也今君棄之無乃不可乎晉公子善人也而衞親也君不禮焉棄三德矣臣故云君其圖之康叔文之昭也唐叔武之穆也周之大功在武天胙將在武族茍姬未絶周室而俾守天聚者必武族也武族唯晉實昌晉㣧公子實德晉仍無道天胙有德晉之守祀必公子也若復而脩其德鎮撫其民必獲諸矦以討無禮君弗蚤圖衞而在討小人是懼敢不盡心公弗聽自衞過曹曹共公亦不禮焉聞其骿脅欲觀其狀止其舍諜其將浴設微薄而觀之僖負羇之妻言於負羇曰吾觀晉公子賢人也其從者皆國相也以相一人必得晉國得晉國而討無禮曹其首誅也子盇蚤自貳焉僖負羇餽飱寘璧焉公子受飱反璧負羇言於曹伯曰夫晉失此二者是不禮賔不憐窮也守天之聚將施於宜宜而不施聚必有闕玉帛酒食猶糞土也愛糞土以毀三常失位而闕聚是之不難無乃不可乎君其圖之公弗聽公子過宋與司馬公孫固相善公孫固言於襄公曰晉公子亡長㓜矣而好善不厭父事狐偃師事趙衰而長事賈它狐偃其舅也而惠以有謀趙衰其先君之戎御趙氏之弟也而文以忠貞賈它公族也而多識以恭敬此三人者實左右之公子居則下之動則咨焉成㓜而不倦殆有禮矣樹於有禮必有艾商頌曰湯降不遲聖敬日躋降有禮之謂也君其圖之襄公從之贈以馬二十乗公子過鄭鄭文公亦不禮焉叔詹諌曰臣聞之親有天用前訓禮兄弟資窮困天所福也今晉公子有三胙焉天將啓之同姓不婚惡不殖也狐氏出自唐叔狐姬伯行之子也實生重耳成而儁才離違而得所乆約而無釁一也同出九人唯重耳在離外之患而晉國不靖二也晉矦日載其怨外内棄之重耳日載其德狐趙謀之三也在周頌曰天作髙山大王荒之荒大之也大天所作可謂親有天矣晉鄭兄弟也吾先君武公與晉文矦勠力一心股肱周室夾輔平王平王勞而德之而賜之盟質曰世相起也若親有天獲三胙者可謂大天若用前訓文矦之功武公之業可謂前訓若禮兄弟晉鄭之親王之遺命可謂兄弟若資窮困亡在長幼還軫諸矦可謂窮困棄此四者以徼天禍無乃不可乎君其圖之弗聽叔詹曰若不禮焉則請殺之諺曰黍稷無成不能爲榮黍不爲黍不能蕃廡稷不爲稷不能蕃殖所生不疑唯德之基公弗聽遂如楚楚成王以周禮享之九獻庭實旅百公子欲辭子犯曰天命也君其饗之亡人而國薦之非敵而君設之非天誰啓之心旣饗楚子問於公子曰子若充復晉國何以報我公子再拜稽首對曰子女玉帛則君有之羽旄齒革則君地生焉其波及晉國者君之餘也又何以報王曰雖然不榖願聞之對曰若以君之靈得復晉國晉楚治兵㑹于中原其避君三舍若不獲命其左執鞭弭右屬櫜鞬以與君周旋令尹子玉曰請殺晉公子弗殺而反晉國必懼楚師王曰不可楚師之懼我不脩也我之不德殺之何爲天之胙楚誰能懼之楚不可胙冀州之土其無令君乎且晉公子敏而有文約而不謟三材傅之天胙之矣天之所興誰能禦之子玉曰則請止狐偃王曰不可曹詩曰彼已之子不遂其媾郵之也夫郵而效之郵又甚焉效郵非義也於是懐公自秦逃歸秦伯召公子於楚楚子厚幣以送公子于秦秦伯歸女五人懐嬴與焉公子使奉匜沃盥旣而揮之嬴怒曰秦晉匹也何以卑我公子懼降服囚命秦伯見公子曰寡人之適此爲才子圉之辱備嬪嬙焉欲以成婚而懼離其惡名非此則無故不敢以禮致之歡之故也公子有辱寡人之罪唯命是聽公子欲辭司空季子曰同姓爲兄弟黄帝之子二十五人其同姓者二人而巳唯青陽與夷鼓皆爲巳姓青陽方雷氏之甥也夷鼔彤魚氏之甥也其同生而異姓者四母之子别爲十二姓凡黄帝之子二十五宗其得姓者十四人爲十二姓姬酉祁巳滕葴任荀僖姞儇依是也唯青陽與倉林氏同于黄帝故皆爲姬姓同德之難也如是昔少典取于有蟜氏生黄帝炎帝黄帝以姬水成炎帝以姜水成成而異德故黄帝爲姬炎帝爲姜二帝用師以相濟也異德之故也異姓則異德異德則異類異類雖近男女相及以生民也同姓則同德同德則同心同心則同志同志雖逺男女不相及畏黷敬也黷則生怨怨亂毓灾灾毓滅姓是故取妻避其同姓畏亂灾也故異德合姓同德合義義以道利利以阜姓姓利相更成而不遷乃能攝固保其土房今子於子圉道路之人也取其所棄以濟大事不亦可乎公子謂子犯曰何如對曰將奪其國何有於妻唯秦所命從也謂子餘曰何如對曰禮志有之曰將有請於人必先有入焉欲人之愛巳也必先愛人欲人之從巳也必先從人無德於人而求用於人罪也今將婚媾以從秦受好以愛之聽從以德之懼其未可也又何疑焉乃歸女而納幣且逆之他日秦伯將饗公子公子使子犯從子犯曰吾不如衰之文也請使衰從乃使子餘從秦伯饗公子如饗國君之禮子餘相如賔卒事秦伯謂其大夫曰爲禮而不終恥也中不勝貌恥也華而不實恥也不度而施恥也施而不濟恥也恥門不閉不可以封非此用師則無所矣二三子敬乎明日燕秦伯賦采叔子餘使公子降拜秦伯降辭子餘曰君以天子之命服命重耳重耳敢有安志敢不降拜成拜卒登子餘使公子賦黍苗河水秦伯賦六月子餘使公子降拜秦伯降辭子餘曰君稱所以佐天子匡王國者以命重耳重耳敢有惰心敢不從德公子親筮之曰尚有晉國得貞屯悔豫皆八也筮史占之皆曰不吉閉而不通爻無爲也司空季子曰吉是在易皆利建矦不有晉國以輔王室安能建矦我命筮曰尚有晉國筮告我曰利建矦得國之務也吉孰大焉震車也坎水也坤土也屯厚也豫樂也車班外内順以訓之泉原以資之土厚而樂其實不有晉國何以當之震雷也車也坎勞也水也衆也主雷與車而尚水與衆車有震武也衆而順文也文武具厚之至也故曰屯其繇曰元亨利貞勿用有攸往利建矦主震雷長也故曰元衆而順嘉也故曰亨内有震雷故利貞車上水下必伯小事不濟壅也故曰勿用有攸往一夫之行也衆順而有武威故曰利建矦坤母也震長男也母老子彊故曰豫其繇曰利建矦行師居樂出威之謂也是二者得國之卦也十月惠公卒十二月秦伯納公子及河子犯授公子載璧曰臣從君還軫巡於天下惡其多矣臣猶知之而況君乎不忍其死請由此亡公子曰所不與舅氏同心者有如河水沈璧以質董因迎公於河公問焉曰吾其濟乎對曰歲在大梁將集天行元年始受實沈之星也實沈之虚晉人是居所以興也今君當之無不濟矣君之行也歲在大火大火閼伯之星也是謂大辰辰以成善后稷是相唐叔以封瞽史記曰嗣續其祖如穀之滋必有晉國臣筮之得㤗之八曰是謂天地配亨小往大來今及之矣何不濟之有且以辰出而以參入皆晉祥也而天之大紀也濟且秉成必霸諸矦子孫賴之君無懼矣公子濟河召令狐曰衰桑泉皆降晉人懼懐公奔髙梁吕甥冀芮帥師甲午軍于廬柳秦伯使公子縶如師師退次于郇辛丑狐偃及秦晉大夫盟于郇壬寅公入于晉師甲辰秦伯還丙午入于曲沃丁未入于絳卽位于武宫戊申剌懐公于髙梁初獻公使寺人勃鞮伐公於蒲城文公踰垣勃鞮斬其袪及入勃鞮求見公辭焉曰驪姬之讒爾射予于屏内困余于蒲城斬余衣袪又爲惠公從余于渭濵命曰三日若宿而至若干二命以求殺余余於伯楚屢困何舊怨也退而思之異日見我對曰吾以君爲巳知之矣故入猶未之知又將出矣事君不貳是謂臣好惡不易是謂君君君臣臣是謂明訓明訓能終民之主也二君之世蒲人翟人余何有焉除君之所惡唯力所及何貳之有今君卽位其無蒲翟乎伊尹放太甲而卒以爲明王管仲賊桓公而卒以爲矦伯乾時之役申孫之矢集于桓鉤鉤近於袪而無怨言佐相以終成令名今君之德宇何不寛𥙿也惡其所好其能乆矣君實不能明訓而棄民主余辠戾之人也又何患焉且不見我君其無悔乎於是吕甥冀芮畏偪悔納公謀作亂將以已丑焚公宫公出救火而遂殺之伯楚知之故求見公公懼遽見之曰豈不如女言然是吾惡心也吾請去之伯楚以吕郤之謀告公公懼乗馹自下脫㑹秦伯于王城告之亂故及已丑公宫火二子求公不獲遂如河上秦伯誘而殺之文公之出也豎頭須守藏者也不從公入乃求見公辭焉以沐謂謁者曰沐則心覆心覆則圖反宐吾不得見也從者爲羈紲之僕居者爲社稷之守何必辠居者國君而讎匹夫懼者衆矣謁者以告公遽見之元年春公及夫人嬴氏至自王城秦伯納衞三千人實紀綱之僕公屬百官賦職任功棄責薄歛施舍分寡救乏振滯匡困資無輕關易道通商寛農茂穡勸分省用足財利器明德以厚民性舉善援能官方定物正名育類昭舊族愛親戚明賢良尊貴寵賞功勞事耇老禮賔旅友故舊胥籍狐箕欒郤栢先羊舌董韓寔掌近官諸姬之良掌其中官異姓之能掌其遠官公食貢大夫食邑士食田庶人食力工商食官皁隷食職官宰食加政平民阜財用不匱冬襄王避昭叔之難居于鄭地汜使來告難亦使告于秦子犯曰民親而未知義也君盇納王以教之義若不納秦將納之則失周矣何以求諸矦不能脩身而又不能宗人人將焉依繼文之業定武之功啓土安疆於此乎在矣君其務之公說乃行賂于草中之戎與麗土之翟以求東道二年春公以二軍下次于陽樊右師取昭叔于温殺之于隰城左師迎王于鄭王入于成周遂定之于郟王饗醴命公胙侑公請隧弗許曰王章也不可以二王無若政何賜公南陽陽樊温原州陘絺鉏欑茅之田陽人不服公圍之將殘其民倉葛呼曰君補王闕以順禮也陽人未狎君德而未敢承命君將殘之無乃非禮乎陽有夏商之嗣典有周室之師旅樊仲之官守焉其非官守則皆王之父兄甥舅也君定王室而殘其姻族民將焉放敢私布之於吏唯君圖之公曰君子也乃出陽人又公伐原令以三日之糧三日而原不降公令䟽軍而去之諜出曰原不過一二日矣軍吏以告公曰得原而失信何以使人夫信民之所庇也不可失也乃去之及盟門而原請降文公立四年楚成王伐宋公率齊秦伐曹衞以救宋宋人使門尹班告急於晉公告大夫曰宋人告急舍之則宋絶告楚則不許我我欲擊楚齊秦不欲其若之何先軫曰不若使齊秦主楚怨公曰可乎先軫曰使宋舍我而賂齊秦藉之告楚我分曹衞之地以賜宋人楚愛曹衞必不許齊秦齊秦不得其請必屬怨焉然後用之蔑不欲矣公說是故以曹田衞田賜宋人令尹子玉使宛春來告曰請復衞矦而封曹臣亦釋宋之圍舅犯愠曰子玉無禮哉臣取二君取一必擊之先軫曰子與之我不許曹衞之請是不許釋宋也宋衆無乃彊乎是楚一言而有三施子一言而有三怨怨巳多矣難以擊人不若私許復曹衞以攜之執宛春以怒楚既單而後圖之公說是故拘宛春於衞子玉釋宋圍從晉師楚師陳晉師退舍軍吏請曰以君避臣辱也且楚師老矣必敗何故退子犯曰二三子忘在楚乎偃也聞之戰鬪直爲壯曲爲老未報楚惠而抗宋我曲楚直其衆莫不生氣不可謂老若我以君避臣而不去彼亦曲矣退三舍避楚楚衆欲止子玉不肻至于城濮果戰楚衆大敗君子曰善以德勸文公誅觀狀以伐鄭反其埤鄭人以名寶行成公弗許曰予我詹而師還詹請往鄭伯弗許詹固請曰一臣可以赦百姓而定社稷君何愛於臣也鄭人以詹予晉人晉人將亨之詹曰臣碩獲盡辭而死固所碩也公聽其辭詹曰天降鄭禍使淫觀狀棄禮違親臣曰不可夫晉公子賢明其左右皆卿才若復其國而得志於諸矦禍無赦矣今禍及矣尊明勝患知也殺身贖國忠也乃就亨據鼎耳而疾號曰自今以往知忠以事君者與詹同乃命弗殺厚爲之禮而歸之鄭人以詹伯爲將軍晉國饑公問於箕鄭曰救饑何以對曰信公曰安信對曰信於君心信於名信於令信於事公曰然則若何對曰信於君心則美惡不踰信於名則上下不干信於令則時無廢功信於事則民從事有業於是乎民知君心貧而不懼藏出如入何匱之有公使爲箕及清原之蒐使佐新上軍公問元帥於趙衰對曰郤縠可行年五十矣守學彌惇夫先王之法志德義之府也夫德義生民之本也能惇篤者不忘百姓也請使郤縠公從之公使趙衰爲卿辭曰欒枝貞慎先軫有謀胥臣多聞皆可以爲輔臣弗若也乃使欒枝將下軍先軫佐之取五鹿先軫之謀也郤縠卒使先軫代之胥臣佐下軍公使原季爲卿辭曰夫三德者偃之出也以德紀民其章大矣不可廢也使狐偃爲卿辭曰毛之知賢於臣其齒又長毛也不在位不敢聞命乃使狐毛將上軍狐偃佐之狐毛卒使趙衰代之辭曰城濮之役先且居之佐軍也善軍伐有賞善君有賞能其官有賞且居有三賞不可廢也且臣之倫箕鄭胥嬰先都在乃使先且居將上軍公曰趙衰三讓其所讓皆社稷之衞也廢讓是廢德也以趙衰之故蒐于清原作五軍使趙衰將新上軍箕鄭佐之胥嬰將新下軍先都佐之子犯卒蒲城伯請佐公曰趙衰三讓不失義讓推賢也義廣德也德廣賢至有何患矣請令衰也從子乃使趙衰佐新上軍文公學讀書於臼季三日曰吾不能行也咫聞則多矣對曰然而多聞以待能者不猶愈乎文公問於郭偃曰始也吾以國爲易今也難對曰君以爲易其難也將至矣君以爲難其易也將至矣文公問於胥臣曰吾欲使陽處父傅讙也而敎誨之其能善之乎對曰是在讙也籧篨不可使俛戚施不可使仰僬僥不可使舉侏儒不可使援矇􁡳不可使視嚚瘖不可使言聾聵不可使聽僮昏不可使謀質將善而賢良贊之則濟可竢也若有違質教將不入其何善之爲臣聞昔者大任娠文王不變少􁉆于豕牢而得文王不加病焉文王在母不憂在傅弗勤處師弗煩事王不怒敬友二虢而惠慈二蔡刑于大姒比于諸弟詩云刑于寡妻至于兄弟以御于家邦於是乎用四方之賢良及其卽位也詢于八虞而咨于二虢度於閎夭而謀於南宫諏於蔡原而訪於辛尹重之以周召畢榮億寧百神而柔和萬民故詩曰惠于宗公神罔時恫是則文王非專敎誨之力也公曰然則教無益乎對曰胡爲文益其質故人生而學非學不入公曰奈夫八疾何對曰官師之所材也戚施直鎛籧篨蒙璆侏儒扶盧矇􁄚脩聲聾聵司火僮昏嚚瘖僬僥官師所不材也以實裔土夫教者因體能質而利之者也若川然有原以卬浦而後大文公卽位二年欲用其民子犯曰民未知義盇納天子以示之義乃納襄王于周公曰可矣乎對曰民未知信盇伐原以示之信乃伐原曰可矣乎對曰民未知禮盇大蒐備師尚禮以示之乃大蒐于被廬作三軍使郤縠將中軍以爲大政郤溱佐之子犯曰可矣遂伐曹衞出穀戍釋宋圍敗楚師於城濮於是乎遂伯