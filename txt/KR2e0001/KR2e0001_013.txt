既殺厲公欒武子使知武子彘恭子如周迎悼公庚午大夫逆于清原公言於諸大夫曰孤始願不及此孤之及此天也抑人之有元君將稟命焉若稟而棄之是焚穀也其稟不材是穀不成也穀之不成孤之咎也成而焚之二三子之虐也孤欲長處其願出令將不敢不成二三子爲令之不從故求元君而訪焉孤之不元廢也其誰怨元而以虐奉之二三子之制也若欲奉元以濟大義將在今日若欲暴虐以離百姓反易民常亦在今日圖之進退願由今日大夫對曰君鎮撫羣臣而大庇䕃之無乃不堪君訓而陷於大戮以煩刑史辱君之允令敢不承業乃盟而入辛巳朝于武宫定百事立百官育門子選賢良興舊族出滯賞畢故刑赦囚繫宥閒罪薦積德逮鰥寡振廢淹養老幼恤孤疾年過七十者公親見之稱曰王父王父不敢不承二月乙酉公卽位使吕宣子佐下軍曰邲之役吕錡佐知莊子於上軍獲楚公子穀臣與連尹襄老以免子羽鄢之役親䠶楚王而敗楚師以定晉國而無後其子孫不可不崇也使彘恭子將新軍曰武子之季文子之母弟也武子宣法以定晉國至於今是用文子勤身以定諸矦至於今是賴夫二子之德其可忘乎故以彘季屛其宗使令狐文子佐之曰昔充潞之役秦來圖敗晉功魏顆以其身卻退秦師于輔氏親止杜回其勲銘于景鍾至于今不育其子不可不興也君知士貞子之帥志博聞而宣惠於敎也使爲太傅知右行辛之能以數宣物定功也使爲司空知欒糾之能御以和於政也使爲戎御知荀賓之有力而不暴也使爲戎右欒伯請公族大夫公曰荀家惇惠荀禬文敏黶也果敢無忌鎮靖使兹四人者爲之夫膏粱之性難正也故使惇惠者教之使文敏者道之使果敢者諗之使鎮靖者脩之惇惠者敎之則徧而不倦文敏者道之則婉而入果敢者諗之則過不隱鎮靖者脩之則壹使兹四人者爲公族大夫公知祁奚之果而不淫也使爲元尉知羊舌職之聦敏肅給也使佐之知魏絳之勇而不亂也使爲元司馬知張老之知而不詐也使爲元候知鐸遏宼之恭敬而信彊也使爲輿尉知藉偃之惇率舊職而共給也使爲輿司馬知程鄭端而不淫且好諫而不隱也使爲贊僕始合諸矦於虚朾以救宋使張老延君譽于四方且觀道逆者吕宣子卒公以趙文子爲文也而能恤大事使佐新軍三年公始合諸矦四年諸矦會於雞丘於是乎布令結援脩好申盟而還令狐文子卒公乃以魏絳爲不犯使佐新軍使張老爲司馬使范獻子爲候奄公譽達於戎五年諸戎來請服使魏莊子盟之於是乎始復伯四年會諸矦於雞丘魏絳爲中軍司馬公子揚干亂行於曲梁魏絳斬其僕公謂羊舌赤曰寡人屬諸矦魏絳戮寡人之弟爲我勿失赤對曰臣聞絳之志有事不避難有罪不避刑其將來辭言終魏絳至授僕人書而伏劒士魴張老交止之僕人授公公讀書曰臣誅於揚干不忘其死日君乏使使臣狃中軍之司馬臣聞師衆以順爲武軍事有死無犯爲敬君合諸矦臣敢不敬君不說請死之公跣而出曰寡人之言兄弟之禮也子之誅軍旅之事也請無重寡人之過反役與之禮食令之佐新軍祁奚辭於軍尉公問焉曰孰可對曰臣之子午可人有言曰擇臣莫若君擇子莫若父午之少也婉以從令游有鄉處有所好學而不戲其壯也彊志而用命守業而不淫其冠也和安而好敬柔惠小物而鎮定大事有直質而無流心非義不變非上不舉若臨大事其可以賢於臣也臣請薦所能擇而君比義焉公使祁午爲軍尉没平公軍無秕政五年無終子嘉父使孟樂因魏莊子納虎豹之皮以龢諸戎公曰戎翟無親而好得不若伐之魏絳曰勞師於戎而失諸華雖有功猶得獸而失人也安用之且夫戎翟荐處貴貨而易土與之貨而獲其土其利一也邊鄙耕農不儆其利二也戎翟事晉四鄰莫不震動其利三也君其圖之公說故使魏絳撫諸戎於是乎遂伯韓獻子老使公族穆子受事於朝辭曰厲公之亂無忌備公族不能死臣聞之曰無功庸者不敢居髙位今無忌知不能匡君使至於難仁不能救勇不能死敢辱君朝以忝韓宗請退也固辭不立悼公聞之曰難雖不能死君而能讓不可不賞也使掌公族大夫悼公使張老爲卿辭曰臣不如魏絳夫絳之知能治大官其仁可以利公室不忘其勇不疚於刑其學不廢其先人之職若在卿位外内必平且雞丘之會其官不犯而辭順不可不賞也公五命之固辭乃使爲司馬使魏絳佐新軍十二年公伐鄭軍於蕭魚鄭伯嘉來納女工妾三十人女樂二八歌鍾二肆及寶鎛輅車十五乗公賜魏絳女樂一八歌鐘一肆曰子敎寡人和戎翟而正諸華於今八年七合諸矦寡人無不得志請與子共樂之魏絳辭曰夫和戎翟臣之幸也八年七合諸矦君之靈也二三子之勞也臣焉得之公曰微子寡人無以待戎無以濟河二三子何勞焉子其受之君子曰能志善也悼公與司馬矦升臺而望曰樂夫對曰臨下之樂則樂矣德義之樂則未也公曰何謂德義對曰諸矦之爲日在君側以其善行以其惡戒可謂德義矣公曰孰能對曰羊舌肸習於春秋乃召叔嚮使傅太子彪晉語第十三國語