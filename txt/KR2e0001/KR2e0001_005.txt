叔孫穆子聘於晉晉悼公饗之樂
及鹿鳴之三而後拜樂三晉矦使
行人問焉曰子以君命鎭撫敝邑
不腆先君之禮以辱從者不腆之
樂以節之吾子舍其大而加禮於
其細敢問何禮也對曰寡君使豹
來繼先君之好君以諸矦之故況
使臣以大禮夫先樂金奏肆夏繁
遏渠天子所以饗元矦也皇皇者
華君敎使臣曰每懷靡及諏謀度
詢必咨於周敢不拜敎臣聞之曰
懷和爲每懷咨才爲諏咨事爲謀
咨義爲度咨親爲詢忠信爲周君
況使臣以大禮重之以六德敢不
重拜季武子爲三軍叔孫穆子曰
不可天子作師公帥之以征不德
元矦作師卿帥之以承天子諸矦
有卿無軍帥敎衛以贊元矦自伯
子男有大夫無卿帥賦以從諸矦
是以上能征下下無姦慝今我小
矦也處大國之閒繕貢賦以共從
者猶懼有討若爲元矦之所以怒
大國無乃不可乎弗從遂作中軍
自是齊楚代討於魯襄昭皆如楚
諸矦伐秦及涇莫濟晉叔嚮見叔
孫穆子曰諸矦謂秦不恭而討之
及涇而止於秦何益穆子曰豹之
業及匏有苦葉矣不知其它叔嚮
退召舟虞與司馬曰夫苦匏不材
於人共濟而已魯叔孫賦匏有苦
葉必將涉矣具舟除隧不共有法
是行也魯人以莒人先濟諸矦從
之襄公如楚及漢聞康王卒欲還
叔仲昭伯曰君之來也非爲一人
也爲其名與其衆也今王死其名
未改其衆未敗何爲還諸大夫皆
欲還子服惠伯曰不知所爲姑從
君乎叔仲曰子之來也非欲安身
也爲國家之利也故不憚勤逺而
聽於楚非義楚也畏其名與衆也
夫義人者固慶其喜而弔其憂況
畏而服焉聞畏而往聞喪而還苟
芈姓實嗣其誰代之任喪王大子
又長矣執政未改予爲先君來死
而去之其誰曰不如先君將爲喪
舉聞喪而還其誰曰非侮也事其
君而任其政其誰由已貳求說其
侮而亟於前之人其讎不滋大乎
說侮不懦執政不貳帥大讎以憚
小國其誰云待之若從君而走患
則不如違君以辟難且夫君子計
成而後行二三子計乎有禦楚之
術而有守國之備乎則可也若未
有不如往也乃遂行反及方城聞
季武子襲卞公欲還出楚師以伐
魯榮成伯曰不可君之於臣其威
大矣不能令於國而恃諸矦諸矦
其誰暱之若得楚師以伐魯魯旣
不違夙之取卞也必用命焉守必
固矣若楚之充魯諸姬不獲闚焉
而況君乎彼無亦置其同類以服
東夷而大攘諸夏將天下是王而
何德於君其予君也若不克魯君
以蠻夷伐之而又求入焉必不獲
矣不如予之夙之事君也不敢不
悛醉而怒醒而喜庸何傷君其入
也乃歸襄公在楚季武子取卞使
季冶逆追而予之璽書以告曰卞
人將叛臣討之旣得之矣公未言
榮成子曰子股肱魯國社稷之事
子實制之唯子所利何必卞卞有
罪而子征之子之隷也又何謁焉
子冶歸致禄而不出曰使予欺君
謂予能也能而欺其君敢享其禄
而立其朝乎虢之㑹楚公子圍二
人執戈先焉蔡公孫歸生與鄭罕
虎見叔孫穆子穆子曰楚公子甚
美不大夫矣抑君也鄭子皮曰有
執戈之前吾惑之蔡子家曰楚大
國也公子圍其令尹也有執戈之
前不亦可乎穆子曰不然天子有
虎賁習武訓也諸矦有旅賁禦灾
害也大夫有貳車備承事也士有
陪乗告奔走也今大夫而設諸矦
之服有其心矣若無其心而敢設
服以見諸矦之大夫乎將不入矣
夫服心之文也如龜焉灼其中必
文於外若楚公子不爲君必死不
合諸矦矣公子圍反殺郟敖而代
之虢之㑹諸矦之大夫尋盟末退
季武子伐莒取鄆莒人告于㑹楚
人將以叔孫穆子爲戮晉樂王鮒
求貨於穆子曰吾爲子請於楚穆
子不予梁其踁謂穆子曰有貨以
衞身也出貨而可以免子何愛焉
穆子曰非汝所知也承君命以㑹
大事而國有夫棟折而榱崩吾懼
壓焉故曰雖死於外而庇宗於内
可也今旣免大恥而不忍小忿可
以爲能乎乃出見之平丘之㑹晉
昭公使叔嚮辭昭公弗與盟子服
惠伯曰晉信蠻夷而棄兄弟其執
政貳也貳必失諸矦豈唯魯然夫
失其政者必毒於人魯懼及焉不
可以不恭必使上卿從之季平子
曰然則意如乎若我往晉必患我
誰爲之貳子服惠伯曰椒旣言之
矣敢逃難乎椒請從晉人執平子
子服惠伯見韓宣子曰夫盟信之
要也晉爲盟主是主信也若盟而
棄魯矦信抑闕矣昔欒氏之亂齊
人閒晉之禍伐取朝歌我先君襄
公不敢寧處使叔孫豹悉帥弊賦
踦跂畢行無有處人以從軍吏次
於雝俞與邯鄲勝擊齊之左掎止
晏萊焉齊師退而後敢還非以求
逺也以魯之水之怪曰龍罔象土
之怪曰墳羊季康子問於公父文
伯之母曰主亦有以語肥也對曰
吾能老而已何以語子康子曰雖
然肥願有聞於主對曰吾聞之先
姑曰君子能勞後世有繼子夏聞
之曰善哉商聞之曰古之嫁者不
及舅姑謂之不幸夫婦學於舅姑
者也公父文伯飲南宫敬叔酒以
露睹父爲客羞鼈焉小睹父怒相
延食鼈辭曰將使鼈長而後食之
遂出文伯之母聞之怒曰吾聞之
先子曰祭養尸饗養上賓鼈於何
有而使夫人怒也遂逐之五日魯
大夫辭而復之公父文伯之母如
季氏康子在其朝與之言弗應從
之及􁙓門弗應而入康子辭於朝
而入見曰肥也不得聞命無乃罪
乎曰子弗聞乎天子及諸矦合民
事於外朝合神事於内朝自卿以
下合官職於外朝合家事於内朝
􁙓門之内婦人治其業焉上下同
之夫外朝子將業君之官職焉内
朝子將庀季氏之政焉皆非吾所
敢言也公父文伯退朝朝其母其
母方績文伯曰以歜之家而主猶
績懼千季孫之怒也其以歜爲不
能事主乎其母歎曰魯其亡乎使
僮子備官而未之聞邪居吾語女
昔聖王之處民也擇瘠土而處之
勞其民而用之故長王天下夫民
勞則思思則善心生逸則淫淫則
忘善忘善則惡心生沃土之民不
材淫也瘠土之民莫不嚮義勞也
是故天子大采朝日與三公九卿
祖識地德日中考政與百官之政
事師尹惟旅牧相宣序民事少采
夕月與太史司載糾虔天刑日入
監九御使潔奉禘郊之粢盛而後
卽安諸矦朝脩天子之業命晝考
其國職夕省其典刑夜儆百工使
無慆淫而後卽安卿大夫朝考其
職晝講其庶政夕序其業夜庀其
家事而後卽安士朝而受業晝而
講貫夕而習復夜而計過無憾而
後卽安自庶人以下明而動晦而
休無日以怠王后親織玄紞公矦
之夫人加之以紘綖卿之内子爲
大帶命婦成祭服列士之妻加之
以朝服自庶士以下皆衣其夫社
而賦事烝而獻功男女效績愆則
有辟古之制也君子勞心小人勞
力先王之訓也自上以下誰敢淫
心舍力今我寡也爾又在下位朝
夕處事猶恐忘先人之業況有怠
惰其何以避辟吾冀而朝夕脩我
曰必無廢先人爾今曰胡不自安
以是承君之官余懼穆伯之絕祀
也仲尼聞之曰弟子志之季氏之
婦不淫矣公父文伯之母季康子
之從祖叔母也康子往焉䦱門與
之言皆不踰閾祭悼子康子與焉
酢不受徹俎不宴宗不具不繹繹
不盡飫則退仲尼聞之以爲别於
男女之禮矣公父文伯之母欲室
文伯饗其宗老而爲賦緑衣之三
章老請守龜卜室之族師亥聞之
曰善哉男女之饗不及宗臣宗室
之謀不過宗人謀而不犯微而昭
矣詩所以合意歌所以詠詩也今
詩以合室歌以詠之度於法矣公
父文伯卒其母戒其妾曰吾聞之
好内女死之好外士死之今吾子
夭死吾惡其以好内聞也二三婦
之辱共先祀者請無瘠色無洵涕
無搯膺無憂容有降服無加服從
禮而靜是昭吾子也仲尼聞之曰
女知莫如婦男知莫如夫公父氏
之婦知也夫欲明其子之令德也
公父文伯之母朝哭穆伯而莫哭
文伯仲尼聞之曰季氏之婦可謂
知禮矣愛而無私上下有章呉伐
越墮會稽獲骨焉節專車呉子使
來好聘且問之仲尼曰無以吾命
賓發幣於大夫及仲尼仲尼爵之
旣徹俎而宴客執骨而問曰敢問
骨何爲大仲尼曰丘聞之昔禹致
羣神於會稽之山防風氏後至禹
殺而戮之其骨節專車此爲大矣
客曰敢問誰守爲神仲尼曰山川
之靈足以紀綱天下者其守爲神
社稷之守爲公侯皆屬於王者客
曰防風氏何守也仲尼曰汪芒氏
之君也守封隅之山者也爲漆姓
在虞夏商爲汪芒氏於周爲長翟
今爲大夫客曰人長之極幾何仲
尼曰僬僥氏長三尺短之至也長
者不過十之數之極也仲尼在陳
有隼集于陳矦之庭而死楛矢貫
之石砮其長尺有咫陳惠公使人
以隼如仲尼之館問之仲尼曰隼
之來也逺矣此肅愼氏之矢也昔
武王充商通道于九夷百蠻使各
以其方賄來貢使無忘職業於是
肅愼氏貢楛矢石砮其長尺有咫
先王欲昭其令德之致逺也以示
後人使永監焉故銘其栝曰肅愼
氏之貢矢以分大姬配虞胡公而
封諸陳古者分同姓以珍玉展親
也分異姓以逺方之職貢使無忘
服也故分陳以肅愼氏之貢君若
使有司求諸故府其可得也使求
得之金櫝如之齊閭丘來盟子服
景伯戒宰人曰䧟而入於恭閔馬
父笑景伯問之對曰笑吾子之大
滿也昔正考父校商之名頌十二
篇於周大師以那爲首其輯之亂
曰自古在昔先民有作温恭朝夕
執事有恪先聖王之傳恭猶不敢
專稱曰自古古曰在昔昔曰先民
今吾子之戒吏人曰䧟而入於恭
其滿之甚也周恭王能庇昭穆之
闕而爲恭楚恭王能知其過而爲
恭今吾子之敎官寮曰陷而後恭
道將何爲季康子欲以田賦使冉
有訪諸仲尼仲尼不對私於冉有
曰求來汝不聞乎先王制土藉田
以力而砥其逺邇賦里以入而量
其有無任力以夫而議其老幼於
是乎有鰥寡孤疾有軍旅之出則
徵之無則已其歳收田一井出稯
禾秉芻缶米不是過也先王以爲
足若子季孫欲其法也則有周公
之藉矣若欲犯法則茍而賦又何
訪焉