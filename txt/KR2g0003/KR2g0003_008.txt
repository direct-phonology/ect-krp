晏子春秋外篇不合經術者第八
　　仲尼見景公景公欲封之晏子㠯爲不可
　　景公上路寢聞哭聲問梁丘㩀晏子對第
　　　二
　　仲尼見景公景公曰先生奚不見寡人宰
　　仲尼之齊見景公而不見晏子子貢致問
　　景公出田顧問晏子若人之衆有孔子乎
　　仲尼相魯景公患之晏子對以勿憂第六
　　景公問有臣有兄弟而强足恃乎晏子對
　　景公游牛山少樂請晏子一顧第八
　　景公爲大鐘晏子與仲尼栢常騫知將毀
　　田無宇非晏子有老妻晏子對以去老謂
　　　工女欲入身于晏子晏子辭不受第十一
　　　景公欲誅羽人晏子以爲灋不宜法第十
　　　　二
　　　景公謂晏子東海之中有水而赤晏子詳
　　　景公問天下有極大極細晏子對第十四
　　　莊公圖莒國人擾紹㠯晏子在廼止第十
　　　　五
　　晏子死景公馳往哭哀畢而去第十六
　　晏子死景公哭之稱莫復陳吾過第十七
　　晏子殁左右䛕弦章諌景公賜之魚第十
　　　八
　仲尼見景公景公欲封之晏子以爲不可第
　　一
仲尼之齊見景公景公說之欲封之以爾稽㠯
吿晏子晏子對曰不可彼浩𥚑自順不可㠯教
下好樂綏扵民不可使親治立命而建事不可
守職厚塟破民貧國久䘮道哀費日不可使子
民行之難者在内而傳者無其外故異于服勉
于容不可以道衆而馴百姓自大贒之滅周室
之卑也威儀加多而民行滋薄聲樂繁充而世
悳滋衰今孔丘盛聲樂以侈世飾弦歌皷舞以
聚徒繁登降之禮趨翔之節㠯觀衆傳學不可
㠯儀世勞思不可𥙷民兼壽不能殫其教當年
不能究其禮積財不能瞻其樂繁飾邪術以營
世君盛爲聲樂以滛愚其民也不可以示其教
也不可㠯導民今欲封之以移齊國之俗非所
以導衆存民也公曰善于是厚其禮而留其敬
見不問其道仲尼廼行○此并下五章皆毀詆
孔子殊合經術故著於此篇
　景公上路寢聞哭聲問梁丘據晏子對第二
景公上路寢聞哭聲曰吾若聞哭聲何爲者也
梁丘據對曰魯孔丘之徒鞠語者也眀於禮樂
審扵服䘮其母死塟埋甚厚服䘮三年哭泣甚
疾公曰豈不可哉而色恱之晏子曰古者聖人
非不知能繁登降之禮制規矩之節行表綴之
數以教民㠯爲煩人留日故制禮不羡扵便事
非不知能揚干戚鐘皷竽瑟以勸衆也以爲費
財留工故制樂不羡于和民非不知能累世殫
國以奉死哭泣處哀以持久也而不爲者知其
無𥙷死者而深害生者故不以導民今品人飾
禮煩事羡樂滛民崇死㠯害生三者聖王之所
禁也贒人不用悳毀俗流故三邪得行于世是
非贒不肖雜上妄說邪故好惡不足以導衆此
三者路世之政單事之教也公曷爲不察聲受
而色恱之
　仲尼見景公景公曰先生奚不見寡人宰乎
仲尼游齊見景公景公曰先生奚不見寡人宰
乎仲尼對曰臣聞晏子事三君而得順焉是有
三心所以不見也仲尼出景公以其言告晏子
晏子對曰不然嬰爲三心三君爲一心故三君
皆欲其國之安是以嬰得順也嬰聞之是而非
之非而是之猶非也孔丘必據處此一心矣
　仲尼之齊見景公而不見晏子子貢致問第
　　四
仲尼之齊見景公而不見晏子子貢曰見君不
見其從政者可乎仲尼曰吾聞晏子事三君而
順焉吾疑其爲人晏子聞之曰嬰則齊之世民
也不維其行不識其過不能自立也嬰聞之有
幸見􁆰無幸見惡誹譽爲類聲響相應見行而
從之者也嬰聞之以一心事三君者所以順焉
㠯三心事一君者不順焉今未見嬰之行而非
其順也嬰聞之君子獨立不慙于影獨寢不慙
扵䰟孔子㧞樹削跡不自以爲辱窮陳蔡不自
以爲約非人不得其故是猶澤人之非斤斧山
人之非網罟也出之其口不知其困也始吾望
傳而貴之今吾望傳而疑之仲尼聞之曰語有
之言發扵爾不可止於逺也行存扵身不可掩
扵衆也吾竊議晏子而不中夫人之過吾罪㡬
矣丘聞君子過人以爲友不及人㠯爲師今丘
失言扵夫子譏之是吾師也因宰我而謝焉然
仲尼見之
　景公出田顧問晏子若人之衆有孔子乎第
　　五
景公出田寒故以爲渾猶顧而問晏子曰若人
之衆則有孔子焉乎晏子對曰有孔子焉則無
有若舜焉則嬰不識公曰孔子之不逮舜爲間
矣曷爲有孔子焉則無有若舜焉則嬰不識晏
子對曰是廼孔子之所以不逮舜孔子行一節
者也處民之中其過之識况乎處君之中乎舜
者民處之中則自齊乎士處君子之中則齊乎
君子上與聖人則固聖人之材也此廼孔子之
所㠯不逮舜也
　仲尼相魯景公患之晏子對以勿憂第六
仲尼相魯景公患之謂晏子曰隣國有聖人敵
國之憂也今孔子相魯若何晏子對曰君其勿
憂彼魯君弱主也孔子聖相也君不如隂重孔
子設以相齊孔子强諫而不聽必驕魯而有齊
君勿納也夫絕扵魯無主于齊孔子困矣居朞
年孔子去魯之齊景公不納故困於陳蔡之間
○此上五章皆毀詆孔子而此章復稱爲聖相
設相齊以孔子似非乎仲之所宜故著於此篇
　景公問有臣有兄弟而强足恃乎晏子對不
景公問晏子曰有臣而强足恃乎晏子對曰不
足恃有兄弟而强足恃乎晏子對曰不足恃公
忿然作色曰吾今有恃乎晏子對曰有臣而强
無甚如湯有兄弟而强無甚如桀湯有弑其君
桀有亡其兄豈以人爲足恃哉可以無亡也○
此章與景公問臣并兄弟之强而晏子對㠯湯
桀無以垂訓故著扵此篇
　景公遊牛山少樂請晏子一願第八
景公逰于牛山少樂公曰請晏子一願晏子對
曰不嬰何願公曰晏子一願對曰臣願有君而
見畏有妻而見歸有子而可遺公曰善晏乎子
之願載一願晏子對曰臣願有君而明有妻而
材家不貧有良隣有君而眀日順嬰之行有妻
而材則使嬰不忘家不貧則不愠朋友所識有
良隣則日見君子嬰之願也公曰善乎晏子之
願也晏子對曰臣願有君而可輔有妻而可去
有子而可怒公曰善乎晏子之願也此章裁晏
子之願如此無以垂訓故著扵此篇
　景公爲大鐘晏子與仲尼栢常騫知將毀第
　　九
景公爲大鐘將懸之晏子仲尼栢常騫三人朝
俱曰鐘將毀衝之果毀公召三子者而問之晏
子曰鍾大不祀先君而㠯燕非禮是以曰鍾將
毀仲尼曰鍾大而懸下衝之其氣下囘而下薄
是以曰鍾將毀栢常騫曰今庚申雷日也音莫
勝於雷是以曰鍾將毀也○此章與景公爲㤗
呂成將燕饗晏子諌章旨同而尤近怪故著于
此篇
　田無字非晏子有老妻晏子對以去老謂之
田無宇見晏子獨立扵閨内有婦人出扵室者
髪斑白衣緇布之衣而無裏裘田無宇譏之曰
出於室爲何者也晏子曰嬰之家也無宇曰位
爲中卿田七十萬何㠯老爲妻對曰嬰聞之去
老者謂之亂納少者謂之淫且夫見色而忘義
處富貴而失倫謂之逆道嬰可以有淫亂之行
不顧于倫逆古之道乎○此章與景公以晏子
妻老欲納愛女㫖同而事異陳無宇雖至凢品
亦未應㠯是誚晏子没非晏子者將納其說見
棄妻乎無㠯垂訓故著于此篇
　工女欲入身於晏子晏子辤不受第十一
有工女託扵晏子之家焉者曰婢妾在廓之野
人也願得入身比數於下陳焉晏子曰乃今日
而後自知吾不肖也古之爲政者士農工啇異
居男女有别而不通故士無邪行女無滛事今
僕託國主民而女欲犇㒒㒒必色見而行無廉
也遂不見○此章與犯傷槐之令者女求入晏
子家事同而辭略且無因而至故著于此篇
　景公欲誅羽人晏子以爲法不宜殺第十二
景公盖姣有羽人視景公僭者公謂左右曰問
之何視寡人之僭也羽人對曰言亦死而不言
亦死竊姣公也公曰合色寡人也殺之晏子不
時而入見曰蓋聞君有所怒羽人公曰然色寡
人故將殺之晏子對曰嬰聞拒欲不道惡􁆰不
祥雖使色君扵灋不宜殺也公曰惡然乎若使
沐浴寡人將使抱背○此章不典無以垂訓故
著于此篇
　景公謂晏子東海之中有水而赤晏子詳對
景公謂晏子曰東海之中有水而赤其中有棗
華而不實何也晏子對曰昔者秦繆公乗龍而
理天下以黃布褁烝棗至東海而捐其布彼黃
布故水赤烝棗故華而不實公曰吾詳問子何
爲對曰嬰聞之詳問者亦詳對之也○此并下
一章語數俳而義無所耴故著扵此篇
　景公問天下有極大極細晏子對第十四
景公問晏子曰天下有極大乎晏子對曰有足
游浮雲背凌蒼天尾偃天間躍啄北海頸尾咳
於天地乎然而漻漻不知六翮之所在公曰天
下有極細乎晏子對曰有東海有蠱巢扵蟁睫
再乳再飛而蟁不爲驚臣嬰不知其名而東海
漁者命曰焦㝠
　莊公圖莒國人擾紹以晏子在廼止第十五
莊公闔門而圖莒國人以爲有亂也皆操長兵
而立於閭公召睢休相而問曰寡人闔門而圖
莒國人㠯爲有亂皆摽長兵而立于衢閭柰何
休相對曰誠無亂而國㠯爲有則仁人不存請
令于國言晏子之在也公曰諾以令於國孰謂
國有亂者晏子在焉然後皆散兵而歸君子曰
夫行不可不務也晏子存而民心安此一曰之
所爲也所以見於前信扵後者是以晏子立人
臣之位而安萬民之心○此章特以晏子而紹
國人故著于此篇
　晏子死景公馳哭往哀畢而去第十六
景公游於菑聞晏子死公乗侈輿服繁駔驅之
而因爲遲下車而趨知不若車之遫則又乗比
至於國者四下而趨行哭而徃伏尸而虢曰子
大夫日夜責寡人不遺尺寸寡人猶且滛泆而
不収怨罪重積于百姓令天降禍於齊不加于
寡人而加於夫子齊國之社稷危矣百姓將誰
告夫○此并下二章皆晏子殁後景公追懐之
言故著于此篇
　晏子死景公哭之稱莫復陳告吾過第十七
晏子死景公操玉加於晏子而哭之涕沾襟章
子諫曰非禮也公曰安用禮乎昔者吾與夫子
遊於公邑之上一日而三不聽寡人今其孰能
然乎吾失夫子則亡何禮之有免而哭哀盡而
去
　晏子没左右諛弦章諌景公賜之魚第十八
晏子没十有七年景公飲諸大夫酒公射出質
堂上唱善若出一口公作色太息播弓矢弦章
入公曰章吾失晏子未甞聞吾不善章曰臣聞
君好臣服君嗜臣食尺蠖食黃身黃食蒼身蒼
君其食諂人言乎公曰善賜弦章魚五十乗弦
章歸魚車塞途章撫其僕曰曩之唱善者皆欲
此魚也固辭不受
晏子春秋外篇不合經術者第八終
