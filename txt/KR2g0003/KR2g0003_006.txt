晏子春秋内篇雜下第六靈公禁婦人爲丈夫飾不止晏子請先内齊人好轂擊晏子紿不祥而禁之第二景公瞢五丈夫稱無辜晏子知其冤第三栢常騫禳鳥死將爲景公請壽晏子識其景公成栢寢而師開言室夕晏子辨其所景公病水瞢與日闘晏子教占瞢者㠯對景公病瘍晏子撫而對之廼知群臣之野景公使吳吳王命儐者稱天子晏子詳惑晏子使楚楚爲小門晏子稱使狗國者入楚王欲辱晏子指盗者爲齊人晏子對以楚王饗晏子進橘置削晏子不剖而食第十一晏子布衣棧事而朝陳桓子侍景公飲酒田無宇請求四方之學士晏子謂君子難田無宇勝欒氏高氏欲分其家晏子使致子尾疑晏子不受慶氏之邑晏子謂足欲景公祿晏子平因與槀邑晏子願計三言梁丘據言晏子食肉不足景公割地將封景公以晏子食不足致千金而晏子固不景公㠯晏子衣食弊薄使田無宇致封邑田桓子疑景子何以辤邑晏子荅㠯君子景公欲更晏子宅晏子辤以近市得所求景公毀晏子隣以益其宅晏子因陳桓子景公欲爲晏子築室扵宫内晏子稱是㠯景公㠯晏子妻老且惡欲内愛女晏子再景公以晏子乗弊車駑馬使梁丘據遺之景公睹晏子之食菲薄而嗟其貧晏子稱梁丘據自患不及晏子晏子勉據吕常爲晏子老辤邑景公不許致車一乗而後止二十八晏子病將死妻問所欲言云毋變爾俗第二十九晏子病將死鑿楹納書命子壯而示之第三十靈公禁婦人爲丈夫飾不止晏子請先内勿靈公好婦人而丈夫飾者國人盡服之公使史禁之曰女子而男子飾者裂其衣斷其帶裂衣斷帶相望而不止晏子見公問曰寡人使史禁女子而男子飾裂斷其衣帶相望而不止者何也晏子對曰君使服之於内而禁之扵外猶懸牛首于門而賣馬肉扵内也公何以不使内勿服則外莫敢爲也公曰善使内勿服踰月而國莫之服齊人好轂擊晏子紿㠯不祥而禁之第二齊人甚好轂擊相犯㠯爲樂禁之不止晏子患之廼爲新車良馬出與人相犯也曰轂擊者不祥臣其祭祀不順居處不敬乎下車而棄去之然後國人乃不爲故曰禁之以制而身不先行民不能止故化其心莫若教也景公夣五丈夫稱無辜晏子知其冤第三景公畋扵梧丘夜猶早公姑坐睡而夢有五丈夫北面韋廬稱無罪焉公覺召晏子而告其所夢公曰我其嘗殺不辜誅無罪耶晏子對曰昔者先君靈公畋五丈夫罟而駭獸故殺之斷其頭而葬之命曰五丈夫之丘此其地耶公令人掘而求之則五頭同穴而存焉公曰嘻令吏葬之國人不知其瞢也曰君憫白骨而况扵生者乎不遺餘力矣不釋餘知矣故曰君子之爲善易矣栢常騫禳鳥死將爲景公請壽晏子識其妄景公爲路寢之䑓成而不踊焉栢常騫曰君爲臺甚急䑓成君何爲而不踊焉公曰然有梟昔者鳴聲無不爲也吾惡之甚是㠯不踊焉栢常騫曰臣請禳而去公曰何具對曰築新室爲置白茅公使爲室成置白茅焉栢常騫夜用事眀日問公曰今昔聞鴞聲乎公曰一鳴而不復聞使人往視之鴞當陛布翌伏地而死公曰子之道若此其眀亦能益寡人之壽乎對曰能公曰能益㡬何對曰天子九諸侯七大夫五公曰子亦有徴兆之見乎對曰得壽地且動公喜令百官趣具騫之所求栢常騫出遭晏子于塗拜馬前辭騫曰爲禳君鴞而殺之君謂騫曰子之道若此其明也亦能益寡人壽乎騫曰能今且大祭爲君請壽故將徃㠯問晏子曰嘻亦善能爲君請壽也雖然吾聞之維以政與悳而順乎神爲可㠯益壽今徒祭可以益壽乎然則福兆有見乎對曰得壽地將動晏子曰騫昔吾見維星絶樞星散地其動汝㠯是乎栢常騫俯有間抑而對曰然晏子曰爲之無益不爲無損也汝薄栢毋費民且無令君知之景公成賦寢而師開言室夕晏子辨其所以景公新成栢寢之室使師開鼓琴師開左撫宫右彈啇曰室夕公曰何以知之師𨳩對曰東方之聲薄西方之聲揚公召大匠曰室何爲夕大匠曰立室㠯宫矩爲之扵是召司空曰立宫何爲夕司空曰立宫以城矩爲之眀日子朝晏公公曰先君太公以營丘之封立城曷爲夕晏子對曰古之立國者南望南斗北戴樞星彼安有朝夕哉然而以今之夕者周之建國國之西方以尊周也公蹵然曰古之臣乎景公病水瞢與日闘晏子教占瞢者以對第六景公病水臥十數日夜瞢與二日闘不勝晏子朝公曰夕者夢與二日闘而寡人不勝我其死乎晏子對曰請召占瞢者出扵閨使人以車迎占夢者至曰曷爲見召晏子曰夜者公夢二日與公闘不勝公曰寡人死乎故請君占夢是所爲也占夢者曰請反其書晏子曰毋反書公所病者隂也日者陽也一隂不勝二陽故病將巳㠯是對占夢者入公曰寡人瞢與二日闘而不勝寡人死乎占夢者對曰公之所病隂也日者陽也一隂不勝二陽公病將巳居三日公病大愈公且賜占夣者占夢者曰此非臣之力晏子教臣也公召晏子且賜之晏子曰占夢以臣之言對故有益也使臣言之則不信矣此占夢之力也臣無功焉公兩賜之曰㠯晏子不奪人之功以占夢者不蔽人之能景公病瘍晏子撫而對之廼知群臣之野第七景公病疽在背高子國子請公曰職當撫瘍髙子進而撫瘍公曰熱乎曰熱熱何如曰如火其色何如曰如未熟李大小何如曰如豆堕者何如曰如屨辦二子者出晏子請見公曰寡人有病不能勝衣冠㠯出見夫子夫子其辱視寡人乎晏子入呼宰人具盥御者具巾刷手溫之發席傳薦跪請撫瘍公曰其熱何如曰如日其色何如曰如蒼玉大小何如曰如璧其墮者何如曰如珪晏子出公曰吾不見君子不知野人之掘也晏子使吳吳王命儐者稱天子晏子詳惑第八晏子使吳吳王謂行人曰吾聞晏嬰盖北方辯于辭習于禮者也命儐者曰客見則稱天子請見眀日晏子有事行人曰天子請見晏子蹵然行人又曰天子請見晏子蹙然又曰天子請見晏子蹙然者三曰臣受命弊邑之君將使扵吳王之所以不敏而迷惑入扵天子之朝敢問吳王惡乎存然後吳王曰夫差請見見之以諸侯之禮晏子使楚楚爲小門晏子稱使狗國者入狗晏子使楚以晏子短楚人爲小門于大門之側而延晏子晏子不入曰使狗國者從狗門入今臣使楚不當從此門入儐者更道從大門入見楚王王曰齊無人耶晏子對曰臨溜三百閭張𬒮成隂揮汗成雨比肩繼踵而在何爲無人王曰然則子何爲使乎晏子對曰齊命使各有所主其賢者使使贒王不肖者使使不肖王嬰最不肖故直使楚矣楚王欲辱晏子指盗者爲齊人晏子對㠯橘晏子將楚楚聞之謂左右曰晏嬰齊之習辤者也今方來吾欲辱之何以也左右對曰爲其來也臣請縛一人過王而行王者何爲者也對曰齊人也王曰何坐曰坐盗晏子至楚王賜晏子酒酒酣吏二縳一人詣王王曰縳者曷爲者也對曰齊人也坐盜王視晏子曰齊人固善盗乎晏子避席對曰嬰聞之橘生淮南則爲橘生于淮北則爲枳葉徒相似其實味不同所以然者何水土異也今民生長扵齊不盜入楚則盜得無楚之水土使民善盜耶王笑曰聖人非所與熙也寡人反耴病焉楚王饗晏子進橘置削晏子不剖而食第十一景公使晏子於楚楚王進橘置削晏子不剖而並食之楚橘王曰當去剖晏子對曰臣聞之賜人主前者瓜桃不削橘柚不剖今者萬乗無教今臣故不敢剖不然臣非不知也晏子布衣棧車而朝田桓子侍景公飮酒請景公飮酒田桓子侍望見晏子而復扵公曰請浮晏子公曰何故也無宇對曰晏子衣緇布之衣麋鹿之裘棧軫之車而駕駑馬㠯朝是隱君之賜也公曰諾晏子坐酌者奉觴進之曰君命浮子晏子曰何故也田桓子曰君賜之卿位以尊其身寵之百萬以富其家群臣其爵莫尊于子祿莫重扵子今子衣緇布之衣麋鹿之裘棧軫之車而駕駑馬以朝是則隱君之賜也故浮子晏子避席曰請飮而後辭乎其辭而後飲乎公曰辭然後飮晏子曰君之賜卿位以尊其身嬰非敢爲顯受也爲行君令也寵以百萬㠯冨其家嬰非敢爲冨受也爲通君賜也臣聞古之賢君有受厚賜而不顧其困族則過之臨事守職不勝其任則過之君之内隷臣之父兄若有離散在扵野鄙此臣之罪也君之内隷臣之所職若有播之在于四方此臣之罪也兵革之不完戰車之不修此臣之罪也若夫弊車駑馬以朝意者非臣之罪乎且臣以君之賜父之黨無不乗車者母之黨無不足于衣食者妻之黨無凍餒者國之閒士待臣而後舉火者數百家如此者爲彰君賜乎爲隱君賜乎公曰善爲我浮無宇也田無宇請求四方之學士晏子謂君子難得田桓子見晏子獨立扵墻隂曰子何爲獨立而不憂何不求四鄕之學士可者而與坐晏子曰共立似君子出言而非也嬰惡得學士之可者而與之坐且君子之難得也若美山然名山旣多矣松栢旣茂矣望之相相然盡目力不知厭而世有所美焉固欲登彼相相之上仡仡然不知厭小人者與此異若部婁之未登善登之無蹊維有楚棘而巳逺望無見也俛就則傷要惡能無獨立焉且人何憂靜處逺慮見嵗若月學問不厭不知老之將至安用從酒田桓子曰何謂從酒晏子曰無客而飲謂之從酒今若子者晝夜守尊謂之徔酒也田無宇勝欒氏高氏欲分其家晏子使致之欒氏髙氏欲逐田氏鮑氏田氏鮑氏先知而遂攻之髙彊曰先得君田鮑安往遂虎門二家召晏子晏子無所從也徔者曰何爲不助田鮑晏子曰何善焉其助之也何爲不助欒高曰庸愈扵彼乎門開公召而入欒髙不勝而出田桓子欲分其家㠯吿晏子晏子曰不可君不能飾法而群臣專制亂之本也今又欲分其家利其貨是非制也子必致之公且嬰聞之禁者政之本也讓者德之主也欒髙不讓以至此禍可毋愼乎㢘之謂公正讓之謂保德凢有血氣者皆有爭心怨利生孽維義可以爲長存且分爭者不勝其禍辭讓者不失其福子必勿耴桓子曰善盡致之公而請老于劇子尾疑晏子不受慶氏之邑晏子謂足欲則慶氏亡分其邑與晏子弼殿其鄙卒晏子弗受子尾曰富者人之所欲也何獨弗欲晏子對曰慶氏之邑足欲故亡吾邑不足欲也益之以弼殿廼足欲足欲亡無矣日在外不得宰吾一邑不受弼殿非惡富也恐失冨也且夫富如布帛之有幅焉爲之制度使無遷也夫生厚而用利于是乎正德㠯幅之使無黜慢謂之幅利利過則爲敗吾不敢貪多所謂幅也○或作晏子對曰先人有言曰無功之賞不義之冨禍之媒也夫離治求富禍也慶氏知而不行是以失之我非惡冨也諺曰前車覆後車戒吾恐失冨不敢受之也景公祿晏子平隂與槀邑晏子願行三言㠯景公祿晏子㠯平隂與槀邑反市者十一社晏子辤曰吾君好治宫室民之力弊矣又好盤游翫好以飾女子民之財竭矣又好興師民之死近矣弊其力竭其財近其死下之疾其上甚矣此嬰之所爲不敢受也公曰是則可矣雖然君子獨不欲富與貴乎晏子曰嬰聞爲人臣者先君後身安國而度家宗君而處身曷爲獨不欲冨與貴也公曰然則曷以祿夫子晏子對曰君啇漁鹽關市譏而不征耕者十耴一焉弛刑罸若死者刑若刑者罸若罸者兔若此三言者嬰之祿君之利也公曰此三言者寡人無事焉請以從夫子公既行若三言使人問大國大國之君曰齊安矣使人問小國小國之君曰齊不我加矣梁丘據言晏子食肉不足景公割地將封晏晏子相齊三年政平民說梁丘㨿見晏子中食而肉不足以告景公旦日割地將封晏子晏子辭不受曰冨而不驕者未嘗聞者貧而不恨者嬰是也所以貧而不恨者以若爲師也今封易嬰之師師巳輕封巳重矣請辤景公㠯晏子食不足致千金而晏子固不受晏子方食景公使使者至分食食之使者不飽晏子亦不飽使者反言之公公曰嘻晏子之家若是其貧也寡人不知是寡人之過也使吏致千金與市租請以奉賓客晏子辤三教之終再拜而辭曰嬰之家不貧㠯君之賜澤覆三族延及交逰以振百姓君之賜也厚矣嬰之家不貧也嬰聞之夫厚取之君而施之民是臣代君君民也忠臣不爲也厚耴之君而不施扵民是爲筐篋之藏也仁人不爲也進耴于君退得罪于士身死而財遷扵它人是爲宰藏也智者不爲也十夫緫之布一豆之食足扵中免矣景公謂晏子曰昔吾先君桓公以書社五百封管仲不辭而受子辭之何也晏子曰嬰聞之聖人千慮必有一失愚人千慮必有一得意者管仲之失而嬰之得者耶故再拜而不敢受命景公以晏子衣食弊薄使田無宇致封邑晏晏子相齊衣十升之布脫粟之食五卵苔菜而巳左右以告公公爲之封邑使田無宇致臺與無鹽晏子對曰昔吾先君太公受之營丘爲地五百里爲世國長自太公至扵公之身有數十公矣茍能說其君以取邑不至公之身趣齊塼以求升土不得容足而寓焉嬰聞之臣有悳益禄無悳退祿惡有不肖父爲不肖子爲封邑以敗其君之政者乎遂不受田桓子疑晏子何以辤邑晏子荅㠯君子之景公賜晏子邑晏子辤田桓子謂晏子曰君歡然與子邑必不受恨㠯君何也晏子對曰嬰聞之節受于上者寵長于君儉居處者名廣扵外夫長寵廣名君子之事也嬰獨庸能巳乎景公欲更晏子宅晏子辤㠯近市得求諷公景公欲更晏子之宅曰子之宅近市湫隘囂塵不可以居請更諸爽塏者晏子辭曰君之先臣容焉臣不足㠯嗣之扵臣侈矣且小人近市朝夕得所求小人之利也敢煩里旅公笑曰子近市識貴賤乎對曰旣竊利之敢不識乎公曰何貴何賤是時也公繁于刑有鬻踊者故對曰踊貴而屨賤公愀然改容公爲是省于刑君子曰仁人之言其利博哉晏子一言而齊侯省刑詩曰君子如祉亂無遄巳其是之謂乎景公毀晏子隣以益其宅晏子因陳桓子以晏子使晉景公更其宅反則成矣旣拜廼毀之而爲里室皆如其舊則使宅人反之且諺曰非宅是卜維隣是卜二三子先卜隣矣違卜不祥君子不犯非禮小人不犯不祥古之制也吾敢違諸乎卒復其舊宅公弗許因陳桓子以請廼許之○或作晏子使魯比其反景公爲毀其隣以益其宅晏子反聞之待扵郊使人復于公曰臣之貧頑而好大室也乃通扵君故君大其居臣之罪大矣公曰夫子之鄕惡而居小故爲夫子爲之欲夫子居之㠯慊寡人也晏子對曰先人有言曰毋卜其居而卜其隣舎今得意扵君者慊其居則毋卜巳没氏之先人卜與臣隣吉臣可以廢没氏之卜乎夫大居而逆隣歸之心臣不願也請辤景公欲爲晏子築室扵宫内晏子稱是以逺景公謂晏子曰寡人欲朝昔見爲夫子築室扵閨内可乎晏子對曰臣聞之隱而顯近而結維至賢耳如臣者飾其容止以待承令猶恐罪戾也今君近之是逺之也請辭景公以晏子妻老且惡欲納􁆰女晏子再拜景公有􁆰女請嫁于晏子公廼徃燕晏子之家飮酒酣公見其妻曰此子之内子耶晏子對曰然是也公曰嘻亦老且惡矣寡人有女少且姣請以滿夫子之宫晏子違席而對曰乃此則老且惡嬰與之居故矣故及其少而姣也且人固㠯壯託乎老姣託乎惡彼嘗託而嬰受之矣君雖有賜可以使嬰倍其託乎再拜而辤景公以晏子乗弊車駑馬使梁丘據遺之三晏子朝乗弊車駕駑馬景公見之曰嘻夫子之祿寡耶何乗不任之甚也晏子對曰頼君之賜得以壽三族及國游士皆得生焉臣得暖衣飽食弊車駑馬㠯奉其身扵臣足矣晏子出公使梁丘㨿遺之輅車乗馬三返不受公不恱趣召晏子晏子至公曰夫子不受寡人亦不乗晏子對曰君使臣臨百官之吏臣節其衣服飮食之養㠯先國之民然猶恐其侈靡而不顧其行也今輅車乗馬君乗之上而臣亦乗之下民之無義侈其衣服飲食而不顧其行者臣無以禁之遂讓不受景公睹晏子之食菲薄而嗟其貧晏子稱有晏子相景公食脫粟之食炙三弋五卵苔菜耳矣公聞之徃燕焉睹晏子之食也公曰嘻夫子之家如此其貧乎而寡人不知寡人之罪也晏子對曰㠯世之不足也免粟之食飽士之一乞也炙三弋士之二乞也五卵士之三乞也嬰無倍人之行而有參士之食君之賜厚矣嬰之家不貧再拜而謝梁丘㨿自患不及晏子晏子勉據常爲常行梁丘據謂晏子曰吾至死不及夫子矣晏子曰嬰聞之爲者常成行者常至嬰非有異于人也常爲而不置常行而不休者故難及也晏子老辤邑景公不許致車一乗而後止第二十八晏子相景公老辭邑公曰自吾先君定公至今用世多矣齊大夫未有老辤邑者矣今天子獨辤之是毀國之故棄寡人也不可晏子對曰嬰聞古之事君者稱身而食徳厚而受祿德薄則辭祿德厚受祿所㠯明上也德薄辭祿可以潔下也嬰老薄無能而厚受祿是掩上之眀汚下之行不可公不許曰昔吾先君桓公有管仲恤勞齊國身老賞之㠯三歸澤及子孫今夫子亦相寡人欲爲夫子三歸澤至子孫豈不可哉對曰昔者管子事桓公桓公義高諸侯德僃百姓今嬰事君也國僅齊扵諸侯怨積乎百姓嬰之罪多矣而君欲賞之豈以其不肖父其不肖子厚受賞㠯傷國民義哉且夫悳薄而祿厚智惛而家富是彰汚而逆教也不可公不許晏子出異日朝得間而入邑致車一乗而後止晏子病將死妻問所欲言云毋變爾俗第二十九晏子病將死其妻曰夫子無欲言乎子曰吾恐死而俗變謹視爾家毋變爾俗也晏子病將死鑿楹納書命子壯而示之第三十晏子病將死鑿楹納書焉謂其妻曰楹語也子壯而示之及壯發書之言曰布帛不可窮窮不可飾牛馬不可窮窮不可服士不可窮竆不可任國不可竆窮不可竊也