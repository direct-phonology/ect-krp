韓嬰齊桓公逐白鹿至麥丘之邦
遇人曰何謂者也對曰臣麥丘之
邦人桓公曰叟年幾何對曰臣年
八十有三矣桓公曰美哉與之飲
曰叟盍爲寡人壽也對曰野人不
知爲君王之壽桓公曰盍以叟之
壽祝寡人矣邦人奉觴再拜曰使
吾君固壽金玉之賤人民是寳桓
公曰善哉祝乎寡人聞之矣至德
不孤善言必再叟盍優之邦人奉
觴再拜曰使吾君好學士而不惡
問賢者在側諌者得入桓公曰善
哉祝乎寡人聞之至德不孤善言
必三叟盍優之邦人奉觴再拜曰
無使羣臣百姓得罪於吾君無使
吾君得罪於羣臣百姓桓公不說
曰此言者非夫前二言之祝叟其
革之矣邦人澘然而涕下曰願君
熟思之此一言者夫前二言之上
也臣聞子得罪於父可因姑娣妹
謝也父乃赦之臣得罪於君可使
左右謝也君乃赦之昔者桀得罪
於臣也至今未有爲謝也桓公曰
善哉寡人頼宗廟之福社稷之靈
使寡人遇叟於此扶而載之自御
以歸薦之於廟而斷政焉桓公之
所以九合諸侯一匡天下不以兵
車者非獨管仲也亦遇之於是詩
曰濟濟多士文王以寧鮑叔薦管
仲曰臣所不如管夷吾者五寛惠
柔愛臣弗如也忠信可結於百姓
臣弗如也制禮約法於四方臣弗
如也决獄折中臣弗如也執枹鼓
立於軍門使士卒勇臣弗如也詩
曰濟濟多士文王以寧晉文公重
耳亡過曹里鳬湏從因盗重耳資
而亡重耳無糧餒不能行子推割
股肉以食重耳然後能行及重耳
反國國中多不附重耳者於是里
鳬須造見曰臣能安晉國文公使
人應之曰子尚何面目來見寡人
欲安晉也里鳬須曰君沐邪使者
曰否鳬湏曰臣聞沐者其心倒心
倒者其言悖今君不沐何言之悖
也使者以聞文公見之里鳬須仰
首曰離國乆臣民多過君君反國
而民皆自危里鳬須又襲竭君之
資避於深山而君以餒介子推割
股天下莫不聞臣之爲賊亦大矣
罪至十族未足塞責然君誠赦之
罪與驂乗遊於國中百姓見之必
知不念舊惡人自安矣於是文公
大恱從其計使驂乗於國中百姓
見之皆曰夫里鳬須且不誅而驂
乗吾何懼也是以晉國大寧故書
云文王卑服即康功田功若里鳬
須罪無赦者也詩曰濟濟多士文
王以寧傳曰言爲王之不易也大
命之至其太宗太史太祝斯素服
執䇿北面而弔乎天子曰大命旣
至矣如之何憂之長也授天子䇿
一矣曰敬享以祭永主天命畏之
無疆厥躬無敢寧授天子䇿二矣
曰敬之夙夜伊祝厥躬無怠萬民
望之授天子䇿三矣曰天子南面
受於帝位以治爲憂未以位爲樂
也詩曰天難忱斯不易惟王君子
温儉以求於仁恭讓以求於禮得
之自是不得自是故君子之於道
也猶農夫之耕雖不獲年之優無
以易也大王亶甫有子曰太伯仲
雍季歷歷有子曰昌太伯知大王
賢昌而欲季爲後也太伯去之吳
大王將死謂曰我死汝徃讓兩兄
彼即不來汝有義而安大王薨季
之吳告伯仲伯仲從季而歸群臣
欲伯之立季季又讓伯謂仲曰今
群臣欲我立季季又讓何以處之
仲曰刑有所謂矣要於扶微者可
以立季季遂立而養文王文王果
受命而王孔子曰太伯獨見王季
獨知伯見父志季知父心故大王
太伯王季可謂見始知終而能承
志矣詩曰自太伯王季惟此王季
因心則友則友其兄則篤其慶載
錫之光受禄無䘮奄有四方此之
謂也太伯反呉吳以爲君至夫差
二十八世而滅齊宣王與魏惠王
㑹田於郊魏王曰亦有寳乎齊王
曰無有魏王曰若寡人之小國也
尚有徑寸之珠照車前後十二乗
者十枚奈何以萬乗之國無寳乎
齊王曰寡人之所以爲寳與王異
吾臣有檀子者使之守南城則楚
人不敢爲寇泗水上有十二諸侯
皆來朝吾臣有盼子者使之守髙
唐則趙人不敢東漁於河吾臣有
黔夫者使之守徐州則燕人祭北
門趙人祭西門從而歸之者十千
餘家吾臣有種首者使之備盗賊
而道不拾遺吾將以照千里之外
豈特十二乗哉魏王慙不懌而去
詩曰辭之懌矣民之莫矣東海有
勇士曰菑丘訢以勇猛聞於天下
遇神淵曰飲馬其僕曰飲馬於此
者馬必死曰以訢之言飲之其馬
果沈菑丘訢去朝服拔劒而人三
日三夜殺三蛟一龍而出雷神隨
而擊之十日十夜眇其左目要離
聞之徃見之曰訢在乎曰送有䘮
者徃見訢於墓曰聞雷神擊子十
日十夜眇子左目夫天怨不全日
人怨不旋踵至今弗報何也叱而
去墓上振憤者不可勝數要離歸
謂門人曰菑丘訢天下之勇士也
今日我辱之人中是其必來攻我
暮無閉門寢無閉戸菑丘訢果夜
來拔劒住要離頸曰子有死罪三
辱我以人中死罪一也暮不閉門
死罪二也寢不閉戸死罪三也要
離曰子待我一言來謁不肖一也
㧞劒不刺不肖二也刃先辭後不
肖三也能殺我者是毒藥之死耳
菑丘訢引劒而去曰嘻所不若者
天下惟此子爾傳曰公子目夷以
辭得國今要離以辭得身言不可
不文猶若此乎詩曰辭之懌矣民
之莫矣傳曰齊使使獻鴻於楚鴻
渴使者道飲鴻玃笞潰失使者遂
之楚曰齊使臣獻鴻鴻渇道飲玃
笞潰失臣欲亡爲失兩君之使不
通欲抜劒而死人將以吾君賤士
貴鴻也玃笞在此願以汙事楚王
賢其言辯其詞因留而賜之終身
以爲上客故使者必矜文辭喻誠
信明氣志解結申屈然後可使也
詩曰辭之懌矣扁鵲過虢侯世子
暴病而死扁鵲造宫曰吾聞國中
卒有壤土之事得無有急乎曰世
子暴病而死扁鵲曰入言鄭醫秦
越人能治之庶子之好方者出應
之曰吾聞上古醫曰弟父弟父之
爲醫也以莞爲席以蒭爲狗北面
而祝之發十言耳諸扶輿而來者
皆平復如故子之方豈能若是乎
扁鵲曰不能又曰吾聞中古之爲
醫者曰踰跗踰跗之爲醫也榒木
爲腦芷草爲軀吹竅定腦死者復
生子之方豈能若是乎扁鵲曰不
能中庶子曰茍如子之方譬如以
管窺天以錐刺地所窺者大所見
者小所刺者巨所中者少如子之
方豈足以變童子哉扁鵲曰不然
事故有昧投而中蟁頭掩目而别
白黑者夫世子病所謂尸蹶者以
爲不然試入診世子股隂當温耳
焦焦如有啼者聲若此者皆可活
也中庶子遂入診世子以病報虢
侯聞之足跣而𧺫至門曰先生遠
辱幸臨寡人先生幸而治之則糞
土之息得蒙天地載長爲人先生
弗治則先犬馬塡壑矣言未卒而
涕泣沾襟扁鵲入砥鍼礪石取三
陽五輸爲先軒之竈八拭之陽子
同藥子明灸陽子游按磨子儀反
神子越扶形於是世子復生天下
聞之皆以扁鵲能起死人也扁鵲
曰吾不能起死人直使夫當生者
起死者猶可藥而况生乎悲夫罷
君之治無可藥而息也詩曰不可
救藥言必亡而巳矣楚丘先生披
蓑帶索徃見孟嘗君孟嘗君曰先
生老矣春秋高矣多遺忘矣何以
教文楚丘先生曰惡君謂我老惡
君謂我老意者將使我投石超距
乎追車赴馬乎逐麋鹿搏豹虎乎
吾則死矣何暇老哉將使我深計
遠謀乎定猶豫而决嫌疑乎出正
辭而當諸侯乎吾乃始壯耳何老
之有孟嘗君赧然汗出至踵曰文
過矣文過矣詩曰老夫灌灌齊景
公游於牛山之上而北望齊曰美
哉國乎鬱鬱㤗山使古而無死者
則寡人將去此而何之俯而泣沾
襟國子高子曰然臣頼君之賜䟽
食惡肉可得而食也駑馬柴車可
得而乗也且猶不欲死况君乎俯
泣晏子曰樂哉今日嬰之游也見
怯君一而䛕臣二使古而無死者
則太公至今猶存吾君方今將𬒳
蓑苙而立乎畎畒之中惟事之恤
何暇念死乎景公慙而舉觴自罰
因罰二臣秦繆公將田而䘮其馬
求三日而得之於莖山之陽有鄙
夫乃相與食之繆公曰此駮馬之
肉不得酒者死繆公乃求酒徧飲
之然後去明年晉師與繆公戰晉
之左格右者圍繆公而擊之甲巳
墮者六矣食馬者三百餘人皆曰
吾君仁而愛人不可不死還擊晉
之左格右免繆公之死傳曰卞莊
子好勇母無恙時三戰而三北交
游非之國君辱之卞莊子受命顔
色不變及母死三年魯興師卞莊
子請從至見於將軍曰前猶與母
處是以戰而北也辱吾身今母没
矣請塞責遂走敵而鬬獲甲首而
獻之請以此塞一北又獲甲首而
獻之請以此塞再北將軍止之曰
足不止又獲甲首而獻之曰請以
此塞三北將軍止之曰足請爲兄
弟卞莊子曰夫北以養母也今母
殁矣吾責塞矣吾聞之節士不以
辱生遂奔敵殺七十人而死君子
聞之曰三北巳塞責又滅世斷宗
士節小具矣而於孝未終也詩曰
靡不有初鮮克有終天子有爭臣
七人雖無道不失其天下昔殷王
紂殘賊百姓絶逆天道至斮朝渉
刳孕婦脯鬼侯醢梅伯然所以不
亡者以其有箕子比干之故微子
去之箕子執囚爲奴比干諌而死
然後周加兵而誅絶之諸侯有爭
臣五人雖無道不失其國吳王夫
差爲無道至驅一市之民以葬闔
閭然所以不亡者有伍子胥之故
也胥以死越王勾踐欲伐之范蠡
諌曰子胥之計䇿尚未忘於吳王
之腹心也子胥死後三年越乃能
攻之大夫有爭臣三人雖無道不
失其家季氏爲無道僭天子舞八
佾旅泰山以雍徹孔子曰是可忍
也孰不可忍也然不亡者以冉有
季路爲宰臣也故曰有諤諤爭臣
者其國昌有黙黙䛕臣者其國亡
詩曰不明爾德時無背無側爾德
不明以無陪無卿言大王咨嗟痛
殷商無輔弼諫諍之臣而亡天下
矣齊桓公出遊遇一丈夫裒衣應
歩帶著桃殳桓公怪而問之曰是
何名何經所在何篇所居何以斥
逐何以避余丈夫曰是名二桃桃
之爲言亡也夫日日愼桃何患之
有故亡國之社以戒諸侯庻人之
戒在於桃殳桓公說其言與之共
載來年正月庶人皆佩詩曰殷監
不遠齊桓公置酒令諸侯大夫曰
後者飲一經程管仲後當飲一經
程飲其一半而棄其半桓公曰仲
父當飲一經程而棄之何也管仲
曰臣聞之酒入口者舌出舌出者
棄身與其棄身不寧棄酒乎桓公
曰善詩曰荒湛于酒齊景公遣晏
子南使楚楚王聞之謂左右曰齊
遣晏子使寡人之國幾至矣左右
曰晏子天下之辯士也與之議國
家之務則不如也與之論徃古之
術則不如也王獨可以與晏子坐
使有司束人過王王問之使言齊
人善盗故束之是宜可以困之王
曰善晏子至即與之坐圖國之急
務辨當世之得失再舉再窮王黙
然無以續語居有間束徒以過之
王曰何爲者也有司對曰是齊人
善盗束而詣吏王欣然大咲曰齊
乃冠帶之國辯士之化固善盗乎
晏子曰然固取之王不見夫江南
之樹乎名橘樹之江北則化爲枳
何則地土使然爾夫子處齊之時
冠帶而立儼有伯夷之廉今居楚
而善盗意土地之化使然爾王又
何怪乎詩曰無言不讐無德不報
呉延陵季子遊於齊見遺金呼牧
者取之牧者曰子居之髙視之下
貌之君子而言之野也吾有君不
君有友不友當暑衣裘君疑取金
者乎延陵子知其爲賢者請問姓
字牧者曰子乃皮相之士也何足
語姓字哉遂去延陵季子立而望
之不見乃止孔子曰非禮勿視非
禮勿聽顔淵問於孔子曰淵願貧
如冨賤如貴無勇而威與士交通
終身無患難亦且可乎孔子曰善
哉回也夫貧而如冨其知足而無
欲也賤而如貴其讓而有禮也無
勇而威其恭敬而不失於人也終
身無患難其擇言而出之也若回
者其至乎雖上古聖人亦如此齊
景公出田十有七日而不反晏子
乗而徃比至衣冠不正景公見而
怪之曰夫子何遽乎得無有急乎
晏子對曰然有急國人皆以君爲
惡民好禽臣聞之魚鼈厭深淵而
就乾淺故得於釣網禽獸厭深山
而下於都澤故得於田獵今君出
田十有七日而不反不亦過乎景
公曰不然爲賔客莫應待邪則行
人子牛在爲宗廟而不血食邪則
祝人太宰在爲獄不中邪則大理
子幾在爲國家有餘不足邪則巫
賢在寡人有四子猶有四肢也而
得代焉不可患焉晏子曰然人心
有四肢而得代焉則善矣令四肢
無心十有七日不死乎景公曰善
哉言遂援晏子之手與驂乗而歸
若晏子者可謂善諫者矣楚莊王
將興師伐晉告士大夫曰敢諫者
死無赦孫叔敖曰臣聞畏鞭箠之
嚴而不敢諌其父非孝子也懼斧
鉞之誅而不敢諌其君非忠臣也
於是遂進諌曰臣園中有榆其上
有蟬蟬方奮翼悲鳴欲飲清露不
知螳蜋之在後曲其頸欲攫而食
之也螳蜋方欲食蟬而不知黃雀
在後舉其頸欲啄而食之也黃雀
方欲食螳蜋不知童挾彈丸在下
迎而欲彈之童子方欲彈黃雀不
知前有深坑後有窟也此皆言前
之利而不顧後害者也非獨昆蟲
衆庶若此也人主亦然君今知貪
彼之土而樂其士卒國不怠而晉
國以寧孫叔敖之力也晉平公之
時藏寳之臺燒士大夫聞皆趨車
馳馬救火三日三夜乃勝之公子
晏子獨束帛而賀曰甚善矣平公
勃然作色曰珠玉之所藏也國之
重寳也而天火之士大夫皆趨車
走馬而救之子獨束帛而賀何也
有說則生無說則死公子晏子曰
何敢無說臣聞之王者藏於天下
諸侯藏於百姓商賈藏於篋匱今
百姓之於外短褐不蔽形糟糠不
充口虚而賦歛無巳収太半而藏
之臺是以天火之且臣聞之昔者
桀殘賊海内賦歛無度萬民甚苦
是故湯誅之爲天下戮笑今皇天
降災於藏臺是君之福也而不自
知變悟亦恐君之爲隣國笑矣公
曰善自今巳徃請藏於百姓之間
詩曰稼穡維寳代食維好魏文侯
問里克曰吳之所以亡者何也里
克對曰數戰而數勝文侯曰數勝
國之福也其獨亡何也里克對曰
數戰則民疲數勝則主驕驕則恣
恣則極上下俱極吳之亡猶晚矣
此夫差所以自䘮於干遂詩曰天
降䘮亂滅我立王楚有士曰申鳴
治園以養父母孝聞於楚王召之
申鳴辭不徃其父曰王欲用汝何
謂辭之申鳴曰何舎爲子乃爲臣
乎其父曰使汝有禄於國有位於
廷汝樂而我不憂矣我欲汝之仕
也申鳴曰諾遂之朝受命楚王以
爲左司馬其年遇白公之亂殺令
尹子西司馬子期申鳴因以兵之
衛白公謂石乞曰申鳴天下勇士
也今將兵爲之奈何石乞曰吾聞
申鳴孝也刼其父以兵使人謂申
鳴曰子與我則與子楚國不與我
則殺乃父申鳴流涕而應之曰始
則父之子今則君之臣巳不得爲
孝子矣安得不爲忠臣乎援桴皷
之遂殺白公其父亦死焉王歸賞
之申鳴曰受君之禄避君之難非
忠臣也正君之法以殺其父又非
孝子也行不兩全名不兩立悲夫
若此而生亦何以示天下之士哉
遂自刎而死詩曰進退惟谷昔者
太公望周公旦受封而見太公問
周公何以治魯周公曰尊尊親親
太公曰魯從此弱矣周公問太公
曰何以治齊太公曰舉賢賞功周
公曰後世必有刼殺之君矣後齊
日以大至於霸二十四世而田氏
代之魯日以削三十四世而亡猶
此觀之聖人能知微矣詩曰惟此
聖人瞻言百里詩外傳卷第十終