韓嬰傳曰昔者舜甑盆無膻而下不以餘獲罪飯乎土簋啜乎土型而農不以力獲罪麑衣而䀈領而女不以巧獲罪法下易由事寡易爲功而民不以政獲罪故大道多容大德多下聖人寡爲故用物常壯也傳曰易簡而天下之理得矣詩曰政有夷之行子孫保之忠易爲禮誠易爲辭賢人易爲民工巧易爲材詩曰政有夷之行子孫保之有殷之時榖生湯之廷三日而大拱湯問伊尹曰何物也對曰榖樹也湯問何爲而生於此伊尹曰榖之出澤野物也今生天子之庭殆不吉也湯曰柰何伊尹曰臣聞妖者禍之先祥者福之先見妖而爲善則禍不至見祥而爲不善則福不臻湯乃齊戒靜處夙興夜寐弔死問疾赦過賑窮七日而榖亡妖孽不見國家昌詩曰畏天之威于時保之昔者周文王之時􁍤國八年夏六月文王寢疾五日而地動東西南北不出國郊有司皆曰臣聞地之動爲人主也今者君王寢疾五日而地動四面不出國郊群臣皆恐請移之文王曰柰何其移之也對曰興事動衆以増國城其可移之乎文王曰不可夫天之道見妖是以罰有罪也我必有罪故此罰我也今又專興事動衆以增國城是重吾罪也不可以之昌也請改行重善移之其可以免乎於是遂謹其禮節祑皮革以交諸侯飾其辭令幣帛以禮俊士頒其爵列等級田疇以賞有功遂與群臣行此無幾何而疾止文王即位八年而地動之後四十三年凡蒞國五十一年而終此文王之所以踐妖也詩曰畏天之威于時保之王者之論德也而不尊無功不官無德不誅無罪朝無幸位民無幸生故上賢使能而等級不踰折暴禁悍而刑罰不過百姓曉然皆知夫爲善於家取賞於朝也爲不善於幽而蒙刑於顯夫是之謂定論是王者之德詩曰明昭有周式序在位傳曰以從俗爲善以貨財爲寳以養性爲巳爲道是民德也未及於士也行法而志堅不以私欲害其所聞是勁士也未及於君子也行法而志堅好脩其所聞以矯其情言行多當未安諭也知慮多當未周宻也上則能大其所隆也下則開道不若巳者是篤厚君子未及聖人也若夫百王之法若别白黒應當世之變若數三綱行禮要節若運四支因化之功若推四時天下得序群物安居是聖人也詩曰明昭有周式序在位魏文侯欲置相召李克問曰寡人欲置相非翟黃則魏成子願卜之於先生李克避席而辭曰臣聞之卑不謀尊踈不間親臣外居者也不敢當命文侯曰先生臨事勿讓李克曰夫觀士也居則視其所親富則視其所與逹則視其所舉竆則視其所不爲貧則視其所不取此五者足以觀矣文侯曰請先生就舎寡人之相定矣李克出遇翟黃曰今日聞君召先生而卜相果誰爲之李克曰魏成子爲之翟黃悖然作色曰吾何負於魏成子西河之守吾所進也君以鄴爲憂吾進西門豹君欲伐中山吾進樂羊中山旣拔無守之者吾進先生君欲置太子傅吾進趙蒼皆有成功就事吾何負於魏成子克曰子之言克於子之君也豈比周以求大官哉君問置相非成則黃二子何如臣對曰君不察故也居則視其所親富則視其所與逹則視其所舉竆則視其所不爲貧則視其所不取五者以定矣何待克哉是以知魏成子爲相也且子焉得與魏成子比魏成子食禄日千鍾什一在内以聘約天下之士是以得卜子夏田子方叚干木此三人君皆師友之子之所進皆臣之子焉得與魏成子比乎翟黃逡巡再拜曰鄙人固陋失對於夫子詩曰明昭有周式序在位成侯嗣公聚歛計數之君也未及取民也子産取民者也未及爲政也管仲爲政也未及脩禮故脩禮者王爲政者強取民者安聚歛者亡故聚歛以招榖積財以肥敵危身亡國之道也明君不蹈也將脩禮以齊朝正法以齊官平政以齊下然後節乎朝法則度量正乎官忠信愛刑平乎下如是百姓愛之如父母畏之如神明是以德澤洋乎海内福祉歸乎王公詩曰降福簡簡威儀反反旣醉旣飽福禄來反楚莊王寢疾卜之曰河爲祟大夫曰請用牲莊王曰止古者聖王制祭不過望濉漳江漢楚之望也寡人雖不德河非所獲罪也遂不祭三日而疾有瘳孔子聞之曰楚莊王之霸其有方矣制節守職反身不貳其霸不亦冝乎詩曰嗟嗟保介莊王之謂也人主之疾十有二發非有賢醫莫能治也何謂十二發痿蹶逆脹滿支膈盲煩喘痺風此之曰十二發賢醫治之何曰省事輕刑則痿不作無使小民飢寒則蹶不作無令財貨上流則逆不作無令倉廪積腐則脹不作無使府庫充實則滿不作無使群臣縱恣則支不作無使下情不上通則隔不作上材恤下則肓不作法令奉行則煩不作無使下怨則喘不作無使賢㐲匿則痺不作無使百姓歌吟誹謗則風不作夫重臣羣下者人主之心腹支體也心腹支體無疾則人主無疾矣故非有賢醫莫能治也人皆有此十二疾而不用賢醫則國非其國也詩曰多將熇熇不可救藥終亦必亡而巳矣故賢醫用則衆庶無疾况人主乎傳曰太平之時無瘖􁋌跛眇尫蹇侏儒折短父不哭子兄不哭弟道無襁負之遺育然各以其序終者賢醫之用也故安止平正除疾之道無他焉用賢而巳矣詩曰有瞽有瞽在周之庭紂之餘民也傳曰喪祭之禮廢則臣子之恩薄臣子之恩薄則背死亡生者衆小雅曰子子孫孫勿替引之人事倫則順于鬼神順于鬼神則降福孔皆詩曰以享以祀以介景福武王伐紂到于邢丘楯折爲三天雨三日不休武王心懼召太公而問曰意者紂未可伐乎太公對曰不然楯折爲三者軍當分爲三也天雨三日不休欲灑吾兵也武王曰然何若矣太公曰愛其人及屋上烏惡其人者憎其骨餘咸劉厥敵靡使有餘武王曰於戯天下未定也周公趨而進曰不然使各度其宅而佃其田無獲舊新百姓有過在予一人武王曰於戯天下巳定矣乃脩武勒兵於寗更名邢丘曰懷寗曰脩武行克紂于牧之野詩曰牧野洋洋檀車皇皇駟騵彭彭維師尚父時維鷹揚涼彼武王肆伐大商會朝清明旣反商及下車封黃帝之後於蒯封帝堯之後於祝封舜之後於陳下車而封夏后氏之後於𣏌封殷之後於宋封比干之墓釋箕子之囚表商容之閭濟河而西馬放華山之陽示不復乗牛放桃林之野示不復服也車甲衅而藏之於府庫示不復用也於是廢軍而郊射左射貍首右射騶虞然後天下知武王不復用兵也祀乎明堂而民知孝朝覲然後諸侯知以敬坐三老於大學天子執醬而饋執爵而酳所以教諸侯之悌也此四者天下之大教也夫武之乆不亦宜乎詩曰勝殷遏劉耆定爾功言伐紂而殷亡武也孟甞君請學於閔子使車徃迎閔子閔子曰禮有來學無徃教致師而學不能學徃教則不能化君也君所謂不能學者也臣所謂不能化者也於是孟甞君曰敬聞命矣明日祛衣請受業詩曰日就月將劒雖利不厲不斷材雖美不學不高雖有㫖酒嘉殽不甞不知其㫖雖有善道不學不逹其功故學然後知不足教然後知不䆒不足故自愧而勉不䆒故盡師而熟由此觀之則教學相長也子夏問詩學一以知二孔子曰起予者商也始可與言詩巳矣孔子賢乎英傑而聖德備弟子𬒳光景而德彰詩曰日就月將凡學之道嚴師爲難師嚴然後道尊道尊然後民知敬學故太學之禮雖詔於天子無北面尊師尚道也故不言而信不怒而威師之謂也詩曰日就月將學有緝熈于光明傳曰宋大水魯人弔之曰天降淫雨害於粢盛延及君地以憂執政使臣敬弔宋人應之曰寡人不仁齋戒不修使民不時天加以災又遺君憂拜命之辱孔子聞之曰宋國其庶幾矣弟子曰何謂孔子曰昔桀紂不任其過其亡也忽焉成湯文王知任其過其興也勃焉過而改之是不過也宋人聞之乃夙興夜寐弔死問疾戮力宇内三歲年豐政平郷使宋人不聞孔子之言則年榖未豐而國家未寧詩曰佛時仔肩示我顯德行齊桓公設庭燎爲便人欲造見者朞年而士不至於是東野有以九九見者桓公使戯之曰九九足以見乎鄙人曰臣聞君設庭燎以待士朞年而士不至夫士之所以不至者君天下之賢君也四方之士皆自以不及君故不至也夫九九薄能耳而君猶禮之况賢於九九者乎夫太山不讓礫石江海不辭小流所以成其大也詩曰先民有言詢于芻蕘博謀也桓公曰善乃固禮之朞月四方之士相導而至矣詩曰自堂徂基自羊徂牛以小成大太平之時民行役者不踰時男女不失時以偶孝子不失時以養外無曠夫内無怨女上無不慈之父下無不孝之子父子相成夫婦相保天下和平國家安寧人事備乎下天道應乎上故天不變經地不易形日月昭明列宿有常天施地化隂陽和合動以雷電潤以風雨節以山川均其寒暑萬民育生各得其所而制國用故國有所安地有所主聖人刳木爲舟剡木爲檝以通四方之物使澤人足乎水山人足乎魚餘衍之財有所流故豐膏不獨樂磽确不獨苦雖遭凶年飢歲禹湯之水旱而民無凍餓之色故生不乏用死不轉尸夫是之謂樂詩曰於鑠王師遵養時晦能制天下必能養其民也能養民者爲自養也飲食適乎藏滋味適乎氣勞佚適乎筋骨寒煖適乎肌膚然後氣藏平心術治思慮得喜怒時起居而遊樂事時而用足夫是之謂能自養者也故聖人不淫佚侈靡者非鄙夫色而愛財用也養有適過則不樂故不爲也是以夏不數浴非愛水也冬不頻湯非愛火也不髙臺榭非無土木也不大鍾鼎非無金錫也不沈於酒不貪於色非辟醜也直行情性之所安而制度可以爲天下法矣故用不靡財足以養其生而天下稱其仁也養不害性足以成教而天下稱其義也適情辟餘不求非其有而天下稱其廉也行成不可掩息刑不可犯執一道而輕萬物天下稱其勇也四行在乎民居則婉愉怒則勝敵故審其所以養而治道具矣治道具而遠近畜矣詩曰於鑠王師遵養時晦言相養者之至於公儀休相魯而嗜魚一國人獻魚而不受其弟諫曰嗜魚不受何也曰夫欲嗜魚故不受也受魚而免於相則不能自給魚無受而不免於相長自給於魚此明於魚爲巳者也故老子曰後其身而身先外其身而身存非以其無私乎故能成其私詩曰思無邪此之謂也傳曰魯有父子訟者康子欲殺之孔子曰未可殺也夫民父子訟之爲不義乆矣是則上失其道上有道是人亡矣訟者聞之請無訟康子曰治民以孝殺一不義以僇不孝不亦可乎孔子曰否不教而聽其獄殺不辜也三軍大敗不可誅也獄讞不治不可刑也上陳之教而先服之則百姓從風矣邪行不從然後俟之以刑則民知罪矣夫一仞之墻民不能踰百仞之山童子登遊焉凌遲故也今其仁義之陵遲乆矣能謂民無踰乎詩曰俾民不迷昔之君子道其百姓不使迷是以威厲而刑措不用也故形其仁義謹其教道使民目晣焉而見之使民耳晣焉而聞之使民心晣焉而知之則道不迷而民志不惑矣詩曰示我顯德行故道義不易民不由也禮樂不明民不見也詩曰周道如砥其直如矢言其易也君子所履小人所視言其明也睠言顧之澘焉出涕哀其不聞禮教而就刑誅也夫散其本教而待之刑辟猶决其牢而發以毒矢也亦不哀乎故曰未可殺也昔者先王使民以禮譬之如御也刑者鞭䇿也今猶無轡衘而鞭䇿以御也欲馬之進則䇿其後欲馬之退則䇿其前御者以勞而馬亦多傷矣今猶此也上憂勞而民多罹刑詩曰人而無禮胡不遄死爲上無禮則不免乎患爲下無禮則不免乎刑上下無禮胡不遄死康子避席再拜曰僕雖不敏請承此語矣孔子退朝門人子路難曰父子訟道邪孔子曰非也子路曰然則夫子胡爲君子而免之也孔子曰不戒責成害也慢令致期暴也不教而誅賊也君子爲政避此三者且詩曰載色載笑匪怒伊教當舜之時有苗不服其不服者衡山在南岐山在北左洞庭之波右彭澤之水由此險也以其不服禹請伐之而舜不許曰吾喻教猶未竭也乆喻教而有苗民請服天下聞之皆薄禹之義而美舜之德詩曰載色載笑匪怒伊教舜之謂也問曰然則禹之德不及舜乎曰非然也禹之所以請伐者欲彰舜之德也故善則稱君過則稱巳臣下之義也假使禹爲君舜爲臣亦如此而巳矣夫禹可謂逹乎爲人臣之大體也季孫子之治魯也衆殺人而必當其罪多罰人而必當其過子貢曰暴哉治乎季孫聞之曰吾殺人必當其罪罰人必當其過先生以爲暴何也子貢曰夫奚不若子産之治鄭一年而負罰之過省二年而刑殺之罪亡三年而庫無拘人故民歸之如水就下愛之如孝子敬父母子産病將死國人皆吁嗟曰誰可使代子産死者乎及其不免死也士大夫哭之於朝商賈哭之於市農夫哭之於野哭子産者皆如喪父母今竊聞夫子疾之時則國人喜活則國人皆駭以死相賀以生相恐非暴而何哉賜聞之託法而治謂之暴不戒致期謂之虐不教而誅謂之賊以身勝人謂之責責者失身賊者失臣虐者失政暴者失民且賜聞居上位行此四者而不亡者未之有也於是季孫稽首謝曰謹聞命矣詩曰載色載笑匪怒伊教問者曰夫智者何以樂於水也曰夫水者縁理而行不遺小間似有智者動而下之似有禮者蹈深不疑似有勇者障防而清似知命者歷險致遠卒成不毁似有德者天地以成羣物以生國家以寧萬事以平品物以正此智者所以樂於水也詩曰思樂泮水薄采其茆魯侯戾止在泮飲酒樂水之謂也問者曰夫仁者何以樂於山也曰夫山者萬民之所瞻仰也草木生焉萬物植焉飛鳥集焉走獸休焉四方益取與焉出雲道風嵸乎天地之間天地以成國家以寧此仁者所以樂於山也詩曰太山巖巖魯邦所瞻樂山之謂也傳曰晉文公甞出亡反國三行賞而不及陶叔狐陶叔狐謂咎犯曰吾從而亡十有一年顔色黯黒手足胼胝今反國三行賞而我不與焉君其忘我乎其有大過乎子試爲我言之咎犯言之文公曰噫我豈忘是子哉高明至賢志行全成湛我以道說我以仁變化我行昭明我使我爲成人者吾以爲上賞恭我以禮防我以義藩援我使我不爲非者吾以爲次勇猛強武氣勢自御難在前則處前難在後則處後免我危難之中者吾以爲次然勞苦之士次之詩曰率履不越遂視旣發今不内自訟過不恱百姓將何錫之哉夫詐人者曰古今異情其所以治亂異道而衆人皆愚而無知陋而無度者也於其所見猶可欺也况乎千歲之後乎彼詐人者門庭之間猶挾欺而况乎千歲之上乎然則聖人何以不可欺也曰聖人以巳度人者也以心度心以情度情以類度類古今一也類不悖雖乆同理故性縁理而不迷也夫五帝之前無傳人非無賢人乆故也五帝之中無傳政非無善政乆故也虞夏有傳政不如殷周之察也非無善政乆故也夫傳者乆則愈畧近則愈詳略則舉大詳則舉細故愚者聞其大不知其細聞其細不知其大是以乆而差三王五帝政之至也詩曰帝命不違至于湯齊言古今一也舜生於諸馮遷於負夏卒於鳴條東夷之人也文王生於岐周卒於畢郢西夷之人也地之相去也千有餘里世之相後也千有餘歲然得志行乎中國若合符節孔子曰先聖後聖其揆一也詩曰帝命不違至于湯齊孔子觀於周廟有欹器焉孔子問於守廟者曰此謂何器也對曰此蓋爲宥座之器孔子曰聞宥座器滿則覆虚則欹中則正有之乎對曰然孔子使子路取水試之滿則覆中則正虚則欹孔子喟然而嘆曰嗚呼惡有滿而不覆者哉子路曰敢問持滿有道乎孔子曰持滿之道抑而損之子路曰損之有道乎孔子曰德行寛𥙿者守之以恭土地廣大者守之以儉禄位尊盛者守之以卑人衆兵強者守之以畏聦明睿智者守之以愚博聞強記者守之以淺夫是之謂抑而損之詩曰湯降不遲聖敬日躋周公踐天子之位七年布衣之士所䞇而師者十人所友見者十二人竆巷白屋先見者四十九人時進善百人教士千人宫朝者萬人成王封伯禽於魯周公誡之曰徃矣子無以魯國驕士吾文王之子武王之弟成王之叔父也又相天下吾於天下亦不輕矣然一沭三握髪一飯三吐哺猶恐失天下之士吾聞德行寛𥙿守之以恭者榮土地廣太守之以儉者安禄位尊盛守之以卑者貴人衆兵強守之以畏者勝聰明睿智守之以愚者善博聞強記守之以淺者智夫此六者皆謙德也夫貴爲天子富有四海由此德也不謙而失天下亡其身者桀紂是也可不愼歟故易有一道大足以守天下中足以守其國家近足以守其身謙之謂也夫天道虧盈而益謙地道變盈而流謙鬼神害盈而福謙人道惡盈而好謙是以衣成則必缺袵宫成則必缺隅屋成則必加拙示不成者天道然也易曰謙亨君子有終吉詩曰湯降不遲聖敬日躋誡之哉其無以魯國驕士也傳曰子路盛服以見孔子孔子曰由䟽䟽者何也昔者江於汶其始出也不足以濫觴及其至乎江之津也不方舟不避風不可渡也非其衆川之多歟今汝衣服其盛顔色充滿天下有誰加汝哉子路趨出改服而入蓋揖如也孔子曰由志之吾語汝夫愼於言者不譁愼於行者不伐色知而有長者小人也故君子知之爲知之不知爲不知言之要也能之爲能之不能爲不能行之要也言要則知行要則仁旣知且仁又何加哉詩曰湯降不遲聖敬日躋君子行不貴茍難說不貴茍察名不貴茍傳惟其當之爲貴夫負石而赴河行之難爲者也而申徒狄能之君子不貴者非禮義之中也山淵平天地比齊秦襲入乎耳出乎口鈎有鬚卵有毛此說之難持者也而鄧㭊惠施能之君子不貴者非禮義之中也盗跖吟口名聲若日月與舜禹俱傳而不息君子不貴者非禮義之中也故君子行不貴苟難說不貴茍察名不貴茍傳維其當之爲貴詩曰不競不絿不剛不柔伯夷叔齊目不視惡色耳不聽惡聲非其君不事非其民不使橫政之所出橫民之所止弗忍居也思與郷人居若朝衣朝冠坐於塗炭也故聞伯夷之風者貪夫廉懦夫有立志至柳下惠則不然不羞汚君不辭小官進不隱賢必由其道阨竆而不憫遺佚而不怨與鄉人居愉愉然不去也雖袒裼祼程於我側彼安能凂我哉故聞柳下惠之風鄙夫寛薄夫厚至乎孔子去魯遲遲乎其行也可以去而去可以止而止去父母國之道也伯夷聖人之清者也柳下惠聖人之和者也孔子聖人之中者也詩曰不競不絿不剛不柔中庸和通之謂也王者之等賦正事田野什一關市譏而不征山林澤梁以時入而不禁相地而正壤理道而致貢萬物群來無有流滯以相通移近者不隱其能遠者不疾其勞雖幽間僻陋之國莫不趨使而安樂之夫是之謂王者之等賦正事詩曰敷政優優百禄是遒孫卿與臨武君議兵於趙孝成王之前王曰敢問兵之要臨武君曰夫兵之要上得天時下得地利後之發先之至此兵之要也孫卿曰不然夫兵之要在附親士民而巳六馬不和造父不能以致遠弓矢不調羿不能以中微士民不親附湯武不能以戰勝由此觀之要在於附親士民而巳矣臨武君曰不然夫兵之用變故也其所貴謀詐也善用之者猶脫兎莫知其出孫吳用之無敵於天下由此觀之豈待親士民而後可哉孫卿曰不然君之所道者諸侯之兵謀臣之事也臣之所道者仁人之兵聖王之事也彼可詐者必怠慢者也君臣上下之際突然有離德者也夫以跖而詐桀猶有工拙焉以桀而詐堯如以指撓沸以卵投石抱羽毛而赴烈火入則燋也夫何可詐也且夫暴國將孰與至哉彼其與至者必欺其民民之親我也芬若椒蘭歡如父子彼顧其上如㦧毒蜂蠆之人雖桀跖豈肯爲其所至惡賊其所至愛哉是猶使人之子孫自賊其父母也彼則先覺其失何可詐哉且仁人之兵聚則成卒散則成列延居則若莫邪之長刃嬰之者斷銳居則若莫邪之利鋒當之者潰圎居則若丘山之不可移也方居則若磐石之不可㧞也觸之摧角折節而退爾夫何可詐也詩曰武王載斾有䖍秉鉞如火烈烈則莫我敢曷此謂湯武之兵也孝成王避席仰首曰寡人雖不敏請依先生之兵也受命之士正衣冠而立儼然人望而信之其次聞其言而信之其次見其行而信之既見其行而衆皆不信斯下矣詩曰愼爾言矣謂爾不信昔者不出戶而知天下不窺牖而見天道非目能視乎千里之前非耳能聞乎千里之外以巳之情量之也巳惡飢寒焉則知天下之欲衣食也巳惡勞苦焉則知天下之欲安佚也巳惡衰乏焉則知天下之欲富足也知此三者聖王之所以不降席而匡天下故君子之道忠恕而巳矣夫處飢渴苦血氣困寒暑動肌膚此四者民之大害也害不除未可教御也四體不掩則鮮仁人五藏空虚則無立士故先王之法天子親耕后妃親𧖟先天下憂衣與食也詩曰父母何嘗心之憂矣之子無裳