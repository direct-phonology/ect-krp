　　死偽篇
　　　　死偽篇
傳曰周宣王殺其臣杜伯而不辜宣王將田於囿杜
伯起於道左執彤弓而射宣王宣王伏韔而死趙簡
公殺其臣莊子義而不辜簡公將入於桓門莊子義
起於道左執彤杖而捶之斃於車下二者死人為鬼
之驗鬼之有知能害人之效也無之奈何曰人生萬
物之中物死不能為鬼人死何故獨能為鬼如以人
貴能為鬼則死者皆當為鬼杜伯莊子義何獨為鬼
也如以被非辜者能為鬼世間臣子被非辜者多矣
比干子胥之輩不為鬼夫杜伯莊子義無道忿恨報
殺其君罪莫大於弑君則夫死為鬼之尊者當復誅
之非杜伯莊子義所敢為也凡人相傷憎其生惡見
其身故殺而亡之見殺之家詣吏訟其仇仇人亦惡
見之生死異路人鬼殊處如杜伯莊子義怨宣王簡
公不宜殺也當復為鬼與已合㑹人君之威固嚴
人臣營衛卒使固多衆兩臣殺二君二君之死亦
當報之非有知之深計憎惡之所為也如兩臣神宜
知二君死當報已如不知也則亦不神不神胡能害
人世多似是而非虛偽類真故杜伯莊子義之語徃
徃而存
晉惠公改葬太子申生秋其僕狐突適下國遇太子
太子趨登僕車而告之曰夷吾無禮余得請於帝矣
將以晉畀秦秦將祀余狐突對曰臣聞之神不歆非
類民不祀非族君祀無乃殄乎且民何罪失刑乏祀
君其圖之曰諾吾將復請七日新城西偏將有巫
者而見我焉許之遂不見及期狐突之新城西偏巫
者之舍復與申生相見申生告之曰帝許罸有罪矣
斃之於韓其後四年惠公與秦穆公戰於韓地為穆
公所獲竟如其言非神而何曰此亦杜伯莊子義之
類何以明之夫改葬私怨也上帝公神也以私怨爭
於公神何肯聽之帝許以晉畀秦狐突以為不可申
生從狐突之言是則上帝許申生非也神為上帝不
若狐突必非上帝明矣且臣不敢求私於君者君尊
臣卑不敢以非干也申生比於上帝豈徒臣之與君
哉恨惠公之改葬干上帝之尊命非所得為也驪姬
譛殺其身惠公改葬其葬之惡㣲於殺人惠公之
罪輕於驪姬請罰惠公不請殺驪姬是則申生憎改
葬不怨見殺也秦始皇用李斯之議燔燒詩書後又
坑儒博士之怨不下申生坑儒之惡痛於改葬然則
秦之死儒不請於帝見形為鬼諸生㑹告以始皇無
道李斯無狀
周武王有疾不豫周公請命設三壇同一墠植璧秉
圭乃告于太王王季文王史乃䇿祝辭曰予仁若考
多才多藝能事鬼神乃元孫某不若旦多才多藝不
能事鬼神鬼神者謂三王也即死人無知不能為鬼
神周公聖人也聖人之言審則得幽冥之實得幽冥
之實則三王為鬼神明矣曰實人能神乎不能神也
如神宜知三王之心不宜徒審其為鬼也周公請命
史䇿告祝祝畢辭已不知三王所以與不乃卜三龜
三龜皆吉然後乃喜能知三王有知為鬼不能知三
王許已與不須卜三龜乃知其實定其為鬼須有所
問然后知之死人有知無知與其許人不許人一實
也能知三王之必許已則其謂三王為鬼可信也如
不能知謂三王為鬼猶世俗之人也與世俗同知則
死人之實未可定也且周公之請命用何得之以至
誠得之乎以辭正得之也如以至誠則其請之說精
誠致鬼不顧辭之是非也董仲舒請雨之法設土龍
以感氣夫土龍非實不能致雨仲舒用之致精誠不
顧物之偽真也然則周公之請命猶仲舒之請雨也
三王之非鬼猶聚土之非龍也
晉荀偃伐齊不卒事而還癉疽生瘍於頭及著雍之
地病目出卒而視不可唅范宣子浣而撫之曰事呉
敢不如事主猶視宣子睹其不瞑以為恨其子呉也
人情所恨莫不恨子故言呉以撫之猶視者不得所
恨也欒懷子曰其為未卒事於齊故也乎乃復撫之
曰主茍死所不嗣事于齊者有如河乃瞑受唅伐齊
不卒荀偃所恨也懷子得之故目瞑受唅宣子失之
目張口噤曰荀偃之病卒苦目出目出則口噤口噤
則不可唅新死氣盛本病苦目出宣子撫之早故目
不瞑口不闓少乆氣衰懷子撫之故目瞑口受唅此
自荀偃之病非死精神見恨於口目也凡人之死皆
有所恨志士則恨義事未立學士則恨問多不及農
夫則恨耕未畜糓商人則恨貨財未殖仕者則恨官
位未極勇者則恨材未優天下各有所欲乎然而各
有所恨必有目不瞑者爲有所恨夫天下之人死皆
不瞑也且死者精魂消索不復聞人之言不能聞人
之言是謂死也離形更自爲鬼立於人傍雖人之言
已與形絶安能復入身中瞑目闓口乎能入身中以
尸示恨則能不免與形相守案世人論死謂其精神
有若能更以精魂立形見面使尸若生人者誤矣楚
成王廢太子商臣欲立王子職商臣聞之以宫甲圍
王王請食熊蹯而死弗聽王縊而死謚之曰靈不瞑
曰成乃瞑夫為靈不暝為成乃瞑成王有知之效也
謚之曰靈心恨故目不瞑更謚曰成心喜乃瞑
精神聞人之議見人變易其謚故喜目瞑本不病目
人不撫慰目自翕張非神而何曰此復荀偃類也雖
不病目亦不空張成王於時縊死氣尚盛新絶目尚
開因謚曰靈少久氣衰目適欲瞑連更曰成目之視
瞑與謚之為靈偶應也時人見其應成乃瞑則謂成
王之魂有所知則宜終不瞑也何則太子殺已大惡
也加謚為靈小過也不為大惡懷忿反為小過有恨
非有神之效見示告人之驗也夫惡謚非靈則厲也
紀於竹帛為靈厲者多矣其尸未歛之時未皆不瞑
也豈世之死君不惡而獨成王憎之哉何其為靈者
衆不瞑者寡也
鄭伯有貪愎而多欲子晳好在人上二子不相得子
晳攻伯有伯有出奔駟帶率國人以伐之伯有死其
後九年鄭人相驚以伯有曰伯有至矣則皆走不知
所徃後歳人或夢見伯有介而行曰壬子余將殺帶
也明年壬寅余又將殺段也及壬子之日駟帶卒國
人益懼後至壬寅日公孫段又卒國人愈懼子産為
之立後以撫之乃止矣伯有見夢曰壬子余將殺帶
壬寅又將殺段及至壬子日駟帶卒至壬寅公孫段
死其後子産適晉趙景子問曰伯有猶能為鬼乎子
産曰能人生始化曰魄既生魄陽曰魂用物精多則
魂魄彊是以有精爽至於神明疋夫疋婦彊死其魂
魄猶能慿依人以為淫厲况伯有我先君穆公之胄
子良之孫子耳之子弊邑之卿從政三世矣鄭雖無
腆抑諺曰蕞爾小國而三世執其政柄其用物弘矣
取精多矣其族又大所慿厚矣而彊死能為鬼不亦
宜乎伯有殺駟帶公孫段不失日期神審之驗也子
産立其後而止知鬼神之操也知其操則知其實矣
實有不空故對問不疑子産智人也知物審矣如死
者無知何以能殺帶與段如不能為鬼子産何以不
疑曰與伯有為怨者子晳也子晳攻之伯有犇駟帶
乃率國人遂伐伯有公孫段隨駟帶不造本辯其惡
㣲小殺駟帶不報子晳公孫段惡㣲與帶俱死是則
伯有之魂無知為鬼報仇輕重失宜也且子産言曰
彊死者能為鬼何謂彊死謂伯有命未當死而人殺
之邪將謂伯有無罪而人寃之也如謂命未當死而
人殺之未當死而死者多如謂無罪人寃之被寃者
亦非一伯有彊死能為鬼比干子胥不為鬼春秋之
時弑君三十六君為所弑可謂彊死矣典長一國用
物之精可謂多矣繼體有土非直三世也貴為人君
非與卿位同也始封之祖必有穆公子良之類也以
至尊之國君受亂臣之弑禍其魂魄為鬼必明於伯
有報仇殺讎禍繁於帶段三十六君無為鬼者三十
六臣無見報者如以伯有無道其神有知世間無道
莫如桀紂桀紂誅死魄不能為鬼然則子産之説因
成事者也見伯有彊死則謂彊死之人能為鬼如有
不彊死為鬼者則將云不彊死之人能為鬼子晳在
鄭與伯有何異死與伯有何殊俱以無道為國所殺
伯有能為鬼子晳不能彊死之説通於伯有塞於子
晳然則伯有之說杜伯之語也杜伯未可然伯有亦
未可是也
秦桓公伐晉次于輔氏晉侯治兵于稷以略翟土立
黎侯而還及魏顆敗秦師于輔氏獲杜回杜回秦之
力人也初魏武子有嬖妾無子武子疾命顆曰必嫁
是妾病困則更曰必以是為殉及武子卒顆不殉妾
人或難之顆曰疾病則亂吾從其治也及輔氏之役
魏顆見老人結草以亢杜回杜回躓而顚故獲之夜
夢見老父曰余是所嫁婦人之父也爾用先人之治
命是以報汝夫嬖妾之父知魏顆之徳故見體為鬼
結草助戰神曉有知之效驗也曰夫婦人之父能知
魏顆之徳為鬼見形以助其戰必能報其生時所善
殺其生時所惡矣凡人交遊必有厚薄厚薄當報猶
婦人之當謝也今不能報其生時所厚獨能報其死
後所善非有知之驗能為鬼之效也張良行泗水上
老父授書光武困厄河北老人教誨命貴時吉當遇
福喜之應驗也魏顆當獲杜回戰當有功故老人妖
象結草於路人者也
王季葬於滑山之尾欒水擊其墓見棺之前和文王
曰嘻先君必欲一見羣臣百姓也夫故使欒水見之
於是出而為之張朝而百姓皆見之三日而後更葬
文王聖人也知道事之實見王季棺見知其精神欲
見百姓故出而見之曰古今帝王死葬諸地中有以
千萬數無欲復出見百姓者王季何為獨然河泗之
濵立家非一水湍崩壤棺椁露見不可勝數皆欲復
見百姓者乎欒水擊滑山之尾猶河泗之流湍濵圻
也文王見棺和露惻然悲恨當先君欲復出乎慈孝
者之心幸兾之意賢聖惻怛不暇思論推生况死故
復改葬世俗信賢聖之言則謂王季欲見百姓者也
齊景公將伐宋師過太山公夢二丈人立而怒甚盛
公告晏子晏子曰是宋之先湯與伊尹也公疑以為
㤗山神晏子曰公疑之則嬰請言湯伊尹之狀湯晳
以長頥以髯銳上而豐下据身而揚聲公曰然是已
伊尹黒而短蓬而髯豐上而銳下僂身而下聲公曰
然是已今奈何晏子曰夫湯太甲武丁祖巳天下之
盛君也不冝無後今唯宋耳而公伐之故湯伊尹怒
請散師和於宋公不用終伐宋軍果敗夫湯伊尹有
知惡景公之伐宋故見夢盛怒以禁止之景公不止
軍果不吉曰夫景公亦曾夢見彗星其時彗星不出
果不吉曰夫然而夢見之者見彗星其實非夢見湯
伊尹實亦非也或時景公軍敗不吉之象也晏子信
夢明言湯伊尹之形景公順晏子之言然而是之秦
并天下絶伊尹之後遂至於今湯伊尹不祀何以不
怒乎
鄭子産聘於晉晉侯有疾韓宣子逆客私焉曰寡君
寢疾於今三月矣並走羣望有加而無瘳今夢黄熊
入於寢門其何厲鬼也對曰以君之明子為大政其
何厲之有昔堯殛鯀于羽山其神為黄熊以入于羽
淵實為夏郊三代祀之晉為盟主其或者未之祀乎
韓子祀夏郊晉侯有間黄熊鯀之精神晉侯不祀故
入寢門晉知而祀之故疾有間非死人有知之驗乎
夫鯀殛於羽山人知也神為黄熊入于羽淵人何以
得知之使若魯公牛哀病化為虎在故可實也今鯀
遠殛於羽山人不與之處何能知之且文曰其神為
熊是死也死而魂神為黄熊非人所得知也人死世
謂鬼鬼象生人之形見之與人無異然猶非死人之
神況熊非人之形不與人相似乎審鯀死其神爲黄
熊則熊之死其神亦或時爲人人夢見之何以知非
死禽獸之神也信黄熊謂之鯀神又信所見之鬼以
爲死人精也此人物之精未可定黄熊爲鯀之神未
可審也且夢象也吉凶且至神明示象熊羆之占自
有所爲使鯀死其神審爲黄熊夢見黄熊必鯀之神
乎諸侯祭山川設晉侯夢見山川何復不以祀山川
山川自見乎人病多或夢見先祖死人來立其側可
復謂先祖死人求食故來見形乎人夢所見更爲他
占未必以所見為實也何以驗之夢見生人明日所
夢見之人不與已相見夫所夢見之人不與已相見
則知鯀之黄熊不入寢門不入則鯀不求食不求食
則晉侯之疾非廢夏郊之禍非廢夏郊之禍則晉侯
有間非祀夏郊之福也無福之實則無有知之驗矣
亦猶淮南王劉安坐謀反而死世傳以為仙而升天
本傳之虛子産聞之亦不能實偶晉侯之疾適當自
衰子産遭言黄熊之占則信黄熊鯀之神矣
髙皇帝以趙王如意為似我而欲立之吕后恚恨後
酖殺趙王其後吕后出見蒼犬噬其左腋怪而卜之
趙王如意為祟遂病腋傷不愈而死蓋以如意精神
為蒼犬見變以報其仇也曰勇士忿怒交刃而戰負
者被創仆地而死目見彼之中已死後其神尚不能
報吕后酖如意時身不自徃使人飲之不知其為酖
毒憤不知殺已者為誰安能為祟以報吕后使死人
有知恨者莫過髙祖髙祖愛如意而吕后殺之髙祖
魂怒宜如雷霆吕后之死宜不旋日豈髙祖之精不
若如意之神將死後憎如意善吕后之殺也
丞相武安侯田蚡與故大將軍灌夫杯酒之恨事至
上聞灌夫繫獄竇嬰救之勢不能免灌夫坐法竇嬰
亦死其後田蚡病甚號曰諾諾使人視之見灌夫竇
嬰俱坐其側蚡病不衰遂至死曰相殺不一人也殺
者後病不見所殺田蚡見所殺田蚡獨然者心負憤
恨病亂妄見也或時見他鬼而占鬼之人聞其徃時
與夫嬰爭欲見神審之名見其狂諾諾則言夫嬰坐
其側矣
淮陽都尉尹齊為吏酷虐及死怨家欲燒其尸亡去
歸葬夫有知故人且燒之也神故能亡去曰尹齊亡
神也有所應秦時三山亡周末九鼎淪必以亡者為
神三山九鼎有知也或時吏知怨家之謀竊舉持亡
懼怨家怨已云自去凡人能亡足能步行也今死血
脉斷絶足不能復動何用亡去呉烹伍子胥漢葅彭
越燒葅一僇也胥越一勇也子胥彭越不能避烹亡
葅獨謂尹齊能歸葬失實之言不驗之語也
亡新改葬元帝傅后發其棺取玉柙印璽送定陶以
民禮葬之發棺時臭憧于天洛陽丞臨棺聞臭
而死又改葬定陶共王丁后火從藏中出燒殺吏士
數百人夫改葬禮卑又損奪珍物二恨怨故爲臭出
火以中傷人曰臭聞於天多藏食物腐朽猥發人不
能堪毒憤而未爲怪也火出於藏中者怪也非丁后
之神也何以驗之改葬之恨孰與掘墓盗財物也歳
凶之時掘丘墓取衣物者以千萬數死人必有知人
奪其衣物倮其尸骸時不能禁後亦不能報此尚㣲
賤未足以言秦始皇葬於驪山二世末天下盗賊掘
其墓不能出臰為火以殺一人貴為天子不能為神
丁傅婦人安能為怪變神非一發起殊處見火聞臭
則謂丁傅之神誤矣
