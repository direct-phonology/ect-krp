　　幸偶篇　命義篇
　　無形篇　率性篇
　　吉驗篇
　　　　幸偶篇
凡人操行有賢有愚及遭禍福有幸有不幸舉事有
是有非及觸賞罰有偶有不偶並時遭兵隠者不中
同日被霜蔽者不傷中傷未必惡隠蔽未必善隠蔽
幸中傷不幸俱欲納忠或賞或罰並欲有益或信或
疑賞而信者未必眞罰而疑者未必僞賞信者偶罰
疑不偶也孔子門徒七十有餘顔回蚤夭孔子曰不
幸短命死矣短命稱不幸則知長命者幸也短命者
不幸也服聖賢之道講仁義之業冝蒙福祐伯牛有
疾亦復顔回之類俱不幸也螻蟻行於地人舉足而
涉之足所履螻蟻苲死足所不蹈全活不傷火燔野
草車轢所致火所不燔俗或喜之名曰幸草夫足所
不蹈火所不及未必善也舉火行有適然也由是以
論癕疽之發亦一實也氣結閼積聚爲癕潰爲疽創
流血出膿豈癕疽所發身之善穴哉營衞之行遇不
通也蜘蛛結網蜚蟲過之或脫或獲獵者張羅百獸
群擾或得或失漁者罾江湖之魚或存或亡或姧盜
大辟而不知或罰贖小罪而發覺災氣加人亦此類
也不幸遭觸而死幸者免脫而生不幸者不徼幸也
孔子曰人之生也直㒺之生也幸則夫順道而觸者
爲不幸矣立巖墻之下爲壊所壓蹈􁑕岸之上爲崩
所墜輕遇無端故爲不幸魯城門乆朽欲頓孔子過
之趨而疾行左右曰乆矣孔子曰惡其乆也孔子戒
愼已甚如過遭壞可謂不幸也故孔子曰君子有不
幸而無有幸小人有幸而無不幸又曰君子處易以
俟命小人行險以徼幸佞幸之徒閎藉孺之輩無徳
薄才以色稱媚不冝愛而受寵不當親而得附非道
理之宜故太史公爲之作傳邪人反道而受恩寵與
此同科故合其名謂之佞幸無徳受恩無過遇禍同
一實也俱禀元氣或獨爲人或爲禽獸並爲人或貴
或賤或貧或富富或累金貧或乞食貴至封侯賤至
奴僕非天禀施有左右也人物受性有厚薄也俱行
道徳禍福不均並爲仁義利害不同晉文脩文徳徐
偃行仁義文公以賞賜偃王以破滅魯人爲父報仇
安行不走追者捨之牛缺爲盜所奪和意不恐盜還
殺之文徳與仁義同不走與不恐等然文公魯人得
福偃王牛缺得禍者文公魯人幸而偃王牛缺不幸
也韓昭侯醉卧而寒典冠加之以衣覺而問之知典
冠愛己也以越職之故加之以罪衞之驂乗者見御
者之過從後呼車有救危之義不被其罪夫驂乗之
呼車典冠之加衣同一意也加衣恐主之寒呼車恐
君之危仁惠之情俱發於心然而於韓有罪於衞爲
忠驂乗偶典冠不偶也非唯人行物亦有之長數仞
之竹大連抱之木工技之人裁而用之或成器而見
舉持或遺材而遭廢棄非工伎之人有愛憎也刀斧
如有偶然也蒸穀爲飯釀飯爲酒酒之成也甘苦異
味飯之熟也剛柔殊和非庖厨酒人有意異也手指
之調有偶適也調飯也殊筐而居甘酒也異器而處
蟲墯一器酒棄不飲鼠涉一筐飯捐不食夫百草之
類皆有補益遭醫人采掇成爲良藥或遺枯澤爲火
所爍等之金也或爲劒㦸或爲鋒銛同之木也或梁
於宫或柱於橋俱之火也或爍脂燭或燔枯草均之
土也或基殿堂或塗軒户皆之水也或溉鼎釡或澡
腐臭物善惡同遭爲人用其不幸偶猶可傷痛況含
精氣之徒乎虞舜聖人也在世冝蒙全安之福父頑
母嚚弟象敖狂無過見憎不惡而得罪不幸甚矣孔
子舜之次也生無尺土周流應聘削迹絶糧俱以聖
才並不幸偶舜尚遭堯受禪孔子已死於闕里以聖
人之才猶不幸偶庸人之中被不幸偶禍必衆多矣
　　　　命義篇
墨家之論以爲人死無命儒家之議以爲人死有命
言有命者見子夏言死生有命冨貴在天言無命者
聞歷陽之都一宿沉而爲湖秦將白起坈趙降卒於
長平之下四十萬衆同時皆死春秋之時敗績之軍
死者蔽草尸且萬數饑饉之嵗餓者滿道温氣疫癘
千户滅門如必有命何其秦齊同也言有命者曰夫
天下之大人民之衆一歷陽之都一長平之坈同命
俱死未可怪也命當溺死故相聚於歷陽命當壓死
故相積於長平猶髙祖初起相工入豐沛之邦多封
侯之人矣未必老少男女俱貴而有相也卓礫時見
徃徃皆然而歷陽之都男女俱没長平之坈老少並
䧟萬數之中必有長命未當死之人遭時衰微兵革
並起不得終其壽人命有長短時有盛衰衰則疾病
被災蒙禍之驗也宋衞陳鄭同日並災四國之民必
有禄盛未當衰之人然而俱災國禍陵之也故國命
勝人命壽命勝禄命人有壽夭之相亦有貧冨貴賤
之法俱見於體故壽命脩短皆禀於天骨法善惡皆
見於體命當夭折雖禀異行終不得長禄當貧賤雖
有善性終不得遂項羽且死顧謂其徒曰吾敗乃命
非用兵之過此言實也實者項羽用兵過於髙祖髙
祖之起有天命焉國命繫於衆星列宿吉凶國有
衆星推移人有盛衰人之有吉凶猶嵗之有豐耗命
有衰盛物有貴賤一嵗之中一貴一賤一壽之間一
衰一盛物之貴賤不在豐耗人之衰盛不在賢愚子
夏曰死生有命冨貴在天而不曰死生在天冨貴有
命者何則死生者無象在天以性爲主禀得堅彊之
性則氣渥厚而體堅彊堅彊則壽命長壽命長則不
夭死禀性軟弱者氣少泊而性羸窳羸窳則壽命短
短則蚤死故言有命命則性也至於冨貴所禀猶性
所禀之氣得衆星之精衆星在天天有其象得冨貴
象則冨貴得貧賤象則貧賤故曰在天在天如何天
有百官有衆星天施氣而衆星布精天所施氣衆星
之氣在其中矣人禀氣而生含氣而長得貴則貴得
賤則賤貴或秩有髙下冨或貲有多少皆星位尊卑
小大之所授也故天有百官天有衆星地有萬民五
帝三王之精天有王梁造父人亦有之禀受其氣故
巧於御傳曰說命有三一曰正命二曰隨命三曰遭
命正命謂本禀之自得吉也性然骨善故不假操行
以求福而吉自至故曰正命隨命者戮力操行而吉
福至縱情施欲而凶禍到故曰隨命遭命者行善得
惡非所冀望逢遭於外而得凶禍故曰遭命凢人受
命在父母施氣之時已得吉凶矣夫性與命異或性
善而命凶或性惡而命吉操行善惡者性也禍福吉
凶者命也或行善而得禍是性善而命凶或行惡而
得福是性惡而命吉也性自有善惡命自有吉凶使
命吉之人雖不行善未必無福凶命之人雖勉操行
未必無禍孟子曰求之有道得之有命性善乃能求
之命善乃能得之性善命凶求之不能得也行惡者
禍隨而至而盗跖莊蹻横行天下聚黨數千攻奪人
物㫁斬人身無道甚矣冝遇其禍乃以壽終夫如是
隨命之說安所驗乎遭命者行善於内遭凶於外也
若顔淵伯牛之徒如何遭凶顔淵伯牛行善
者也當得隨命福祐隨至何故遭凶顔淵困於學以
才自殺伯牛空居而遭惡疾及屈平伍貟之徒盡忠
輔上竭王臣之節而楚放其身吳烹其尸行善當得
隨命之福乃觸遭命之禍何哉言隨命則無遭命言
遭命則無隨命儒者三命之說竟何所定且命在初
生骨表著見今言隨操行而至此命在末不在本也
則冨貴貧賤皆在初禀之時不在長大之後隨操行
而至也正命者至百而死隨命者五十而死遭命者
初禀氣時遭凶惡也謂姙娠之時遭得惡也或遭雷
雨之變長大夭死此謂三命亦有三性有正有隨有
遭正者禀五常之性也隨者隨父母之性遭者遭得
惡物象之故也故姙婦食兎子生缺脣月令曰是月
也雷將發聲有不戒其容者生子不備必有大凶瘖
聾跛盲氣遭胎傷故受性狂悖羊舌似我初生之時
聲似豺狼長大性惡被禍而死在母身時遭受此性
丹朱商均之類是也性命在本故禮有胎教之法子
在身時席不正不坐割不正不食非正色目不視非
正聲耳不聽及長置以賢師良傅敎君臣父子之道
賢不肖在此時矣受氣時母不謹愼心妄慮邪則子
長大狂悖不善形體醜惡素女對黄帝陳五女之法
非徒傷父母之身乃又賊男女之性人有命有禄有
遭遇有幸偶命者貧冨貴賤也禄者盛衰興廢也以
命當冨貴遭當盛之禄常安不危以命當貧賤遇當
衰之禄則禍殃乃至常苦不樂遭者遭逢非常之變
若成湯囚夏臺文王厄牖里矣以聖明之徳而有囚
厄之變可謂遭矣變雖甚大命善禄盛變不爲害故
稱遭逢之禍晏子所遭可謂大矣直兵指胷白刃加
頸蹈死亡之地當劒㦸之鋒執死得生還命善禄盛
遭逢之禍不能害也歷陽之都長平之坈其中必有
命善禄盛之人一宿同塡而死遭逢之禍大命善禄
盛不能郤也譬猶水火相更也水盛勝火火盛勝水
遇其主而用也雖有善命盛禄不遇知己之主不得
效驗幸者謂所遭觸得善惡也獲罪得脫幸也無罪
見拘不幸也執拘未乆蒙令得出命善禄盛夭災之
禍不能傷也偶也謂事君也以道事君君善其言遂
用其身偶也行與主乖退而逺不偶也退遠未乆上
官録召命善禄盛不偶之害不能留也故夫遭遇幸
偶或與命禄并或與命離遭遇幸偶遂以成完遭遇
不幸偶遂以敗傷是與命并者也中不遂成善轉爲
惡若是與命禄離者也故人之在世有吉凶之性命
有盛衰之禍福重以遭遇幸偶之逢獲從生死而卒
其善惡之行得其胷中之志希矣
　　　　無形篇
人禀元氣於天各受壽夭之命以立長短之形猶陶
者用土爲簋廉冶者用銅爲柈杆矣器形巳成不可
小大人體巳定不可減増用氣爲性性成命定體氣
與形骸相抱生死與期節相須形不可變化命不可
減加以陶冶言之人命短長可得論也或難曰陶者
用埴爲簋廉簋廉壹成遂至毁敗不可復變若夫冶
者用銅爲柈杅柈杅雖巳成器猶可復爍柈可得爲
尊尊不可爲簋人禀氣於天雖各受壽夭之命立以
形體如得善道神藥形可變化命可加増曰冶者變
更成器須先以火燔爍乃可大小短長人冀延年欲
比於銅器冝有若鑪炭之化乃易形形易壽亦可増
人何由變易其形便如火爍銅器乎禮曰水潦降不
獻魚鼈何則雨水暴下蟲虵變化化爲魚鼈離本真
暫變之蟲臣子謹慎故不敢獻人願身之變冀若蟲
虵之化乎夫蟲虵未化者不若不化者蟲虵未化人
不食也化爲魚鼈人則食之食則壽命乃短非
所冀也嵗月推移氣變物類蝦蟇爲鶉雀爲蜄蛤人
願身之變冀若鶉與蜄蛤魚鼈之類也人設捕蜄蛤
得者食之雖身之不化壽命不得長非所冀也魯公
牛哀寢疾七日變而成虎鯀殛羽山化爲黄能
願身變者冀牛哀之爲虎鯀之爲能乎則夫虎能
之壽不能過人天地之性人最爲貴變人之形更爲
禽獸非所冀也凢可冀者以老翁變爲嬰兒其次白
髪復黒齒落復生身氣丁彊超乗不衰乃可貴也徒
變其形壽命不延其何益哉且物之變隨氣若應政
治有所象爲非天所欲壽長之故變易其形也又非
得神草珍藥食之而變化也人恒服藥固壽能増加
本性益其身年也遭時變化非天之正氣人所受之
眞性也天地不變日月不易星辰不没正也人受正
氣故體不變時或男化爲女女化爲男由髙岸爲谷
深谷爲陵也應政爲變爲政變非常性也漢興老父
授張良書已化爲石是以石之精爲漢興之瑞也猶
河精爲人持璧與秦使者秦亡之徵也𧖟食桑老績
而爲蠒蠒又化而爲娥娥有兩翼變去𧖟形蠐螬化
爲復育復育轉而爲蟬蟬生兩翼不類蠐螬凢諸命
蠕蜚之類多變其形易其體至人獨不變者禀得正
也生爲嬰兒長爲丈夫老爲父翁從生至死未甞變
更者天性然也天性不變者不可令復變變者不可
不變若夫變者之壽不若不變者人欲變其形輒増
益其年可也如徒變其形而年不増則蟬之類也何
謂人願之龍之爲蟲一存一亡一短一長龍之爲性
也變化斯須輒復非常由此言之人物也受不變之
形不可變更年不可增減傳稱髙宗有桑穀之異悔
過反政享福百年是虚也傳言宋景公出三善言熒
惑郤三舍延年二十一載是又虚也又言秦繆公有
明徳上帝賜之十九年是又虚也稱赤松王喬好道
爲仙度世不死是又虚也假令人生立形謂之甲終
老至死常守甲形如好道爲仙未有使甲變爲乙者
也夫形不可變更年不可減増何則形氣性天也形
爲春氣爲夏人以氣爲壽形隨氣而動氣性不均則
於體不同牛壽半馬馬壽半人然則牛馬之形與人
異矣稟牛馬之形當自得牛馬之壽牛馬之不變爲
人則年壽亦短於人世稱髙宗之徒不言其身形變
異而徒言其増延年壽故有信矣形之血氣也猶囊
之貯粟米也一石囊之高大亦適一石如損益粟米
囊亦増減人以氣爲夀氣猶粟米形猶囊也増減其
壽亦當増減其身形安得如故如以人形與囊異氣
與粟米殊更以苞瓜喻之苞瓜之汁猶人之血也其
肌猶肉也試令人損益苞瓜之汁令其形如故耐爲
之乎人不耐損益苞瓜之汁天安耐増減人之年人
年不可増減髙宗之徒誰益之者而云増加如言髙
宗之徒形體變易其年亦増乃可信也今言年増不
言其體變未可信也何則人禀氣於天氣成而形立
則命相須以至終死形不可變化年亦不可増加以
何驗之人生能行死則僵仆死則氣減形消而壊稟
生人形不可得變其年安可増人生至老身變者髮
與膚也人少則髪黒老則髪白白乆則黄髮之變形
非變也人少則膚白老則膚黒黒乆則黯若有垢矣
髮黄而膚爲垢故禮曰黄耉無疆髪變異故人老壽
遲死骨肉不可變更壽極則死矣五行之物可變改
者唯土也埏以爲馬變以爲人是謂未入陶竈更火
者也如使成器入竈更火牢堅不可復變今人以爲
天地所陶冶矣形已成定何可復更也圖仙人之形
體生毛臂變爲翼行於雲則年増矣千嵗不死此虚
圖也世有虚語亦有虚圖假使之然蟬娥之類非真
正人也海外三十五國有毛民羽民羽則翼矣毛羽
之民土形所出非言爲道身生毛羽也禹益見西王
母不言有毛羽不死之民亦在外國不言有毛羽毛
羽之民不言不死不死之民不言毛羽毛羽未可以
效不死仙人之有翼安足以驗長壽乎
　　　　率性篇
論人之性定有善有惡其善者固自善矣其惡者故
可敎告率勉使之爲善凢人君父審觀臣子之性善
則養育勸率無令近惡近惡則輔保禁防令漸於善
善漸於惡惡化於善成爲性行召公戒成曰今王初
服厥命於戯若生子罔不在厥初生生子謂十五子
初生意於善終以善初生意於惡終以惡詩曰彼姝
者子何以與之傳言譬猶練絲染之藍則靑染之丹
則赤十五之子其猶絲也其有所漸化爲善惡猶藍
丹之染練絲使之爲靑赤也靑赤一成真色無異是
故楊子哭歧道墨子哭練絲也蓋傷離本不可復變
也人之性善可變爲惡惡可變爲善猶此類也蓬生
生麻間不扶自直白紗入緇不練自黒彼蓬之性不
直紗之質不黒麻扶緇染使之直黑夫人之性猶蓬
紗也在所漸染而善惡變矣王良造父稱爲善御不
能使不良爲良也如徒能御良其不良者不能馴服
此則駔工庸師服馴技能何竒而世稱之故曰王良
登車馬不罷駑堯舜爲政民無狂愚傳曰堯舜之民
可比屋而封桀紂之民可比屋而誅斯民也三代所
以直道而行也聖主之民如彼惡主之民如此竟在
化不在性也聞伯夷之風者貪夫廉而懦夫有立志
聞柳下惠之風者薄夫敦而鄙夫寛徒聞風名猶或
變節況親接形面相敦告乎孔門弟子七十之徒皆
任卿相之用被服聖敎文才雕琢知能十倍教訓之
功而漸漬之力也未入孔子之門時閭巷常庸無竒
其尤甚不率者唯子路也世稱子路無恒之庸人未
入孔門時戴雞佩豚勇猛無禮聞誦讀之聲揺雞奮
豚揚脣吻之音聒賢聖之耳惡至甚矣孔子引而敎
之漸漬磨礪闔導牖進猛氣消損驕節屈折卒能政
事序在四科斯蓋變性使惡爲善之明效也夫肥沃
墝埆土地之本性也肥而沃者性美樹稼豐茂墝而
埆者性惡深耕細鋤厚加糞壤勉致人功以助地力
其樹稼與彼肥沃者相似類也地之髙下亦如此焉
以钁鍤鑿地以埤増下則其下與髙者齊如復増钁
鍤則夫下者不徒齊者也反更爲髙而其髙者反爲
下使人之性有善有惡彼地有髙有下勉致其敎令
之善則將善者同之矣善以化渥釀其教令變更爲
善善則且更冝反過於往善猶下地増加钁鍤更崇
於髙地也賜不受命而貨殖焉賜本不受天之冨命
所加貨財積聚爲世冨人者得貨殖之術也夫得其
術雖不受命猶自益饒冨性惡之人亦不禀天善性
得聖人之敎志行變化世稱利劒有千金之價棠谿
魚腸之屬龍泉太阿之輩其夲鋌山中之恒鐡也冶
工鍜錬成爲銛利豈利劒之鍜與錬乃異質哉工良
師巧錬一數至也試取東下直一金之劒更熟鍜錬
足其火齊其銛猶千金之劒也夫鐡石天然尚爲鍜
錬者變易故質况人含五常之性賢聖未之熟鍜錬
耳奚患性之不善哉古貴良醫者能知篤劇之病所
從生起而以針藥治而已之如徒知病之名而坐觀
之何以爲竒夫人有不善則乃性命之疾也無其教
治而欲令變更豈不難哉天道有真僞真者固自與
天相應僞者人加知巧亦與眞者無以異也何以驗
之禹貢曰璆琳琅玕者此則土地所生真玉珠也然
而道人消爍五石作五色之玉比之眞玉光不殊别
兼魚蚌之珠與禹貢璆琳皆眞玉珠也然而隨侯以
藥作珠精耀如眞道士之教至知巧之意加也陽遂
取火於天五月丙午日中之時消錬五石鑄以爲器
磨礪生光仰以嚮日則火來至此眞取火之道也今
妄以刀劒之鉤月摩拭朗白仰以嚮日亦得火焉夫
鉤月非陽遂也所以耐取火者摩拭之所致也今夫
性惡之人使與性善者同類乎可率勉之令其爲善
使之異類乎亦可令與道人之所鑄玉隨侯之所作
珠人之所摩刀劒鉤月焉教導以學漸漬以徳亦將
日有仁義之操黄帝與炎帝爭爲天子教熊羆貔虎
以戰于阪泉之野三戰得志炎帝敗績堯以天下讓
舜鮌爲諸侯欲得三公而堯不聽怒其猛獸欲以爲
亂比獸之角可以爲城舉尾以爲旌奮心盛氣阻戰
爲彊夫禽獸與人殊形猶可命戰況人同類乎推此
以論百獸率舞潭魚出聽六馬仰秣不復疑矣異類
以殊爲同同類以鈞爲異所由不在於物在於人也
凡含血氣者教之所以異化也三苗之民或賢或不
肖堯舜齊之恩教加也楚越之人處莊嶽之間經歷
嵗月變爲舒緩風俗移也故曰齊舒緩秦慢易楚促
急燕戇投以莊嶽言之四國之民更相出入乆居單
處性必變易夫性惡者心比木石木石猶爲人用況
非木石在君子之迹庶幾可見有癡狂之疾歌啼於
路不曉東西不睹燥濕不覺疾病不知飢飽性已毁
傷不可如何前無所觀郤無所畏也是故王法不廢
學校之官不除獄理之吏欲令凡衆見禮義之教學
校勉其前法禁防其後使丹朱之志亦將可勉何以
驗之三軍之士非能制也勇將率勉視死如歸且闔
廬甞試其士於五湖之側皆加刃於肩血流至地句
踐亦試其士於寢宫之庭赴火死者不可勝數夫刃
火非人性之所貪也二主激率念不顧生是故軍之
法輕刺血孟賁勇也聞軍令懼是故叔孫通制定禮
儀拔劒爭功之臣奉禮拜伏初驕倨而後遜順教威
徳變易性也不患性惡患其不服聖教自遇而以生
禍也豆麥之種與稻梁殊然食能去飢小人君子禀
性異類乎譬諸五穀皆爲用實不異而效殊者禀氣
有厚泊故性有善惡也殘則授不仁之氣泊而怒則
禀勇渥也仁泊則戾而少愈勇渥則猛而無義而又
和氣不足喜怒失時計慮輕愚妄行之人罪故爲惡
人受五常含五臟皆具於身禀之泊少故其操行不
及善人猶或厚或泊也非厚與泊殊其釀也麴孽多
少使之然也是故酒之泊厚同一麴孽人之善惡共
一元氣氣有少多故性有賢愚西門豹急佩韋以自
緩董安于緩帶弦以自促急之與緩俱失中和然而
韋弦附身成爲完具之人能納韋弦之教補接不足
則豹安于之名可得參也貧劣宅屋不具墻壁宇達
人指訾之如財貨冨愈起屋築墻以自蔽鄣爲之具
宅人弗復非魏之行田百畒鄴獨二百西門豹灌以
漳水成爲膏腴則畒收一鍾夫人之質猶鄴田道教
猶漳水也患不能化不患人性之難率也雒陽城中
之道無水水工激上洛中之水日夜馳流水工之功
也由此言之迫近君子而仁義之道數加於身孟母
之徙宅蓋得其驗人間之水汚濁在野外者清㓗俱
爲一水源從天涯或濁或淸所在之勢使之然也南
越王趙他夲漢賢人也化南夷之俗背畔王制椎髻
箕坐好之若性陸賈說以漢徳懼以聖威蹶然起坐
心覺改悔奉制稱蕃其於椎髻箕坐也惡之若性前
則若彼後則若此由此言之亦在於敎不獨在性也
　　　　吉驗篇
凢人禀貴命於天必有吉驗見於地見於地故有天
命也驗見非一或以人物或以禎祥或以光氣傳言
黄帝姙二十月而生生而神靈弱而能言長大率諸
侯諸侯歸之教熊羆戰以伐炎帝炎帝敗績性與人
異故在母之身留多十月命當爲帝故能教物物爲
之使堯體就之如日望之若雲洪水滔天虵龍爲害
堯使禹治水驅虵龍水治東流虵龍潜處有殊竒之
骨故有詭異之驗有神靈之命故有驗物之效天命
當貴故從唐侯入嗣帝后之位舜未逢堯鰥在側陋
瞽瞍與象謀欲殺之使之完廩火燔其下令之浚井
土掩其上舜得下廩不被火災穿井旁出不觸土害
堯聞徵用試之於職官治職脩事無廢亂使入
大麓之野虎狼不搏蝮虵不噬逢烈風疾雨行不迷
惑夫人欲殺之不能害之毒螫之野禽蟲不能傷卒
受帝命踐天子祚后稷之時履大人跡或言衣帝嚳
之服坐息帝嚳之處姙身怪而棄之隘巷牛馬不敢
踐之寘之冰上鳥以翼覆之慶集其身母知其神怪
乃収養之長大佐堯位至司馬烏孫王號昆莫匈奴
攻殺其父而昆莫生棄於野烏㗸肉往食之單于怪
之以爲神而収長及壯使兵數有功單于乃復以其
父之民予昆莫命令長守於西城夫后稷不當棄故
牛馬不踐鳥以羽翼覆愛其身昆莫不當死故烏㘅
肉就而食之北夷橐離國王侍婢有娠王欲殺之婢
對曰有氣大如雞子從天而下我故有娠後産子捐
於猪溷中猪以口氣嘘之不死復徙置馬欄中欲使
馬藉殺之馬復以口氣噓之不死王疑以爲天子令
其母収取奴畜之名東明令牧牛馬東明善射王恐
奪其國也欲殺之東明走南至掩淲水以弓擊水魚
鼈浮爲橋東明得渡魚鼈解散追兵不得渡因都王
夫餘故北夷有夫餘國焉東明之母初姙時見氣從
天下及生棄之猪馬以氣吁之而生之長大王欲殺
之以弓擊水魚鼈爲橋天命不當死故有猪馬之救
命當都王夫餘故有魚鼈爲橋之助也伊尹且生之
時其母夢人謂己曰臼出水疾東走母顧明旦視臼
出水即東走十里顧其鄉皆爲水矣伊尹命不當没
故其母感夢而走推此以論歷陽之都其策命若伊
尹之類必有先時感動在他地之效齊襄公之難桓
公爲公子與子糾爭立管仲輔子糾鮑叔佐桓公管
仲與桓公爭引弓射之中其帶鉤夫人身長七尺帶
約其要鉤挂於帶在身所掩不過一寸之内既微小
難中又滑澤銛靡鋒刃中鉤者莫不蹉跌管仲射之
正中其鉤中矢觸因落不跌中旁肉命當冨貴有神
靈之助故有射鉤不中之驗楚共王有五子子招子
圉子干子晳棄疾五人皆有寵共王無適立乃望祭
山川請神決之乃與巴姬埋璧於太室之庭令五子
齊而入拜康王跨之子圉肘加焉子干子晳皆遠之
棄疾弱抱而入再拜皆壓紐故共王死招爲康王至
子失之圉爲靈王及身而弑子干爲王十有餘日子
晳不立又俱誅死皆絶無後棄疾後立竟續楚祀如
其神符其王日之長短與拜去璧遠近相應也夫璧
在地中五子不知相隨入拜遠近不同壓紐若神將
教跽之矣晉屠岸賈作難誅趙盾之子朔死其妻有
遺腹子及岸賈聞之索於宫母置兒於袴中祝曰趙
氏宗滅乎若當啼即不滅若無聲及索之而終不啼
遂脫得活程嬰齊負之匿於山中至景公時韓厥言
於景公景公乃與韓厥共立趙孤續趙氏祀是爲文
子當趙孤之無聲若有掩其口者矣由此言之趙文
子立命也髙皇帝母曰劉媪甞息大澤之陂夢與神
遇是時雷電晦冥蛟龍在上及生而有美性好
用酒甞從王媪武負貰酒飲醉止卧媪負見其身常
有神怪毎留飲醉酒售數倍後行澤中手斬大虵一
嫗當道而哭云赤帝子殺吾子此驗既著聞矣秦始
皇帝常曰東南有天子氣於是東遊以厭當之髙祖
之氣也與吕后隱於芒碭山澤間吕后與人求之見
其上常有氣直起徃求輒得其處後與項羽約先入
秦關王之髙祖先至項羽怨恨范増曰吾令人望其
氣氣皆爲龍成五采此皆天子之氣也急擊之髙祖
徃謝項羽羽與亞父謀殺髙祖使項莊抜劒起舞項
伯知之因與項莊俱起毎劒加髙祖之上項伯輙以
身覆髙祖之身劒遂不得下殺勢不得成會有張良
樊噲之救卒得免脱遂王天下初姙身有蛟龍之神
既生酒舍見雲氣之怪夜行斬虵虵嫗悲哭始皇吕
后望見光氣項羽謀殺項伯爲蔽謀遂不成遭得良
噲蓋冨貴之驗氣見而物應人助輔援也竇太后弟
名曰廣國年四五嵗家貧爲人所掠賣其家不知其
所在傳賣十餘家至冝陽爲其主人入山作炭暮寒
卧炭下百餘人炭崩盡壓死廣國獨得脫自卜數日
當爲侯從其家之長安聞竇皇后新立家在清河觀
津乃上書自陳竇太后言於景帝召見問其故果是
乃厚賜之文帝立拜廣國爲章武侯夫積炭崩百餘
人皆死廣國獨脫命當冨貴非徒得活又封爲侯虞
子大陳留東莞人也其生時以夜適免母身母見其
上若一疋練狀經上天明以問人人皆曰吉貴氣與
天通長大仕宦位至司徒公廣文伯河東蒲坂人也
其生亦以夜半時適生有人從門呼其父名父出應
之不見人有一木杖植其門側好善異於衆其父持
杖入門以示人人占曰吉文伯長大學宦位至廣漢
太守文伯當冨貴故父得賜杖其占者若曰杖當子
力矣光武帝建平元年十二月甲子生於濟陽宫後
考怪之即召功曹吏充蘭使出問卜工蘭與馬下卒
蘇永俱之卜王長孫所長孫卜謂永蘭曰此吉事也
毋多言是嵗有禾生景天備火中三本一莖九穗長
於禾一二尺蓋嘉禾也元帝之初有鳳凰下濟陽宫
故今濟陽宫有鳳凰廬始與李父等俱起到柴
界中遇賊兵惶惑走濟陽舊廬比到見光若火正赤
在舊廬道南光耀憧憧上屬天有頃不見王莽時謁
者蘇伯阿能望氣使過春陵城郭鬱鬱葱葱及光武
到河北與伯阿見問曰卿前過春陵何用知其氣佳
也伯阿對曰見其鬱鬱葱葱耳蓋天命當興聖王當
出前後氣驗照察明著繼體守文因據前基禀天光
氣驗不足言創業龍興由微賤起於顛沛若髙祖光
武者曷甞無天人神怪光顯之驗乎
