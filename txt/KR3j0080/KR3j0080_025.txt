　　詰術篇　解除篇
　　祀義篇　祭意篇
　　　　詰術篇
圖宅術曰宅有八術以六甲之名數而第之第定名
立宫商殊别宅有五音姓有五聲宅不冝其姓姓與
宅相賊則疾病死亡犯罪遇禍詰曰夫人之在天地
之間也萬物之貴者耳其有宅也猶鳥之有巢獸之
有穴也謂宅有甲乙巢穴復有甲乙乎甲乙之神獨
在民家不在鳥獸何夫人之有宅猶有田也以田飲
食以宅居處人民所重莫食最急先田後宅田重於
宅也田間阡陌可以制八術比土為田可以數
甲乙甲乙之術獨施於宅不設於田何也府廷之内
吏舍比屬吏舍之形制何殊於宅吏之居處何異於
民不以甲乙第舍獨以甲乙數宅何也民間之宅與
鄉亭比屋相屬接界相連不并數鄉亭獨第民家甲
乙之神何以獨立於民家也數宅之術行市亭數巷
街以第甲乙入市門曲折亦有巷街人晝夜居家朝
夕坐市其實一也市肆戸何以不第甲乙州郡列居
縣邑雜處與街巷民家何以異州郡縣邑何以不數
甲乙也天地開闢有甲乙邪後王乃有甲乙如天地
開闢本有甲乙則上古之時巢居穴處無屋宅之居
街巷之制甲乙之神皆何在數宅旣以甲乙五行之
家數日亦當以甲乙甲乙有支干支干有加時支干
加時專比者吉相賊者凶當其不舉也未必加憂支
辱也事理有曲直罪法有輕重上官平心原其獄狀
未有支干吉凶之驗而有事理曲直之效爲支干者
何以對此武王以甲子日戰勝紂以甲子日戰負二
家俱期兩軍相當旗幟相望俱用一日或存或亡且
甲與子專比昧爽時加寅寅與甲乙不相賊武王終
以破紂何也日火也在天為日在地為火何以驗之
陽燧鄉日火從天來由此言之火日氣也日有甲乙
火無甲乙何日十而辰十二日辰相配故甲與子連
所謂日十者何等也端端之日有十邪而將一有十
名也如端端之日有十甲乙是其名何以不從言甲
乙必言子丑何日廷圖甲乙有位子丑亦有處各有
部署􁙀布五方若王者營衛常居不動今端端之日
旦出東方夕入西方行而不已與日廷異何謂甲
乙為日之名乎術家更說日甲乙者自天地神也日
更用事自用甲乙勝負為吉凶非端端之日名也夫
如是於五行之象徒當用甲乙決吉凶而已何為言
加時乎案加時者端端之日加也端端之日安得勝
負五音之家用口調姓名及字用姓定其名用名正
其字口有張歙聲有外内以定五音宫商之實夫人
之有姓者用禀於天天得五行之氣為姓邪以口張
歙聲外内為姓也如以本所禀於天者為姓若五糓
萬物禀氣矣何故用張口歙聲内外定正之乎古者
因生以賜姓因其所生賜之姓也若夏吞薏苡而生
則姓苡氏商吞燕子而生則姓為子氏周履大人跡
則姬氏其立名也以信以義以類以生名為信
若魯公子友生文在其手曰友也以徳名為義若文
王為昌武王為發也以類名為像若孔子名丘也取
於物為假若宋公名杵曰也取於父為類有似類於
父也其立字也展名取同義名賜字子貢名予字子
我其立姓則以本所生置名則以信義像假類字則
展名取同義不用口張歙外内調宫商之義為五音
術何據見而用古者有本姓有氏姓陶氏田氏事之
氏姓也上官氏司馬氏吏之氏姓也孟氏仲氏王父
字之氏姓也氏姓有三事乎吏乎王父字乎以本姓
則用所生以氏姓則用事吏王父字用口張歙調姓
之義何居匈奴之俗有名無姓字無與相調諧自以
夀命終禍福何在禮買妾不知其姓則卜之不知者
不知本姓也夫妾必有父母家姓然而必卜之者父
母姓轉易失實禮重取同姓故必卜之姓徒用口調
諧姓族則禮買妾何故卜之
圖宅術曰商家門不冝南向徴家門不冝北向則商
金南方火也徴火北方水也水勝火火賊金五行之
氣不相得故五姓之宅門有宜嚮嚮得其冝富貴吉
昌嚮失其冝貧賤衰耗夫門之與堂何以異五姓之
門各有五姓之堂所向無宜何門之掩地不如堂廡
朝夕所處於堂不於門圖吉凶者冝皆以堂如門人
所出入則戸亦冝然孔子曰誰能出不由戸言戸不
言門五祀之祭門與戸均如當以門正所嚮則戸何
以不當與門相應乎且今府廷之内吏舍連屬門嚮
有南北長吏舍傳閭居有東西長吏之姓必有宫商
諸吏之舍必有徴羽安官遷徙未必角姓門南嚮也
失位貶黜未必商姓門北出也或安官遷徙或失位
貶黜何姓有五音人之質性亦有五行五音之家商
家不冝南嚮門則人禀金之性者可復不冝南嚮坐
南行步乎一曰五音之門有五行之人假令商姓口
食五人五人中各有五色木人青火人赤水人黑金
人白土人黄五色之人俱出南嚮之門或凶或吉夀
命或短或長凶而短者未必色白吉而長者未必色
黄也五行之家何以為決南嚮之門賊商姓家其實
如何南方火也使火氣之禍若火延燔徑從南方來
乎則雖為北嚮門猶之凶也火氣之禍若夏日之熱
四方洽浹乎則天地之間皆得其氣南嚮門家何以
獨凶南方火者火位南方一曰其氣布在四方非必
南方獨有火四方無有也猶水位在北方四方猶有
水也火滿天下水辨四方火或在人之南或在人之
北謂火常在南方是則東方可無金西方可無木乎
　　　　解除篇
世信祭祀謂祭祀必有福又然解除謂解除必去凶
解除初禮先設祭祀比夫祭祀若生人相賔客矣先
為賔客設膳食已驅以刄杖鬼神如有知必恚止戰
不肯徑去若懐恨反而為禍如無所知不能為凶解
之無益不解無損且人謂鬼神何如狀哉如謂鬼有
形象形象生人生人懐恨必將害人如無形象與煙
雲同驅逐雲煙亦不能除形既不可知心亦不可圖
鬼神集止人宅欲何求乎如勢欲殺人當驅逐之時
避人隱匿驅逐之止則復還立故處如不欲殺人寄
託人家雖不驅逐亦不爲害貴人之出也萬民並觀
填街滿巷爭進在前士卒驅之則走而却士卒還去
即復其處士卒立守終日不離僅能禁止何則欲在
於觀不爲壹驅還也使鬼神與生人同有欲於宅中
猶萬民有欲於觀也士卒驅逐不乆立守則觀者不
却也然則驅逐鬼者不極一歲鬼神不去今驅逐之
終食之間則舍之矣舍之鬼復還來何以禁之暴榖
於庭雞雀啄之主人驅彈則走縱之則來不終日立
守雞雀不禁使鬼神乎不爲驅逐去止使鬼不神乎
與雞雀等不常驅逐不能禁也虎狼入都弓弩巡之
雖殺虎狼不能除虎狼所為來之患盗賊攻城官軍
擊之雖却盗賊不能滅盗賊所為至之禍虎狼之來
應政失也盗賊之至起世亂也然則鬼神之集為命
絶也殺虎狼却盗賊不能使政得世治然則盛解除
驅鬼神不能使凶去而命延病人困篤見鬼之至性
猛剛者挺劒操杖與鬼戰鬬戰鬬壹再錯指受服知
不服必不終也夫解除所驅逐鬼與病人所見鬼無
以殊也其驅逐之與戰鬬無以異也病人戰鬬鬼猶
不去宅主解除鬼神必不離由此言之解除宅者何
益於事信其凶去不可用也且夫所除宅中客鬼也
宅中主神有十二焉青龍白虎列十二位龍虎猛神
天之正鬼也飛尸流凶安敢妄集猶主人猛勇姦客
不敢闚也有十二神舍之宅主驅逐名為去十二神
之客恨十二神之意安能得吉如無十二神則亦無
飛尸流凶無神無凶解除何補驅逐何去解逐之法
緣古逐疫之禮也昔顓頊氏有子三人生而皆亡一
居江水為虐鬼一居若水為魍魎一居歐隅之間主
疫病人故嵗終事畢驅逐疫鬼因以送陳迎新内吉
也世相倣效故有解除夫逐疫之法亦禮之失也行
堯舜之徳天下太平百災消滅雖不逐疫疫鬼不徃
行桀紂之行海内擾亂百禍並起雖日逐疫疫鬼猶
來衰世好信鬼愚人好求福周之季世信鬼脩祀以
求福助愚主心惑不顧自行功猶不立治猶不定故
在人不在鬼在徳不在祀國期有遠近人命有長短
如祭祀可以得福解除可以去凶則王者可竭天下
之財以興延期之祀冨家翁嫗可求解除之福以取
踰世之夀案天下人民夭夀貴賤皆有禄命操行吉
凶皆有衰盛祭祀不為福福不由祭祀世信鬼神故
好祭祀祭祀無鬼神故通人不務焉祭祀厚事鬼神
之道也猶無吉福之驗況盛力用威驅逐鬼神其何
利哉祭祀之禮解除之法衆多非一且以一事效其
非也夫小祀足以況大祭一鬼足以卜百神世間繕
治宅舍鑿地掘土功成作畢解謝土神名曰解土為
土偶人以像鬼形令巫祝延以解土神已祭之後心
快意喜謂鬼神解謝殃禍除去如討論之乃虛妄也
何以驗之夫土地猶人之體也普天之下皆為一體
頭足相去以萬里數人民居土上猶蚤虱著人身也
蚤蝨食人賊人肌膚猶人鑿地賊地之體也蚤蝨内
知有欲觧人之心相與聚㑹解謝於所食之肉旁人
能知之乎夫人不能知蚤蝨之音猶地不能曉人民
之言也胡越之人耳口相類心意相似對口交耳而
談尚不相解況人不與地相似地之耳口與人相達
乎今所解者地乎則地之耳遠不能聞也所解一宅
之土則一宅之土猶人一分之肉也安能曉之如所
解宅神乎則此名曰解宅不名曰解土禮入宗廟無
所主意斬尺二寸之木名之曰主主心事之不爲人
像今解土之祭爲土偶人像鬼之形何能解乎神荒
忽無形出入無門故謂之神今作形像與禮相違失
神之實故知其非象似布藉不設鬼形解土之禮立
土偶人如祭山可為石形祭門戸可作木人乎晉中
行寅將亡召其太祝欲加罪焉曰子為我祀犧牲不
肥澤也且齋戒不敬也使吾國亡何也祝簡對曰昔
日吾先君中行宻子有車十乗不憂其薄也憂徳義
之不足也今主君有革車百乗不憂義之薄也唯患
車之不足也夫舩車飭則賦歛厚賦歛厚則民謗詛
君茍以祀為有益於國乎詛亦將為亡矣一人祝之
一國詛之一祝不勝萬詛國亡不亦冝乎祝其何罪
中行子乃慙今世信祭祀中行子之類也不脩其行
而豐其祝不敬其上而畏其鬼身死禍至歸之於祟
謂祟未得得祟脩祀禍繁不止歸之於祭謂祭未敬
夫論解除觧除無益論祭祀祭祀無補論巫祝巫祝
無力竟在人不在鬼在徳不在祀明矣哉
　　　　祀義篇
世信祭祀以為祭祀者必有福不祭祀者必有禍是
以病作卜祟祟得脩祀祀畢意解意解病已執意以
為祭祀之助勉奉不絶謂死人有知鬼神飲食猶相
賔客賔客恱喜報主人恩矣其脩祭祀是也信其事
之非也實者祭祀之意主人自盡恩懃而已鬼神未
必歆享之也何以明之今所祭者報功則縁生人為
恩義耳何歆享之有今所祭死人死人無知不能飲
食何以審其不能歆享飲食也夫天者體也與地同
天有列宿地有宅舍宅舍附地之體列宿着天之形
形體具則有口乃能食使天地有口能食祭食冝食
盡如無口則無體無體則氣也若雲霧耳亦無能食
如天地之精神若人之有精神矣以人之精神何冝
飲食中人之體七八尺身大四五圍食斗食歠斗羮
乃能飽足多者三四斗天地之廣大以萬里數圜丘
之上一蠒栗牛粢飴大羮不過數斛以此食天地天
地安能飽天地用心猶人用意也人食不飽足則怨
主人不報以徳矣必謂天地審能飽食則夫古之郊
者負天地山猶人之有骨節也水猶人之有血脉也
故人食腸滿則骨節與血脉因以盛矣今祭天地則
山川隨天地而飽今别祭山川以爲異神是人食已
更食骨節與血脉也社稷報生糓物之功萬民生於
天地猶毫毛生於體也祭天地則社稷設其中矣人
君重之故復别祭必以爲有神是人之膚肉當復食
也五祀初本在地門戸用木與土土木生於地井竈
室中霤皆屬於地祭地五祀設其中矣人君重之故
復别祭必以爲有神是食已當復食形體也風伯雨
師雷公是羣神也風猶人之有吹喣也雨猶人之有
精液也雷猶人之有腹鳴也三者附於天地祭天地
三者在矣人君重之故别祭必以為有神則人吹喣
精液腹鳴當復食也日月猶人之有目星辰猶人之
有髪三光附天祭天三光在矣人君重之故復别祭
必以為有神則人之食已復食目與髪也宗廟已之
先也生存之時謹敬供養死不敢不信故脩祭祀縁
生事死示不忘先五帝三王郊宗黄帝帝嚳之屬報
功堅力不敢忘徳未必有鬼神審能歆享之也夫不
能歆享則不能神不能神則不能為福亦不能為禍
禍福之起由於喜怒喜怒之發由於腹腸有腹腸者
輙能飲食不能飲食則無腹腸無腹腸則無用喜怒
無用喜怒則無用為禍福矣或曰歆氣不能食也夫
歆之與飲食一實也用口食之用口歆之無腹腸則
無口無口無用食則亦無用歆矣何以驗其不能歆
也以人祭祝有過不能即時犯也夫歆不用口則用
鼻矣口鼻能歆之則目能見之目能見之則手能擊
之今手不能擊則知口鼻不能歆之也或難曰宋公
鮑之身有疾祝曰夜姑掌將事於厲者厲鬼杖檝而
與之言曰何而粢盛之不膏也何而蒭犧之不肥碩
也何而珪璧之不中度量也而罪歟其鮑之罪歟夜
姑順色而對曰鮑身尚㓜在襁褓不預知焉審是掌
之厲鬼舉檝而掊之斃於壇下此非能言用手之驗
乎曰夫夜姑之死未必厲鬼擊之也時命當死也妖
象厲鬼象鬼之形則象鬼之言象鬼之言則象鬼而
擊矣何以明之夫鬼者神也神則先知先知則冝自
見粢盛之不膏珪璧之失度犧牲之臞小則因以責
讓夜姑以檝擊之而已無為先問先問不知之效也
不知不神之驗也不知不神則不能見體出言以檝
擊人也夜姑義臣也引罪自予已故鬼擊之如無義
而歸之鮑身則厲鬼將復以檝掊鮑之身矣且祭祀
不偹神怒見體以殺掌祀如禮備神喜肯見體以食
賜主祭乎人有喜怒鬼亦有喜怒人不為怒者身存
不為喜者身亡厲鬼之怒見體而罰宋國之祀必時
中禮夫神何不見體以賞之乎夫怒喜不與人同則
其賞罸不與人等賞罸不與人等則其掊夜姑不可
信也且夫歆者内氣也言者出氣也能歆則能言猶
能吸則能呼矣如鬼神能歆則冝言於祭祀之上今
不能言知不能歆一也凡能歆者口鼻通也使鼻鼽
不通口鉗不開則不能歆矣人之死也口鼻腐朽安
能復歆二也禮曰人死也斯惡之矣與人異類故惡
之也為尸不動朽敗滅亡其身不與生人同則知不
與生人通矣身不同知不通其飲食不與人鈞矣胡
越異類飲食殊味死之與生非直胡之與越也由此
言之死人不歆三也當人之卧也置食物其旁不能
知也覺乃知之知乃能食之夫死長卧不覺者也安
能知食不能歆之四也或難曰祭則鬼享之何謂也
曰言其脩具謹㓗粢牲肥香人臨見之意飲食之推
已意以況鬼神鬼神有知必享此祭故曰鬼享之祀
難曰易曰東鄰殺牛不如西鄰之礿祭夫言東鄰不
若西鄰言東鄰牲大福少西鄰祭少福多也今言鬼
不享何以知其福有多少也曰此亦謂脩具謹㓗與
不謹潔也紂殺牛祭不致其禮文王礿祭竭盡其敬
夫禮不至則人非之禮敬盡則人是之是之則舉事
多助非之則言行見畔見畔若祭不見享之禍多助
若祭見歆之福非鬼為祭祀之故有喜怒也何以明
之茍鬼神不當湏人而食湏人而食是不能神也信
鬼神歆祭祀祭祀為禍福謂鬼神居處何如狀哉自
有儲偫邪將以人食為饑飽也如自有儲偫儲偫必
與人異不當食人之物如無儲偫則人朝夕祭乃可
耳壹祭壹否則神壹饑壹飽壹饑壹飽則神壹怒壹
喜矣且病人見鬼及卧夢與死人相見如人之形故
其祭祀如人之食緣有飲食則冝有衣服故復以繒
製衣以象生儀其祭如生人之食人欲食之兾鬼饗
之其製衣也廣縱不過一尺若五六寸以所見長大
之神貫一尺之衣其肯喜而加福於人乎以所見之
鬼為審死人乎則其製衣冝若生人之服如以所製
之衣審鬼衣之乎則所見之鬼冝如偶人之狀夫如
是也世所見鬼非死人之神或所衣之神非所見之
鬼也鬼神未定厚禮事之安得福祐而堅信之乎
　　　　祭意篇
樹王者祭天地諸侯祭山川卿大夫祭五祀士庶人
祭其先宗廟社稷之祀自天子達於庶人尚書曰肆
類于上帝禋于六宗望于山川徧于羣臣禮曰有虞
氏禘黄帝而郊嚳祖顓頊而宗堯夏后氏亦禘黄帝
而郊鯀祖顓頊而宗禹殷人禘嚳而郊㝠祖契而宗
湯周人禘嚳而郊稷祖文王而宗武王燔柴於大壇
祭天也瘞埋於大折祭地也用騂犢埋少牢於大昭
祭時也相近於坎壇祭寒暑也王宫祭日也夜明祭
月也幽宗祭星也雩宗祭水旱也四坎壇祭四方也
山林川谷丘陵能出雲爲風雨見怪物皆曰神有天
下者祭百神諸侯在其地則祭亡其地則不祭此皆
法度之祀禮之常制也王者父事天母事地推人事
父母之事故亦有祭天地之祀山川以下報功之義
也縁生人有功得賞鬼神有功亦祀之山出雲雨潤
萬物六宗居六合之間助天地變化王者尊而祭之
故曰六宗社稷報生萬物之功社報萬物稷報五榖
五祀報門戸井竈室中􁆤之功門戸人所出入井竈
人所飮食中􁆤人所託處五者功鈞故俱祀之周棄
曰少昊有四叔曰重曰該曰修曰熈實能金大木反
使重為句芒該為蓐收脩及熈為玄冥世不失職遂
濟窮桑此其三祀也顓頊氏有子曰犁為祝融共工
氏有子曰句龍為后土此其二祀也后土為社稷田
正也有烈山氏之子曰柱為稷自夏以上祀之周棄
亦為稷自商以來祀之禮曰烈山氏之有天下也其
子曰柱能殖百糓夏之衰也周棄繼之故祀以為稷
共工氏之霸九州也其子曰后土能平九土故祀以
為社傳或曰炎帝作火死而為竈禹勞力天下水死
而為社禮曰王為羣姓立七祀曰司命曰中靈曰國
門曰國行曰泰厲曰戸曰竈諸侯為國立五祀曰司
命曰中霤曰國門曰國行曰公厲大夫立三祀曰族
厲曰門曰行適士立二祀曰門曰行庶人立一祀或
立戸或立竈社稷五祀之祭未有所定皆為思其徳
不忘其功也中心愛之故飲食之愛鬼神者祭祀之
自禹興脩社稷祀后稷其後絶廢髙皇帝四年詔天
下祭靈星七年使天下祭社稷靈星之祭祭水旱也
於禮舊名曰雩雩之禮為民祈糓雨祈糓實也春求
實一嵗再祀蓋重糓也春以二月秋以八月故論語
曰莫春者春服既成冠者五六人童子六七人浴乎
沂風乎舞雩詠而歸莫春四月也周之四月正嵗二
月也二月之時龍星始出故傳曰龍見而雩龍星見
時歲已啓蟄而雩春雩之禮廢秋雩之禮存故世常
脩靈星之祀到今不絶名變於舊故世人不識禮廢
不具故儒者不知世儒案禮不知靈星何祀其難曉
而不識說縣官名曰明星緣明星之名說曰嵗星嵗
星東方也東方主春春主生物故祭嵗星求春之福
也四時皆有力於物獨求春者重本尊始也審如儒
者之說求春之福反以秋祭非求春也月令祭戸以
春祭門以秋各冝其時如或祭門以秋謂之祭戸論
者肯然之乎不然則明星非嵗星也乃龍星也龍星
二月見則雩祈糓雨龍星八月將入則秋雩祈糓實
儒者或見其義語不空生春雩廢秋雩興故秋雩之
名自若為明星也實曰靈星靈星者神也神者謂龍
星也羣神謂風伯雨師雷公之屬風以揺之雨以潤
之雷以動之四時生成寒暑變化日月星辰人所瞻
仰水旱人所忌惡四方氣所由來山林川谷民所取
材用此鬼神之功也凡祭祀之義有二一曰報功二
曰脩先報功以勉力脩先以崇恩力勉恩崇功立化
通聖主之務也是故聖王制祭祀也法施於民則祀
之以死勤事則祀之以勞定國則祀之能禦大災則
祀之能捍大患則祀之帝嚳能序星辰以著衆堯能
賞均刑法以義終舜勤民事而野死鯀勤洪水而殛
死禹能脩鯀之功黄帝正名百物以明民共財顓頊
能脩之契為司徒而民成㝠勤其官而水死湯以寛
治民而除其虐文王以文治武王以武功去民之災
凡此功烈施布於民民頼其力故祭報之宗廟先祖
已之親也生時有養親之道死亡義不可背故脩祭
祀示如生存推人事鬼神緣生事死人有賞功供養
之道故有報恩祀祖之義孔子之畜狗死使子贛埋
之曰吾聞之也弊帷不棄為埋馬也弊蓋不棄為埋
狗也丘也貧無盖於其封也亦與之席毋
使其首䧟焉延陵季子過徐徐君好其劒季子以當
使於上國未之許與季子使還徐君已死季子解劒
帶其冡樹御者曰徐君已死尚誰為乎季子曰前已
心許之矣可以徐君死故負吾心乎遂帶劒於冡樹
而去祀為報功者其用意猶孔子之埋畜狗也祭為
不背先者其恩猶季之帶劒於冡樹也聖人知其若
此祭猶齋戒畏敬若有鬼神脩興弗絶若有禍福重
恩尊功慇懃厚恩未必有鬼而享之者何以明之以
飲食祭地也人將飲食謙退示當有所先孔子曰雖
䟽食菜羮瓜祭必齋如也禮曰侍食於君君使之祭
然後飲食之祭猶禮之諸祀也飲食亦可毋祭禮之
諸神亦可毋祀也祭祀之實一也用物之費同也知
祭地無神猶謂諸祀有鬼不知類也經傳所載賢者
所紀尚無鬼神況不著篇籍世間淫祀非鬼之祭信
其有神為禍福矣好道學仙者絶穀不食與人異食
欲為清㓗也鬼神清㓗於仙人如何與人同食乎論
之以為人死無知其精不能為鬼假使有之與人異
食異食則不肯食人之食不肯食人之食則無
求於人無求於人則不能為人禍福矣凡人之有喜
怒也有求得與不得得則喜不得則怒喜則施恩而
為福怒則發怒而為禍鬼神無喜怒則雖常祭
而不絶乆廢而不脩其何禍福於人哉
