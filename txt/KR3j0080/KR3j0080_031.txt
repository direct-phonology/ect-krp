論衡後序王氏族姓行狀扵自紀篇述之詳矣范曄東漢列傳云充字仲任嘗受業太學師事班彪博覽而不守章句家貧無書嘗遊雒陽市肆閱所賣書一見輒能誦憶遂博通衆流百家之言充好論說始若詭異終有理實以為俗儒守文多失其真乃閉門潜思禮絶慶弔戸牖墻壁各置刀筆著論衡八十五篇二十餘萬言釋物類同異正時俗嫌疑訂百氏之増虗詰九流之拘誕天人之際悉所㑹通性命之理靡不窮盡㭊理折衷此書爲多既作之後中土未有傳者蔡邕入吳㑹始得之常祕玩以爲談助故時人嫌伯喈得異書或捜求其帳中隠處果得論衡抱數卷持去邕丁寧之曰惟我與爾共之勿廣也其後王郎來守㑹稽又得其書及還許下時人稱其才進或曰不見異人當得異書問之果以論衡之益繇是遂見傳焉流行四方今殆千載撰六帖者但摘而為備用作意林者止鈔而同諸子吾鄉好事者往往自守書櫝為家寳然其篇卷脫漏文字踳駮魯魚甚衆亥豕益訛或首尾顛躓而不聮或句讀轉易而不紀是以覽者不能通其讀焉余幼好聚書於論衡尤多購獲自一紀中得俗本七率二十七卷其一程氏西齋所貯盖今起居舍人彭公乗曽所對正者也又得史舘本二各三十卷乃庫部郎中李公秉前所校者也余嘗廢寢食討尋衆本雖畧經脩改尚互有闕遺意其謄録者誤有推移校勘者妄加删削致條綱紊亂旨趣乖違儻遂傳行必差理實今研覈數本之内率以少錯者為主然後互質疑謬㳂造本源譌者譯之散者聚之亡者追之俾斷者仍續闕者復補惟古今字有通用稍存之又為改正塗注凡一萬一千二百五十九字有如日星之麗天順經躔而軌道河海之紀地自源委以安流其文取譬連類雄辯宏博豈止為談助才進而已㦲信乃士君子之先覺者也秉筆之士能無祕玩乎即募工刋印庶傳不泯有益學者非矜已功不敢同王蔡之徒待捜之然後得而共問之然後言其益也時聖宋慶曆五年二月二十六日前進士楊文昌題序