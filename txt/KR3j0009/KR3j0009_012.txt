吕氏春秋第十二卷髙氏訓解雲間宋邦乂張邦瑩徐益孫何玉畏校十二月紀一曰季冬之月日在婺女昬婁中旦氐中其日壬癸其帝顓頊其神玄冥其蟲介其音羽律中大吕其數六其味醎其臭朽其祀行祭先腎鴈北鄉鵲始巢乳雉雊天子居玄堂右个乘玄輅駕鐵驪載玄旂衣黒衣服玄玉食黍與彘其噐宏以弇命有司大儺旁磔出土牛以送寒氣征鳥厲疾乃畢行山川之祀及帝之大臣天地之神祗是月也命漁師始漁天子親徃乃嘗魚先薦寢廟冰方盛水澤復堅命取冰冰已入令告民出五種命司農計耦耕事修耒耜具田噐命樂師大合吹而罷乃命四監收秩薪柴以供寢廟及百祀之薪燎是月也日窮于次月窮于紀星廻于天數將㡬終嵗將更始專於農民無有所使天子乃與卿大夫飭國典論時令以待來嵗之宜乃命太史次諸侯之列賦之犧牲以供皇天上帝社稷之享乃命同姓之國供寢廟之芻豢令宰歷卿大夫至于庶民土田之數而賦之犧牲以供山林名川之祀凡在天下九州之民者無不咸獻其力以供皇天上帝社稷寢廟山林名川之祀行之令是此謂一終三旬二日季冬行秋令則白露蚤降介蟲為妖四鄰入保行春令則胎夭多傷國多固疾命之曰逆行夏令則水潦敗國時雪不降冰凍消釋士節二曰士之為人當理不避其難臨患忘利遺生行義視死如歸有如此者國君不得而友天子不得而臣大者定天下其次定一國必由如此人者也故人主之欲大立功名者不可不務求此人也賢主勞於求人而佚於治事齊有北郭騷者結罘罔梱蒲葦織屨履以養其母猶不足踵門見晏子曰願乞所以養母晏子之僕謂晏子曰此齊國之賢者也其義不臣乎天子不友乎諸侯於利不茍取於害不茍免今乞所以養母是説夫子之義也必與之晏子使人分倉粟分府金而遺之辭金而受粟有間晏子見疑於齊君出奔過北郭騷之門而辭北郭騷沐浴而出見晏子曰夫子將焉適晏子曰見疑於齊君將出奔北郭子曰夫子勉之矣晏子上車太息而歎曰嬰之亡豈不宜哉亦不知士甚矣晏子行北郭子召其友而告之曰説晏子之義而當乞所以養母焉吾聞之曰養及親者身伉其難今晏子見疑吾將以身死白之著衣冠令其友操劒奉笥而從造於君庭求復者曰晏子天下之賢者也去則齊國必侵矣必見國之侵也不若先死請以頭託白晏子也因謂其友曰盛吾頭於笥中奉以託退而自刎也其友因奉以託其友謂觀者曰北郭子為國故死吾將為北郭子死也又退而自刎齊君聞之大駭乗驛而自追晏子及之國郊請而反之晏子不得已而反聞北郭騷之以死白已也曰晏嬰之亡豈不宜哉亦愈不知士甚矣介立三曰以貴富有人易以貧賤有人難今晉文公出亡周流天下窮矣賤矣而介子推不去有以有之也反國有萬乗而介子推去之無以有之也能其難不能其易此文公之所以不王也晉文公反國介子推不肯受賞自爲賦詩曰有龍于飛周徧天下五蛇從之爲之丞輔龍反其鄉得其處所四蛇從之得其露雨一蛇羞之橋死於中野懸書公門而伏於山下文公聞之曰譆此必介子推也避舎變服令士庶人曰有能得介子推者爵上卿田百萬或遇之山中負釜蓋䔲問焉曰請問介子推安在應之曰夫介子推茍不欲見而欲隠吾獨焉知之遂背而行終身不見人心之不同豈不甚哉今世之逐利者早朝晏退焦脣乾嗌日夜思之猶未之能得今得之而務疾逃之介子推之離俗逺矣東方有士焉曰爰旌目將有適也而餓於道狐父之盗曰丘見而下壺餐以餔之爰旌目三餔之而後能視曰子何為者也曰我狐父之人丘也爰旌目曰譆汝非盗耶胡爲而食我吾義不食子之食也兩手㨿地而吐之不出喀喀然遂伏地而死鄭人之下也莊蹻之暴郢也秦人之圍長平也韓荆趙此三國者之將帥貴人皆多驕矣其士卒衆庶皆多壯矣因相暴以相殺脆弱者拜請以避死其卒逓而相食不辨其義冀幸以得活如爰旌目已食而不死矣惡其義而不肯不死今此相為謀豈不逺哉誠廉四曰石可破也而不可奪堅丹可磨也而不可奪赤堅與赤性之有性也者所受於天也非擇取而為之也豪士之自好者其不可漫以汙也亦猶此也昔周之將興也有士二人處於孤竹曰伯夷叔齊二人相謂曰吾聞西方有偏伯焉似將有道者今吾奚為處乎此哉二子西行如周至於岐陽則文王已殁矣武王即位觀周徳則王使叔旦就膠鬲於次四内而與之盟曰加富三等就官一列為三書同辭血之以牲埋一於四内皆以一歸又使保召公就微子開於共頭之下而與之盟曰世為長侯守殷常祀相奉桑林宜私孟諸為三書同辭血之以牲埋一於共頭之下皆以一歸伯夷叔齊聞之相視而笑曰譆異乎哉此非吾所謂道也昔者神農氏之有天下也時祀盡敬而不祈福也其於人也忠信盡治而無求焉樂正與為正樂治與為治不以人之壤自成也不以人之庳自髙也今周見殷之僻亂也而遽為之正與治上謀而行貨阻丘而保威也割牲而盟以為信因四内與其頭以明行揚夢以説衆殺伐以要利以此紹殷是以亂易暴也吾聞古之士遭乎治世不避其任遭乎亂世不為茍在今天下闇周徳衰矣與其並乎周以漫吾身也不若避之以潔吾行二子北行至首陽之下而餓焉人之情莫不有重莫不有輕有所重則欲全之有所輕則以養所重伯夷叔齊此二士者皆出身棄生以立其意輕重先定也不侵五曰天下輕於身而士以身為人以身為人者如此其重也而人不知以奚道相得賢主必自知士故士盡力竭智直言交爭而不辭其患豫讓公孫弘是矣當是時也智伯孟嘗君知之矣世之人主得地百里則喜四境皆賀得士則不喜不知相賀不通乎輕重也湯武千乘也而士皆歸之桀紂天子也而士皆去之孔墨布衣之士也萬乘之主千乘之君不能與之爭士也自此觀之尊貴富大不足以來士矣必自知之然後可豫讓之友謂豫讓曰子之行何其惑也子嘗事范氏中行氏諸侯盡滅之而子不為報至於智氏而子必為之報何故豫讓曰我將告子其故范氏中行氏我寒而不我衣我饑而不我食而時使我與千人共其養是衆人畜我也夫衆人畜我者我亦衆人事之至於智氏則不然出則乘我以車入則足我以養衆人廣朝而必加禮於吾所謂國士畜我也夫國士畜我者我亦國士事之豫讓國士也而猶以人之於已也為念又况於中人乎孟嘗君為從公孫弘謂孟嘗君曰君不若使人西觀秦王意者秦王帝王之主也君恐不得為臣何暇從以難之意者秦王不肖主也君從以難之未晩也孟嘗君曰善願因請公往矣公孫弘敬諾以車十乗之秦秦昭王聞之而欲醜之以辭以觀公孫弘公孫弘見昭王昭王曰薛之地小大幾何公孫弘對曰百里昭王笑曰寡人之國地數千里猶未敢以有難也今孟嘗君之地方百里而因欲以難寡人猶可乎公孫弘對曰孟嘗君好士大王不好士昭王曰孟嘗君之好士何如公孫弘對曰義不臣乎天子不友乎諸侯得意則慙爲人君不得意則不肖爲人臣如此者三人能治可爲管商之師説義聽行其能致主霸王如此者五人萬乗之嚴主辱其使者退而自刎也必以其血汙其衣有如臣者七人昭王笑而謝焉自客胡爲若此寡人善孟嘗君欲客之必謹諭寡人之意也公孫弘敬諾公孫弘可謂不侵矣昭王大王也孟嘗君千乘也立千乘之義而不可凌可謂士矣序意維秦八年嵗在涒灘秋甲子朔朔之日良人請問十二紀文信侯曰嘗得學黄帝之所以誨顓頊矣爰有大圜在上大矩在下汝能法之為民父母蓋聞古之清世是法天地凡十二紀者所以紀治亂存亡也所以知夀天吉凶也上揆之天下驗之地中審之人若此則是非可不可無所遁矣天曰順順維生地曰固固維寜人曰信信維聴三者咸當無為而行行也者行其理也行數循其理平其私夫私視使目盲私聽使耳聾私慮使心狂三者皆私設精則智無由公智不公則福日衰災日隆以日倪而西望知之趙襄子㳺於囿中至於梁馬却不肯進青荓為參乗襄子曰進視梁下類有人青荓進視梁下豫讓却寢佯為死人叱青荓曰去長者吾且有事青荓曰少而與子友子且為大事而我言之是失相與友之道子將賊吾君而我不言之是失為人臣之道如我者惟死為可適乃退而自殺青荓非樂死也重失人臣之節惡廢交友之道也青荓豫讓可謂之友也吕氏春秋第十二卷終