吕氏春秋第十卷　髙氏訓解
　雲間　宋邦乂　張邦瑩　徐益孫　何玉畏校
　　十月紀
一曰孟冬之月日在尾昬
危中旦七星中
其日壬癸其帝顓頊其神玄冥
其蟲
介其音羽律中應鐘其數六

其味鹹其臭朽
其祀行祭先腎
水始冰地始凍
雉入大水為蜃虹藏不見
天子居玄堂左个
乘玄輅駕鐵驪載玄旂衣黑衣
服玄玉食黍與彘其器宏以弇
是月也以立冬先立冬三日太史謁之天子
曰某日立冬盛徳在水天子乃
齋立冬之日天子親率三公九卿大夫以
迎冬於北郊還乃賞死事恤孤寡
是月也命太卜禱祠龜䇿占兆審卦
吉凶
於是察阿上亂法
者則罪之無有揜蔽
是月也天子始裘命有司曰天
氣上騰地氣下降天地不通閉而成冬
令百官謹蓋藏命司徒循行積聚無有不歛坿城郭
戒門閭修􁇅閉慎關籥固封璽
備邊境完要塞謹關梁塞蹊徑
飭喪紀辨衣裳審棺槨之厚
薄營丘
壟之小大髙卑薄厚之度貴賤之等級
是月也工師效功陳祭噐按度
程無或作為滛巧以蕩上心必功致為上
物勒工名以考其誠工
有不當必行其罪以窮其情
是月也大飲蒸天子乃祈來年于天宗

大割牲祠于公社及門閭饗禱祖五祀勞農夫以休
息之

天子乃命將率講武肄射御角力
是月也乃命水虞漁師收水泉池澤之賦
無或敢侵削衆庶兆民以為天
子取怨于下其有若此者行罪無赦
孟冬行春令則凍閉不密地
氣發泄民多流亡行夏令
則國多暴風方冬不寒蟄蟲復出
行秋令則
雪霜不時小兵時起土地侵削

　　節喪
二曰審知生聖人之要也審知死聖人之極也知生
也者不以害生養生之謂也知死也者不以害死安
死之謂也此二者聖人之所獨决也凡生於天地
之間其必有死所不免也孝子之
重其親也慈親之愛其子也痛於肌骨性
也所重所愛死而棄之溝壑人之情不忍為也故有
葬死之義葬也者藏也慈親孝子
之所慎也慎之者以生人之心慮以生人
之心為死者慮也莫如無動莫如無發無發無動莫
如無有可利則此之謂重閉
古之人有藏於廣野深山而安者矣非珠玉
國寶之謂也葬不可不藏也葬淺則狐貍抇之
深則及於水泉故凡葬必於髙陵之上以避狐貍之
患水泉之濕此則善矣而忘姦邪盜賊寇亂之難豈
不惑哉譬之若瞽師之避柱也避
柱而疾觸杙也狐貍水泉姦邪盗賊寇亂之患此杙
之大者也慈親孝子避之者得葬之情矣
善棺椁所以避螻蟻蛇蟲也今世俗大亂之
主愈侈其葬則心非爲乎死者慮也生者以相矜尚
也侈靡者以
爲榮儉節者以爲陋不以便死爲故而徒以
生者之誹譽爲務此非慈親孝子之心也父雖死孝
子之重之不怠子雖死慈親之愛之不懈夫葬
所愛所重而以生者之所甚欲其以安之也若之何
哉民之於利也
犯流矢蹈白刃涉血盩肝以求之野人之無聞
者忍親戚兄弟知交以求利今無此之危無此
之醜其爲利甚厚乘車食肉澤及子孫雖聖人猶
不能禁而况於亂國彌大家彌富葬彌厚含珠
鱗施夫玩好貨寳鐘鼎壺濫
轝馬衣被戈劔不可勝其數諸養
生之具無不從者題湊之室
棺椁數襲積石積炭以環其外
姦人聞之傳以相告上雖以嚴威重罪禁
之猶不可止且死者彌乆生者彌䟽生者彌
䟽則守者彌怠守者彌怠而葬噐如故其勢
固不安矣世俗之行喪載之以大輴羽旄旌旗
如雲僂翣以督之珠玉以備之黼黻文章以飭之

引紼者左右萬人以行之以軍制立
之然後可以此觀世則美矣侈矣以此為
死則不可也茍便於死則雖貧國勞民
若慈親孝子者之所不辭為也
　　安死
三曰世之為丘壟也其髙大若山其樹之若林
其設闕庭為宫室造賔阼也若都邑
以此觀世示富則可矣以此為死則不可也夫死
其視萬歲猶一瞚也人之
壽久之不過百中壽不過六十以百與六十為無窮
者之慮其情必不相當矣以無窮為死者之慮
則得之矣今有人於此為石銘置之壟上曰此其中
之物具珠玉玩好財物寳器甚多不可不抇抇
之必大富世世乘車食肉人
必相與笑之以為大惑世之厚葬也有似於此
自古及今未有不亡之國也無不亡之國者是無不
抇之墓也以耳目所聞見齊荆燕嘗亡矣宋中山已
亡矣趙魏韓皆亡矣其皆故國矣自此以上者亡國
不可勝數是故大墓無不抇也而世
皆爭為之豈不悲哉君之不令民父之不孝子兄
之不悌弟皆鄉里之所釜　者而逐之
憚耕稼採薪之勞不肯官人事
而祈美衣侈食之樂智巧窮屈無以為之於
是乎聚群多之徒以深山廣澤林藪扑擊遏奪又視
名丘大墓葬之厚者求舍便居以微抇之日夜不休
必得所利相與分之夫有所愛所重而令姦邪盗賊
寇亂之人卒必辱之此孝子忠臣親父交友之大事

堯葬於穀林通樹之
舜葬於紀市不變其肆
禹葬於會稽不變人徒
是故先王以儉節葬死也非愛其
費也非惡其勞也以為死者慮也先王之
所惡惟死者之辱也發則必辱儉則不發故先王之
葬必儉必合必同何謂合何謂同葬於山林則合乎
山林葬於阪隰則同乎阪隰此之謂愛人夫愛
人者衆知愛人者寡
故宋未亡而東冢抇
齊未亡而莊公冢抇國安寧而
猶若此又况百世之後而國已亡乎故孝子忠臣親
父交友不可不察於此也夫愛之而反危之其此之
謂乎詩曰不敢暴虎不敢馮河人知其一莫
知其他此言不知鄰類也

故反以相非反以相是
其所非方其所是也其所是方其所非也是非未
定而喜怒闘爭反為用矣吾不非闘不非爭而
非所以闘非所以爭故凡闘爭者是非已定之用也
今多不先定其是非而先疾鬪爭此惑之大者也魯
季孫有喪孔子徃吊之入門而左從客也主人以璵
璠收
孔子徑庭而趨歷級而上曰以寳玉收譬之
猶暴骸中原也
徑庭
歴級非禮也雖然以救過也

　　異寳
四曰古之人非無寳也其所寳者異也孫叔敖疾將
死戒其子曰王數封我矣吾不受也
為我死王則封汝必無受利地楚越之
間有寢之丘者此其地不利而名甚惡
荆人畏鬼而越人信機
可長有者其唯此也孫叔敖死王果以美
地封其子而子辭請寢之丘故至今不失孫叔敖之
知知不以利為利矣知以人之所惡為己之所喜此
有道者之所以異乎俗也五
員亡荆急求之登太行而望鄭曰蓋是國也地險而
民多知其主俗主也不足
與舉去鄭而之許見許公而問所之許
公不應東南嚮而唾五員載拜受賜曰知所
之矣因如吳過於荆至江上欲涉見一丈人
刺小船方將漁從而請焉丈人度之絶江問其
名族則不肯告解其劒以予丈人曰
此千金之劒也願獻之丈人丈人不肯受曰荆
國之法得五員者爵執圭禄萬檐金千鎰昔者子胥
過吾猶不取
今我何以子之千
金劒為乎五員過於吳使人求之江上則不能
得也每食必祭之祝曰江上之丈人天地至大矣至
衆矣將奚不有為也而無以為為矣
而無以為之名不可得
而聞身不可得而見其惟江上之丈
人乎宋之野人耕而得玉獻之司城子罕子罕不受
野人請曰此野人之寳也願相國為之賜而受
之也子罕曰子以玉為寳我以不受為寳故宋國之
長者曰子罕非無寳也所寳者異也今以百金與搏
黍以示兒子兒子必取搏黍矣以龢氏之壁與
百金以示鄙人鄙人必取百金矣以龢氏之壁道徳
之至言以示賢者賢者必取至言矣其知彌精其所
取彌精其知彌觕其所取彌觕
　　異用
五曰萬物不同而用之於人異也此治亂存亡死生
之原故國廣巨兵疆富未必安也尊貴髙大
未必顯也在於用之桀紂用其材而以成其亡湯武
用其材而以成其王湯見祝網者置四面其祝曰
從天墜者從地出者從四方來者皆離吾網湯
曰嘻盡之矣非桀其孰爲此也湯收其三面
置其一面更教祝曰昔蛛螯作網罟今之人學紓
欲左者左欲右者右欲髙者髙欲下者下吾取其
犯命者漢南之國聞之曰湯之徳及禽獸矣
四十國歸之人置四面未必得鳥湯去其三面置其
一面以網其四十國非徒罔鳥也周文王使人
抇池得死人之骸吏以聞於文王文王曰更葬之吏
曰此無主矣文王曰有天下者天下之主也有一國
者一國之主也今我非其主也遂令吏以衣棺更葬
之天下聞之曰文王賢矣澤及髊骨又况
於人乎或得寶以危其國文王得朽骨以喻其意
故聖人於物也無不材孔子之弟子從逺
方來者孔子荷杖而問之曰子之公不有恙乎搏杖
而揖之問曰子之父母不有恙乎置杖而問曰子之
兄弟不有恙乎杙步而倍之問曰子之妻子不有恙
乎故孔子以六尺之杖諭貴賤之等辨䟽親之義又
况於以尊位厚禄乎古之人貴能射也以長㓜養老
也今之人貴能射也以攻戰侵奪
也其細者以刼弱暴寡也以遏奪為務也仁人之得
飴以養疾侍老也跖與企足得飴以開閉取
揵也
吕氏春秋第十卷終
