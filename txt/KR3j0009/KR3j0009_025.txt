呂氏春秋第二十五卷高氏訓解
雲間宋邦乂張邦瑩徐益孫何玉
畏校似順一曰事多似倒而順多
似順而倒有知順之為倒倒之為
順者則可與言化矣至長反短至
短反長天之道也荆莊王欲伐陳
使人視之使者曰陳不可伐也莊
王曰何故對曰城郭髙溝洫深蓄
積多也寧國曰陳可伐也夫陳小
國也而蓄積多賦歛重也則民怨
上矣城郭髙溝洫深則民力罷矣
興兵伐之陳可取也莊王聽之遂
取陳焉田成子之所以得有國至
今者有兄曰完子仁且有勇越人
興師誅田成子曰奚故殺君而取
國田成子患之完子請率士大夫
以逆越師請必戰戰請必敗敗請
必死田成子曰夫必與越戰可也
戰必敗敗必死寡人疑焉完子曰
君之有國也百姓怨上賢良又有
死之臣蒙耻以完觀之也國已懼
矣今越人起師臣與之戰戰而敗
賢良盡死不死者不敢入於國君
與諸孤處於國以臣觀之國必安
矣完子行田成子泣而遣之夫死
敗人之所惡也而反以為安豈一
道哉故人主之聽者與士之學者
不可不博尹鐸為晉陽下有請於
趙簡子簡子曰往而夷夫壘我將
往往而見壘是中行寅與范吉射
也鐸往而增之簡子上之晉陽望
見壘而怒曰譆鐸也欺我於是乃
舍於郊將使人誅鐸也孫明進諫
曰以臣私之鐸可賞也鐸之言固
曰見樂則淫侈見憂則諍治此人
之道也今君見壘念憂患而况羣
臣與民乎夫便國而利於主雖兼
於罪鐸為之夫順令以取容者衆
能之而况鐸歟君其圖之簡子曰
微子之言寡人㡬過於是乃以免
難之賞賞尹鐸人主太上喜怒必
循理其次不循理必數更雖未至
大賢猶足以盖濁世矣簡子當此
世主之患耻不知而矜自用好愎
過而惡聽諫以至於危耻無大乎
危者别類二曰知不知上矣過者
之患不知而自以為知物多類然
而不然故亡國僇民無已夫草有
莘有藟獨食之則殺人合而食之
則益夀萬堇不殺漆淖水合兩淖
則為蹇溼之則為乾金柔錫柔合
兩柔則為剛燔之則為淖或溼而
乾或燔而淖類固不必可推知也
小方大方之類也小馬大馬之類
也小智非大智之類也魯人有公
孫綽者告人曰我能起死人人問
其故對曰我固能治偏枯今吾倍
所以為偏枯之藥則可以起死人
矣物固有可以為小不可以為大
可以為半不可以為全者也相劔
者曰白所以為堅也黄所以為牣
也黄白雜則堅且牣良劔也難者
曰白所以為不牣也黄所以為不
堅也黄白雜則不堅且不牣也又
柔則錈堅則折劔折且錈焉得為
利劔劔之情未革而或以為良或
以為惡説使之也故有以聰明聽
説則妄説者止無以聰明聽説則
堯桀無别矣此忠臣之所患也賢
者之所以廢也義小為之則小有
福大為之則大有福於禍則不然
小有之不若其亡也射招者欲其
中小也射獸者欲其中大也物固
不必安可推也髙陽應將為室家
匠對曰未可也木尚生加塗其上
必將撓以生為室今雖善後將必
敗髙陽應曰緣子之言則室不敗
也木益枯則勁塗益乾則輕以益
勁任益輕則不敗匠人無辭而對
受令而為之室之始成也善其後
果敗髙陽應好小察而不通乎大
理也驥驁綠耳背日而西走至乎
夕則日在其前矣目固有不見也
智固有不知也數固有不及也不
知其説所以然而然聖人因而興
制不事心焉有度三曰賢主有度
而聽故不過有度而以聽則不可
欺矣不可惶矣不可恐矣不可喜
矣以凡人之知不昬乎其所已知
而昬乎其所未知則人之易欺矣
可惶矣可恐矣可喜矣知之不審
也客有問季子曰奚以知舜之能
也季子曰堯固巳治天下矣舜言
治天下而合已之符是以知其能
也若雖知之奚道知其不爲私季
子曰諸能治天下者固必通乎性
命之情者當無私矣夏不衣裘非
愛裘也煖有餘也冬不用非愛也
清有餘也聖人之不爲私也非愛
貴也節乎巳也節巳雖貪汙之心
猶若止又况乎聖人許由非疆也
有所乎通也有所通則貪汙之利
外矣孔墨之弟子徒屬充滿天下
皆以仁義之術教導於天下然而
無所行教者術猶不能行又况乎
所教是何也仁義之術外也夫以
外勝内匹夫徒步不能行又况乎
人主唯通乎性命之情而仁義之
術自行矣先王不能盡知執一而
萬物治使人不能執一者物感之
也故曰通意之悖解心之繆去徳
之累通道之塞貴富顯嚴名利六
者悖意者也容動色理氣意六者
繆心者也惡欲喜怒哀樂六者累
徳者也智能去就取舍六者塞道
者也此四六者不蕩乎胷中則正
正則靜靜則清明清明則虚虚則
無為而無不為也分職四曰先王
用非其有如已有之通乎君道者
也夫君也者處虚素服而無智故
能使衆智也智反無能故能使衆
能也能執無為故能使衆為也無
智無能無為此君之所執也人主
之所惑者則不然以其智疆智以
其能疆能以其爲疆爲此處人臣
之職也處人臣之職而欲無壅塞
雖舜不能爲武王之佐五人武王
之於五人者之事無能也然而世
皆曰取天下者武王也故武王取
非其有如已有之通乎君道也通
乎君道則能令智者謀矣能令勇
者怒矣能令辯者語矣夫馬者伯
樂相之造父御之賢主乗之一日
千里無御相之勞而有其功則知
所乗矣今召客者酒酣歌舞鼓瑟
吹竽明日不拜樂已者而拜主人
主人使之也先王之立功名有似
於此使衆能與衆賢功名大立於
世不予佐之者而予其主使之也
譬之若為宫室必任巧匠奚故曰
匠不巧則宮室不善夫國重物也
其不善也豈特宮室哉巧匠為宮
室為圓必以規為方必以矩為平
直必以準繩功已就不知規矩繩
墨而賞匠巧匠之宮室已成不知
巧匠而皆曰善此某君某王之宮
室也此不可不察也人主之不通
主道者則不然自為人則不能任
賢者則惡之與不肖者議之此功
名之所以傷國家之所以危棗棘
之有裘狐之有也食棘之棗衣狐
之皮先王固用非其有而已有之
湯武一日而盡有夏啇之民盡有
夏啇之地盡有夏商之財以其民
安而天下莫敢之危以其地封而
天下莫敢不説以其財賞而天下
皆競無費乎郼與岐周而天下稱
大仁稱大義通乎用非其有白公
勝得荆國不能以其府庫分人七
日石乞曰患至矣不能分人則焚
之毋令人以害我白公又不能九
日葉公入乃發太府之貨予衆出
髙庫之兵以賦民因攻之十有九
日而白公死國非其有也而欲有
之可謂至貪矣不能爲人又不能
自爲可謂至愚矣譬白公之嗇若
梟之愛其子也衞靈公天寒鑿池
宛春諫曰天寒起役恐傷民公曰
天寒乎宛春曰公衣狐裘坐熊席
陬隅有竈是以不寒今民衣弊不
補履决不組君則不寒矣民則寒
矣公曰善令罷役左右以諫曰君
鑿池不知天之寒也而春也知之
以春之知之也而令罷之福將歸
於春也而怨將歸於君公曰不然
夫春也魯國之匹夫也而我舉之
夫民未有見焉今將令民以此見
之曰春也有善於寡人有也春之
善非寡人之善歟靈公之論宛春
可謂知君道矣君者固無任而以
職受任工拙下也賞罰法也君奚
事哉若是則受賞者無徳而抵誅
者無怨矣人自反而已此治之至
也處方五曰凡為治必先定分君
臣父子夫婦君臣父子夫婦六者
當位則下不踰節而上不茍為矣
少不悍辟而長不簡慢矣金木異
任水火殊事陰陽不同其為民利
一也故異所以安同也同所以危
異也同異之分貴賤之别長少之
義此先王之所慎而治亂之紀也
今夫射者儀毫而失牆畫者儀髮
而易貌言審本也本不審雖堯舜
不能以治故凡亂也者必始乎近
而後及逺必始乎本而後及末治
亦然故百里奚處乎虞而虞亡處
乎秦而秦霸向摯處乎商而商滅
處乎周而周王百里奚之處乎虞
智非愚也向摯之處乎商典非惡
也無其本也其處於秦也智非加
益也其處於周也典非加善也有
其本也其本也者定分之謂也齊
令章子將而與韓魏攻荆荆令唐
篾將而拒之軍相當六月而不戰
齊令周最趣章子急戰其辭甚刻
章子對周最曰殺之免之殘其家
王能得此於臣不可以戰而戰可
以戰而不戰王不能得此於臣與
荆人夾泚水而軍章子令人視水
可絶者荆人射之水不可得近有
芻水旁者告齊候者曰水淺深易
知荆人所盛守盡其淺者也所簡
守皆其深者也候者載芻者與見
章子章子甚喜因練卒以夜奄荆
人之所盛守果殺唐篾章子可謂
知將分矣韓昭釐侯出弋靷偏緩
昭釐侯居車上謂其僕靷不偏緩
乎其僕曰然至舍昭釐侯射鳥其
右攝其一靷適之昭釐侯巳射駕
而歸上車選間曰鄉者靷偏緩今
適何也其右從後對曰今者臣適
之昭釐侯至詰車令各避舍故擅
為妄意之道雖當賢王不由也今
有人於此擅矯行則免國家利輕
重則若衡石為方圜則若規矩此
則工矣巧矣而不足法法也者衆
之所同也賢不肖之所以其力也
謀出乎不可用事出乎不可同此
為先王之所舍也慎小六曰上尊
下卑卑則不得以小觀上尊則恣
恣則輕小物輕小物則上無道知
下下無道知上上下不相知則上
非下下怨上矣人臣之情不能為
所怨人主之情不能愛所非此上
下大相失道也故賢主謹小物以
論好惡巨防容螻而漂邑殺人突
洩一煙而焚宮燒積將失一令而
軍破身死主過一言而國殘名辱
為後世笑衛獻公戒孫林父寗殖
食鴻集于囿虞人以告公如囿射
鴻二子待君日晏公不來至來不
釋皮冠而見二子二子不説逐獻
公立公子黚衛莊公立欲逐石圃
登臺以望見戎州而問之曰是何
為者也侍者曰戎州也莊公曰我
姬姓也戎人安敢居國使奪之宅
殘其州晉人適攻衞戎州人因與
石圃殺莊公立公子起此小物不
審也人之情不蹷於山而蹷於垤
齊桓公即位三年三言而天下稱
賢群臣皆説去肉食之獸去食粟
之鳥去絲罝之網吳起治西河欲
諭其信於民夜日置表於南門之
外令於邑中曰明日有人僨南門
之外表者仕長大夫明日日晏矣
莫有僨表者民相謂曰此必不信
有一人曰試往僨表不得賞而已
何傷往僨表來謁吳起吳起自見
而出仕之長大夫夜日又復立表
又令於邑中如前邑人守門爭表
表加植不得所賞自是之後民信
吳起之賞罰賞罰信乎民何事而
不成豈獨兵乎呂氏春秋第二十
五卷終