吕氏春秋第十三卷髙氏訓解雲
間宋邦乂張邦瑩徐益孫何玉畏
校有始一曰天地有始天㣲以成
地塞以形天地合和生之大經也
以寒以暑日月晝夜知之以殊形
殊能異宜説之夫物合而成離而
生知合知成知離知生則天地平
矣平也者皆當察其情處其形天
有九野地有九州土有九山山有
九塞澤有九藪風有八等水有六
川何謂九野中央曰鈞天其星角
亢氐東方曰蒼天其星房心尾東
北曰變天其星箕斗牽牛北方白
玄天其星婺女虚危營室西北曰
幽天其星東壁奎婁西方曰顥天
其星胃昴畢西南曰朱天其星觜
嶲參東井南方曰炎天其星輿鬼
柳七星東南曰陽天其星張翼軫
何謂九州河漢之間為豫州周也
兩河之間為冀州晉也河濟之間
為兖州衛也東方為青州齊也泗
上為徐州魯也東南為楊州越也
南方為荆州楚也西方為雍州秦
也北方為幽州燕也何謂九山會
稽太山王屋首山太華岐山太行
羊腸孟門何謂九塞大汾冥阨荆
阮方城殽井陘疵處句注居庸何
謂九藪呉之具區楚之雲夢秦之
陽華晉之大陸梁之圃田宋之孟
諸齊之海隅趙之鉅鹿燕之大昭
何謂八風東北曰炎風東方曰滔
風東南曰熏風南方曰巨風西南
曰凄風西方曰飂風西北曰厲風
北方曰寒風何謂六川河水赤水
遼水黒水江水淮水凡四海之内
東西二萬八千里南北二萬六千
里水道八千里受水者亦八千里
通谷六名川六百陸注三千小水
萬數凡四極之内東西五億有九
萬七千里南北亦五億有九萬七
千里極星與天俱遊而天樞不移
冬至日行逺道周行四極命爲玄
明夏至日行近道乃參于上當樞
之下無晝夜白民之南建木之下
日中無影呼而無響葢天地之中
也天地萬物一人之身也此之謂
大同衆耳目鼻口也衆五糓寒暑
也此之謂衆異則萬物備也天斟
萬物聖人覽焉以觀其類解在乎
天地之所以形雷電之所以生隂
陽材物之精人民禽獸之所安平
名類二曰凡帝王者之將興也天
必先見祥乎下民黄帝之時天先
見大螾大螻黄帝曰土氣勝土氣
勝故其色尚黄其事則土及禹之
時天先見草木秋冬不殺禹曰木
氣勝木氣勝故其色尚青其事則
木及湯之時天先見金刄生於水
湯曰金氣勝金氣勝故其色尚白
其事則金及文王之時天先見火
赤烏衘丹書集于周社文王曰火
氣勝火氣勝故其色尚赤其事則
火代火者必將水天且先見水氣
勝水氣勝故其色尚黒其事則水
水氣至而不知數備將徙于土天
為者時而不助農於下類固相召
氣同則合聲比則應鼓宫而宫動
鼓角而角動平地注水水流濕均
薪施火火就燥山雲草莾水雲角
􁳩旱雲煙火雨雲水波無不皆類
其所生以示人故以龍致雨以形
逐影師之所處必生棘楚禍福之
所自來衆人以為命安知其所夫
巢覆毁卵則鳯凰不至刳獸食胎
則麒麟不來乾澤涸漁則龜龍不
往物之從同不可為記子不遮乎
親臣不遮乎君君同則來異則去
故君雖尊以白為黒臣不能聽父
雖親以黒為白子不能從黄帝曰
芒昧因天之威與元同氣故曰同
氣賢於同義同義賢於同力同力
賢於同居同居賢於同名帝者同
氣王者同義霸者同力勤者同居
則薄矣亡者同名則觕矣其智彌
觕者其所同彌觕其智彌精者其
所同彌精故凡用意不可不精夫
精五帝三王之所以成也成齊類
同皆有合故堯為善而衆善至桀
為非而衆非來啇箴云天䧏災布
祥並有其職以言禍福人或召之
也故國亂非獨亂也又必召㓂獨
亂未必亡也召㓂則無以存矣凡
兵之用也用於利用於義攻亂則
脆脆則攻者利攻亂則義義則攻
者榮榮且利中主猶且為之况於
賢主乎故割地寶噐卑辭屈服不
足以止攻惟治爲足治則爲利者
不攻矣爲名者不伐矣凡人之攻
伐也非爲利則因爲名也名實不
得國雖彊大者曷爲攻矣解在乎
史墨來而輟不襲衛趙簡子可謂
知動靜矣去尤三曰世之聴者多
有所尤多有所尤則聴必悖矣所
以尤者多故其要必因人所喜與
因人所惡東面望者不見西墻南
鄉視者不覩北方意有所在也人
有亡鈇者意其鄰之子視其行步
竊鈇也顔色竊鈇也言語竊鈇也
動作態度無爲而不竊鈇也相其
谷而得其鈇他日復見其鄰之子
動作態度無似竊鈇者其鄰之子
非變也已則變矣變也者無他有
所尤也邾之故法為甲裳以帛公
息忌謂邾君曰不若以組凡甲之
所以為固者以滿竅也今竅滿矣
而任力者半耳且組則不然竅滿
則盡任力矣邾君以為然曰將何
所以得組也公息忌對曰上用之
則民為之矣邾君曰善下令令官
為甲必以組公息忌知説之行也
因令其家皆為組人有傷之者曰
公息忌之所以欲用組者其家多
為組也邾君不説於是復下令令
官為甲無以組此邾君之有所尤
也為甲以組而便公息忌雖多為
組何傷也以組不便公息忌雖無
組亦何益也為組與不為組不足
以累公息忌之説用組之心不可
不察也魯有惡者其父出而見商
咄反而告其鄰曰商咄不若吾子
矣且其子至惡也商咄至美也彼
以至美不如至惡尤乎愛也故知
美之惡知惡之美然後能知美惡
矣莊子曰以瓦殶者翔以鉤殶者
戰以黄金殶者殆其祥一也而有
所殆者必外有所重者也外有所
重者泄葢内掘魯人可謂外有重
矣解在乎齊人之欲得金也及秦
墨者之相妬也皆有所乎尤也老
聃則得之矣若植木而立手獨必
不合於俗則何可擴矣聴言四曰
聴言不可不察不察則善不善不
分善不善不分亂莫大焉三代分
善不善故王今天下彌衰聖王之
道廢絶世主多盛其歡樂大其鍾
鼔侈其臺榭苑囿以奪人財輕用
民死以行其忿老弱凍餒夭膌壯
狡汔盡窮屈加以死虜攻無辠之
國以索地誅不辜之民以來利而
欲宗廟之安也社稷之不危也不
亦難乎今人曰其氏多貨其室培
濕守狗死其勢可宂也則必非之
矣曰某國饑其城郭痺其守其寡
可襲而簒之則不非之乃不知類
矣周書曰往者不可及來者不可
待賢明其世謂之天子故當今之
世有能分善不善者其王不難矣
善不善本於義不以愛愛利之為
道大矣夫流於海者行之旬月見
似人者而喜矣及其朞年也見其
所嘗見物於中國者而喜矣夫去
人滋久而思人滋深歟亂世之民
其去聖王亦久矣其願見之日夜
無間故賢王秀士之欲憂黔首者
不可不務也功先名事先功言先
事不知事惡能聴言不知情惡能
當言其與人糓言也其有辯乎其
無辯乎造父始習於大豆蠭門始
習於甘蠅御大豆射甘蠅而不徙
人以為性者也不徙之所以致逺
追急也所以除害禁暴也凡人亦
必有所習其心然後能聴説不習
其心習之於學問不學而能聽説
者古今無有也解在乎白圭之非
惠子也公孫龍之説燕昭王以偃
兵及應空洛之遇也孔穿之議公
孫龍翟翦之難惠子之法此四士
者之議皆多故矣不可不獨論謹
聴五曰昔者禹一沐而三捉髪一
食而三起以禮有道之士通乎已
之不足也通乎已之不足則不與
物爭矣愉易平靜以待之使夫自
得之因然而然之使夫自言之亡
國之主反此乃自賢而少人少人
則説者持容而不極聴者自多而
不得雖有天下何益焉是乃冥之
昭亂之定敗之成危之寕故殷周
以亡比干以死誖而不足以舉故
人主之性莫過乎所疑而過於其
所不疑不過乎所不知而過於其
所以知故雖不疑雖已知必察之
以法揆之以量驗之以數若此則
是非無所失而舉措無所過矣夫
堯惡得賢天下而試舜舜惡得賢
天下而試禹斷之於耳而已矣耳
之可以斷也反性命之情也今夫
惑者非知反性命之情其次非知
觀於五帝三王之所以成也則奚
自知其世之不可也奚自知其身
之不逮也太上知之其次知其不
知不知則問不能則學周箴曰夫
自念斯學徳未暮學賢問三代之
所以昌也不知而自以為知百禍
之宗也名不徒立功不自成國不
虚存必有賢者賢者之道牟而難
知妙而難見故見賢者而不聳則
不惕於心不惕於心則知之不深
不深知賢者之所言不祥莫大焉
主賢世治則賢者在上主不肖世
亂則賢者在下今周室旣㓕而天
子巳絶莫大於無天子無天子則
疆者勝弱衆者暴寡以兵相殘不
得休息今之世當之矣故當今之
世求有道之士則於四海之内山
谷之中僻逺幽間之所若此則幸
於得之矣得之則何欲而不得何
爲而不成太公釣於滋泉遭紂之
世也故文王得之而文王千乗也
紂天子也天子失之而千乗得之
知之與不知也諸衆齊民不待知
而使不待禮而令若夫有道之士
必禮必知然後其智能可盡解在
乎勝書之說周公可謂能聴矣齊
桓公之見小臣稷魏文侯之見田
子方也皆可謂能禮士矣務本六
曰嘗試觀上古記三王之佐其名
無不榮者其實無不安者功大也
詩云有晻淒淒興雲祁祁雨我公
田遂及我私三王之佐皆能以公
及其私矣俗主之佐其欲名實也
與三王之佐同而其名無不辱者
其實無不危者無公故也皆患其
身不貴於國也而不患其主之不
貴於天下也皆患其家之不富也
而不患其國之不大也此所以欲
榮而愈辱欲安而益危安危榮辱
之本在於主主之本在於宗廟宗
廟之本在於民民之治亂在於有
司易曰復自道何其咎吉以言本
無異則動卒有喜今處官則荒亂
臨射則貪得列近則持諫將衆則
罷怯以此厚望於主豈不難哉今
有人於此修身會計則可耻臨財
物資盡則為已若此而富者非盗
則無所取故榮富非自至也緣功
伐也今功伐甚薄而所望厚誣也
無伐功而求榮富詐也詐誣之道
君子不由人之議多曰上用我則
國必無患用已者未必是也而莫
若其身自賢而已猶有患用已於
國惡得無患乎已所制也釋其所
制而奪乎其所不制誖未得治國
治官可也若夫内事親外交友必
可得也茍事親未孝交友未篤是
所未得惡能善之矣故論人無以
其所未得而用其所已得可以知
其所未得矣古之事君者必先服
能然後任必反情然後受主雖過
與臣不徒取大雅曰上帝臨汝無
貳爾心以言忠臣之行也解在鄭
君之問被瞻之義也薄疑應衛嗣
君以無重稅此二士者皆近知本
矣諭大七曰昔舜欲旗古今而不
成旣足以成帝矣禹欲帝而不成
既足以正殊俗矣湯欲繼禹而不
成旣足以服四荒矣武王欲及湯
而不成旣足以王道矣五伯欲繼
三王而不成旣足以為諸侯長矣
孔丘墨翟欲行大道於世而不成
既足以成顯名矣夫大義之不成
既有成矣已夏書曰天子之徳廣
運乃神乃武乃文故務在事事在
大地大則有常祥不庭歧母羣抵
天翟不周山大則有虎豹熊螇蛆
水大則有蛟龍黿鼉鱣鮪啇書曰
五世之廟可以觀恠萬夫之長可
以生謀室中之無澤陂也井中之
無大魚也新林之無長木也凡謀
物之成也必由廣大衆多長久信
也季子曰燕雀争善處於一屋之
下子母相哺也姁姁焉相樂也自
以為安矣竈突决則火上焚棟燕
雀顔色不變是何也乃不知禍之
將及巳也為人臣免於燕雀之智
者寡矣夫為人臣者進其爵祿富
貴父子兄弟相與比周於一國姁
姁焉相樂也以危其社稷其為竈
突近也而終不知也其與燕雀之
智不異矣故曰天下大亂無有安
國一國盡亂無有安家一家皆亂
無有安身此之謂也故小之定也
必恃大大之安也必恃小小大貴
賤交相為恃然後皆得其樂定賤
小在於貴大解在乎薄疑説衛嗣
君以王術杜赫説周昭文君以安
天下及匡章之難惠子以王齊王
也吕氏春秋第十三卷終