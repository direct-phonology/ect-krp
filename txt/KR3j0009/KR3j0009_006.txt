吕氏春秋第六卷髙氏詚解雲間
宋邦乂張邦瑩徐益孫何玉畏校
六月紀一曰季夏之月日在桺昏
心中旦奎中其日丙丁其帝炎帝
其神祝融其蟲羽其音徴律中林
鐘其數七其味苦其臭焦其祀竈
祭先肺凉風始至蟋蟀居宇鷹乃
學習腐草化爲螢蚈天子居明堂
右个乗朱輅駕赤駵載赤旂衣朱
衣服赤玉食菽與雉其噐高以觕
是月也令漁師伐蛟取鼉升龜取
黿乃命虞人入材葦是月也令四
監大夫合百縣之秩芻以養犧牲
令民無不咸出其力以供皇天上
帝名山大川四方之神以祀宗廟
社稷之靈爲民祈福是月也命婦
官染采黼黻文章必以法故無或
差忒黒黄蒼赤莫不質良勿敢偽
詐以給郊廟祭祀之服以爲旗章
以别貴賤等級之度是月也樹木
方盛乃命虞人入山行木無或斬
伐不可以興土功不可以合諸侯
不可以起兵動衆無舉大事以揺
蕩行秋令則丘隰水潦禾稼不熟
乃多女災行冬令則寒氣不時鷹
隼早鷙四鄙入保中央土其日戊
己其帝黃帝其神后土其蟲倮其
音宫律中黃鐘之宫其數五其味
甘其臭香其祀中霤祭先心天子
居太廟太室乗大輅駕黄駵載黄
旂衣黄衣服黄玉食稷與牛其氣
圜以揜音律二曰黄鐘生林鐘林
鐘生太蔟太蔟生南吕南吕生姑
洗姑洗生應鐘應鐘生𬎼賔𬎼賔
生大吕大吕生夷則夷則生夾鐘
夾鐘生無射無射生仲吕三分所
生益之一分以上生三分所生去
其一分以下生黄鐘太吕太之月
陽氣始生草木繁動令農發土無
或失時夾鐘之月寛裕和平行德
去刑無或作事以害群生姑洗之
月逹道通路溝瀆修利申之此令
嘉氣趣至仲吕之月無聚大衆廵
勸農事草木方長無攜民心𬎼賔
之月陽氣在土安壯養俠本朝不
靜草木早槁林鐘之月草木盛滿
隂將始刑無發大事以將陽氣夷
則之月修法飭刑選士厲兵詰誅
不義以懷逺方南吕之月蟄蟲入
宂趣農收聚無敢懈怠以多爲務
無射之月疾斷有罪當法勿赦無
留獄訟以亟以故應鐘之月隂陽
不通閉而爲冬修别䘮紀審民所
終音初三曰夏后氏孔甲田于東
陽萯山天大風晦盲孔甲迷惑入
于民室主人方乳或曰后來見良
日也之子是必大吉或曰不勝也
之子是必有殃后乃取其子以歸
曰以爲余子誰敢殃之子長成人
幕動拆撩斧斫斬其足遂爲守門
者孔甲曰嗚呼有疾命矣夫乃作
爲破斧之歌實始爲東音禹行功
見塗山之女禹未之遇而廵省南
土塗山氏之女乃令其妾待禹于
塗山之陽女乃作歌歌曰候人弓
猗實始作爲南音周公及召公取
風焉以爲周南召南周昭王親將
征荆辛餘靡長且多力爲王右還
反渉漢梁敗王及蔡公抎於漢中
辛餘靡振王北濟又反振蔡公周
公乃侯之于西翟實爲長公殷整
甲徙宅西河猶思故處實始作爲
西音長公繼是音以處西山秦繆
公取風焉實始作爲秦音有娀氏
有二佚女爲之九成之臺飲食必
以鼓帝令燕徃視之鳴若謚隘二
女愛而爭摶之覆以玉筐少選發
而視之燕遺二卵北飛遂不反二
女作歌一終曰燕燕徃飛實始作
爲北音凡音者産乎人心者也感
於心則蕩乎音音成於外而化乎
内是故聞其聲而知其風察其風
而知其志觀其志而知其德盛衰
賢不肖君子小人皆形於樂不可
隱匿故曰樂之爲觀也深矣土弊
則草木不長水煩則魚鼈不大世
濁則禮煩而樂淫鄭衞之聲桑問
之音此亂國之所好衰德之所說
流辟誂越慆濫之音出則滔蕩之
氣邪慢之心感矣感則百姦衆辟
從此産矣故君子反道以修德正
德以出樂和樂以成順樂和而民
鄉方矣制樂四曰欲觀至樂必於
至治其治厚者其樂治厚其治薄
者其樂治薄亂世則慢以樂矣今
室閇戸牖動天地一室也故成湯
之時有穀生於庭昏而生比旦其
大拱其吏請卜其故湯退卜者曰
吾聞祥者福之先者也見祥而爲
不善則福不至妖者禍之先者也
見妖而爲善則禍不至於是早朝
晏退問疾吊䘮務鎮撫百姓三日
而榖止故禍兮福之所倚福兮禍
之所伏聖人所獨見衆人焉知其
極周文王立國八年歳六月文王
寢疾五日而地動東西南北不出
國郊百吏皆請曰臣聞地之動爲
人主也今王寢疾五日而地動四
面不出周郊群臣皆恐曰請移之
文王曰若何其移之也對曰興事
動衆以增國城其可以移之乎文
王曰不可夫天之見妖也以罰有
罪也我必有罪故天以此罰我也
今故興事動衆以増國城是重吾
罪也不可文王曰昌也請攺行重
善以移之其可以免乎於是謹其
禮秩皮革以交諸侯飭其辭令幣
帛以禮豪士頒其爵列等級田疇
以賞群臣無幾何疾乃止文王即
位八年而地動巳動之後四十三
年凢文王立國五十一年而終此
文王之所以止殃剪妖也宋景公
之時熒惑在心公懼召子韋而問
焉曰熒惑在心何也子韋曰熒惑
者天罰也心者宋之分野也禍當
於君雖然可移於宰相公曰宰相
所與治國家也而移死焉不祥子
韋曰可移於民公曰民死寡人將
誰爲君乎寧獨死子韋曰可移於
歲公曰歲害則民饑民饑必死爲
人君而殺其民以自活也其誰以
我爲君乎是寡人之命固盡巳子
無復言矣子韋還走北面載拜曰
臣敢賀君天之處高而聽卑君有
至德之言三天必三賞君今夕熒
惑其徙三舍君延年二十一歲公
曰子何以知之對曰有三善言必
有三賞熒惑有三徙舍舍行七星
星一徙當一年三七二十一臣故
曰君延年二十一歲矣臣請伏於
陛下以伺候之熒惑不徙臣請死
公曰可是夕熒惑果徙三舎明理
五曰五帝三王之於樂盡之矣亂
國之主未嘗知樂者是常主也夫
有天賞得爲主而未嘗得主之實
此之謂大悲是正坐於夕室也其
所謂正乃不正矣凡生非一氣之
化也長非一物之任也成非一形
之功也故衆正之所積其福無不
及也衆邪之所積其禍無不逮也
其風雨則不適其甘雨則不降其
霜雪則不時寒暑則不當隂陽失
次四時易節人民淫爍不固禽獸
胎消不殖草木痺小不滋五穀敗
不成其以爲樂也若之何哉故至
亂之化君臣相賊長少相殺父子
相忍弟兄相誣知交相倒夫妻相
冐日以相危失人之紀心若禽獸
長邪茍利不知義理其雲狀有若
犬若馬若白鵠若衆車有其狀若
人蒼衣赤首不動其名曰天衡有
其狀若懸釡而赤其名曰雲旍有
其狀若衆馬以闘其名曰滑馬有
其狀若衆植華以長黄上白下其
名蚩尤之旍其日有闘蝕有倍僪
有暈珥有不光有不及景有衆日
並出有晝盲有霄見其日有薄蝕
有暉珥有偏盲有四月並出有二
月並見有小月承大月有大月承
小月有月蝕星有出而無光其星
有熒惑有彗星有天棓有天欃有
天竹有天英有天干有賊星有闘
星有賔星其氣有上不屬天下不
屬地有豐上殺下有若水之波有
若山之楫春則黄夏則黒秋則蒼
冬則赤其妖孽有生如帶有鬼投
其陴有莬生雉雉亦生鴳有螟集
其國其音匈匈國有游虵西東馬
牛乃言犬彘乃連有狼入於國有
人自天降市有舞鴟國有行飛馬
有生角雄雞五足有豕生而彌雞
卵多假有社遷處有豕生狗國有
此物其主不知驚惶亟革上帝降
禍凶災必亟其殘亡死䘮殄絶無
類流散循饑無日矣此皆亂國之
所生也不能勝數盡荆越之竹猶
不能書故子華子曰夫亂世之民
長短頡百疾民多疾癘道多褓繦
盲秃傴尫萬恠皆生故亂世之生
烏聞至樂不聞至樂其樂不樂吕
氏春秋第六卷終