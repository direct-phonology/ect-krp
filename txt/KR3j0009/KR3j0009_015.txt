吕氏春秋第十五卷高氏訓解雲間宋邦乂范廷啓張邦瑩何玉畏校慎大一曰賢主愈大愈懼愈疆愈恐凡大者小鄰國也疆者勝其敵也勝其敵則多怨小鄰國則多患多患多怨國雖疆大惡得不懼惡得不恐故賢主於安思危於達思窮於得思䘮周書曰若臨深淵若履薄􁉚以言慎事也桀為無道暴戾頑貪天下顫恐而患之言者不同紛紛分分其情難得干辛任威凌轢諸侯以及兆民賢良鬱怨殺彼龍逢以服群㐫衆庶泯泯皆有逺志莫敢直言其生若驚大臣同患弗周而畔桀愈自賢矜過善非主道重塞國人大崩湯乃惕懼憂天下之不寧欲令伊尹徃視曠夏恐其不信湯由親自射伊尹伊尹奔夏三年反報于亳曰桀迷惑於末嬉好彼琬琰不恤其衆衆志不堪上下相疾民心積怨皆曰上天弗恤夏命其卒湯謂伊尹曰若告我曠夏盡如詩湯與伊尹盟以示必㓕夏伊尹又復徃視曠夏聽於末嬉末嬉言曰今昔天子夢西方有日東方有日兩日相與闘西方日勝東方日不勝伊尹以告湯商涸旱湯猶發師以信伊尹之盟故令師從東方出於國西以進未接刃而桀走逐之至大沙身體離散為天下戮不可正諌雖後悔之將可柰何湯立為天子夏民大説如得慈親朝不易位農不去疇商不變肆親郼如夏此之謂至公此之謂至安此之謂至信盡行伊尹之盟不避旱殃祖伊尹世世享商武王勝殷入殷未下􁄫命封黄帝之後於鑄封帝堯之後於黎封帝舜之後於陳下􁄫命封夏后之後於𣏌立成湯之後於宋以奉桑林武王乃恐懼太息流涕命周公旦進殷之遺老而問殷之亡故又問衆之所説民之所欲殷之遺老對曰欲復盤庚之政武王於是復盤庚之政發巨橋之粟賦鹿臺之錢以示民無私出拘救罪分財棄責以振窮困封比干之墓靖箕子之宫表啇容之閭士過者趨車過者下三日之内與謀之士封爲諸侯諸大夫賞以書社庻士施政去賦然後旋濟河西歸報於廟乃税馬於華山税牛於桃林馬弗復乗牛弗服釁皷旗甲兵藏之府庫終身不復用此武王之徳也故周明堂外戸不閉示天下不藏也唯不藏也可以守至藏武王勝殷得二虜而問焉曰若國有妖乎一虜對曰吾國有妖晝見星而天雨血此吾國之妖也一虜對曰此則妖也雖然非其大者也吾國之妖甚大者子不聽父弟不聽兄君令不行此妖之大者也武王避席再拜之此非貴虜也貴其言也故易曰愬愬履虎尾終吉趙襄子攻翟勝老人中人使使者來謁之襄子方食搏飯有憂色左右曰一朝而兩城下此人之所以喜也今君有憂色何襄子曰江河之大也不過三日飄風暴雨日中不須臾今趙氏之徳行無所於積一朝而兩城下亡其及我乎孔子聞之曰趙氏其昌乎夫憂所以為昌也而喜所以為亡也勝非其難者也持之其難者也賢主以此持勝故其福及後世齊荆吴越皆嘗勝矣而卒取亡不達乎持勝也唯有道之主能持勝孔子之勁舉國門之闗而不肯以力聞墨子為守攻公輸般服而不肯以兵加善持勝者以術疆弱權勲二曰利不可兩忠不可兼不去小利則大利不得不去小忠則大忠不至故小利大利之殘也小忠大忠之賊也聖人去小取大昔荆龔王與晉厲公戰於鄢陵荆師敗龔王傷臨戰司馬子反渴而求飲竪陽榖操黍酒而進之子反叱曰訾退酒也竪陽榖對曰非酒也子反曰亟退却也竪陽糓又曰非酒也子反受而飲之子反之為人也嗜酒甘而不能絶於口以醉戰既罷龔王欲復戰而謀使召司馬子反子反辭以心疾龔王駕而徃視之入幄中聞酒臭而還曰今日之戰不糓親傷所恃者司馬也而司馬又若此是忘荆國之社稷而不恤吾衆也不糓無與復戰矣於是罷師去之斬司馬子反以為戮故竪陽糓之進酒也非以醉子反也其心以忠也而適足以殺之故曰小忠大忠之賊也昔者晉獻公使荀息假道於虞以伐虢荀息曰請以垂棘之璧與屈産之乗以賂虞公而求假道焉必可得也獻公曰夫垂棘之璧吾先君之寶也屈産之乗寡人之駿也若受吾幣而不吾假道將柰何荀息曰不然彼若不吾假道必不吾受也若受我而假我道是猶取之内府而藏之外府也猶取之内皁而著之外皁也君奚患焉獻公許之乃使荀息以屈産之乗為庭實而加以垂棘之璧以假道於虞而伐虢虞公濫於寶與馬而欲許之宫之奇諌曰不可許也虞之與虢也若車之有輔也車依輔輔亦依車虞虢之勢是也先人有言曰唇竭而齒寒夫虢之不亡也恃虞虞之不亡也亦恃虢也若假之道則虢朝亡而虞夕從之矣柰何其假之道也虞公弗聽而假之道荀息伐虢克之還反伐虞又克之荀息操璧牽馬而報獻公喜曰璧則猶是也馬齒亦薄長矣故曰小利大利之殘也中山之國有夙繇者智伯欲攻之而無道也為鑄大鐘方車二軌以遺之夙繇之君將斬岸堙谿以迎鐘赤章蔓枝諫曰詩云唯則定國我胡則以得是於智伯夫智伯之為人也貪而無信必欲攻我而無道也故為大鐘方車二軌以遺君君因斬岸堙谿以迎鐘師必隨之弗聽有頃諌之君曰大國為懽而子逆之不祥子釋之赤章蔓枝曰為人臣不忠貞罪也忠貞不用逺身可也斷轂而行至衛七日而夙繇亡欲鐘之心勝也欲鐘之心勝則安夙繇之説塞矣凡聽説所勝不可不審也故太上先勝昌國君將五國之兵以攻齊齊使觸子將以迎天下之兵於濟上齊王欲戰使人赴觸子耻而訾之曰不戰必剗若類掘若壟觸子苦之欲齊軍之敗於是以天下兵戰戰合擊金而却之卒北天下兵乗之觸子因以一乗去莫知其所不聞其聲達子又帥其餘卒以軍於秦周無以賞使人請金於齊王齊王怒曰若殘竪子之類惡能給若金與燕人戰大敗逹子死齊王走莒燕人逐北入國相與爭金於美唐甚多此貪於小利以失大利者也下賢三曰有道之士固驕人主人主之不肖者亦驕有道之士日以相驕奚時相得若儒墨之議與齊荆之服矣賢主則不然士雖驕之而已愈禮之士安得不歸之士所歸天下從之帝帝也者天下之適也王也者天下之徃也得道之人貴為天子而不驕倨富有天下而不聘夸卑為布衣而不瘁攝貧無衣食而不憂懾狠乎其誠自有也覺乎其不疑有以也桀乎其必不渝移也循乎其與隂陽化也怱怱乎其心之堅固也空空乎其不為巧故也迷乎其志氣之逺也昬乎其深而不測確乎其節之不庳也就就乎其不肯自是鵠乎其羞用智慮也假乎其輕俗誹譽也以天為法以徳為行以道為宗與物變化而無所終窮精充天地而不竭神覆宇宙而無望莫知其始莫知其終莫知其門莫知其端莫知其源其大無外其小無内此之謂至貴士有若此者五帝弗得而友三王弗得而師去其帝王之色則近可得之矣堯不以帝見善綣北面而問焉堯天子也善綣布衣也何故禮之若此其甚也善綣得道之士也得道之人不可驕也堯論其徳行達智而弗若故北面而問焉此之謂至公非至公其孰能禮賢周公旦文王之子也武王之弟也成王之叔父也所朝於窮巷之中甕牖之下者七十人文王造之而未遂武王遂之而未成周公旦抱少主而成之故曰成王不唯以身下士邪齊桓公見小臣稷一日三至弗得見從者曰萬乗之主見布衣之士一日三至而弗得見亦可以止矣桓公曰不然士驁祿爵者固輕其主其主驁覇王者亦輕其士縱夫子驁祿爵吾庸敢驁覇王乎遂見之不可止世多舉桓公之内行内行雖不脩覇亦可矣誠行之此論而内行修王猶少子産相鄭徃見壺丘子林與其弟子坐必以年是倚其相於門也夫相萬乗之國而能遺之謀志論行而以心與人相索其唯子産乎故相鄭十八年刑三人殺二人桃李之垂於行者莫之援也錐刀之遺於道者莫之舉也魏文侯見叚干木立倦而不敢息反見翟黄踞於堂而與之言翟黄不説文侯曰叚干木官之則不肯祿之則不受今女欲官則相位欲祿則上卿既受吾實文責吾禮無乃難乎故賢主之畜人也不肯受實者其禮之禮士莫髙乎節欲欲節則令行矣文侯可謂好禮士矣好禮士故南勝荆於連隄東勝齊於長城虜齊侯獻諸天子天子賞文侯以上卿報更四曰國雖小其食足以食天下之賢者其車足以乗天下之賢者其財足以禮天下之賢者與天下之賢者為徒此文王之所以王也今雖未能王其以為安也不亦易乎此趙宣孟之所以免也周昭文君之所以顯也孟嘗君之所以却荆兵也古之大立功名與安國免身者其道無他其必此之由也堪士不可以驕恣屈也昔趙宣孟將上之絳見骫桑之下有餓人卧不能起者宣孟止車為之下食蠲而餔之再咽而後能視宣孟問之曰女何為而餓若是對曰臣宦於絳歸而糧絶羞行乞而憎自取故至於此宣孟與脯一朐拜受而弗敢食也問其故對曰臣有老母將以遺之宣孟曰斯食之吾更與女乃復賜之脯二束與錢百而遂去之處二年晉靈公欲殺宣孟伏士於房中以待之因發酒於宣孟宣孟知之中飲而出靈公令房中之士疾追而殺之一人追疾先及宣孟之面曰嘻君轝吾請為君反死宣孟曰而名為誰反走對曰何以名為臣骫桑下之餓人也還闘而死宣孟遂活此書之所謂徳㡬無小者也宣孟徳一士猶活其身而况徳萬人乎故詩曰﨣﨣武夫公侯干城濟濟多士文王以寧人主胡可以不務哀士士其難知唯愽之為可愽則無所遁矣張儀魏氏餘子也將西遊於秦過東周客有語之於昭文君者曰魏氏人張儀材士也將西逰於秦願君之禮貌之也昭文君見而謂之曰聞客之秦寡人之國小不足以留客雖㳺然豈必遇哉客或不遇請爲寡人而一歸也國雖小請與客共之張儀還走北面再拜張儀行昭文君送而資之至於秦留有間惠王説而相之張儀所徳於天下者無若昭文君周千乗也重過萬乗也令秦惠王師之逢澤之㑹魏王嘗爲御韓王爲右名號至今不忘此張儀之力也孟嘗君前在於薛荆人攻之淳于髠爲齊使於荆還反過於薛孟嘗君令人禮貌而親郊送之謂淳于髠曰荆人攻薛夫子弗為憂文無以復待矣淳于髠曰敬聞命矣至於齊畢報王曰何見於荆對曰荆甚固而薛亦不量其力王曰何謂也對曰薛不量其力而為先王立清廟荆固而攻薛薛清廟必危故曰薛不量其力而荆亦甚固齊王知顔色曰嘻先君之廟在焉疾舉兵救之由是薛遂全顛蹷之請坐拜之謁雖薄則薄矣故善説者陳其勢言其方見人之急也若自在危厄之中豈用疆力哉疆力則鄙矣説之不聽也任不獨在所説亦在説者順説五曰善説者若巧士因人之力以自爲力因其來而與來因其徃而與徃不設形象與生與長而言之與響與盛與衰以之所歸力雖多材雖勁以制其命順風而呼聲不加疾也際髙而望目不加明也所因便也惠盎見宋康成公而謂足聲速疾言曰寡人之所説者勇有力而無爲仁義者客將何以教寡人惠盎對曰臣有道於此使人雖勇刺之不入雖有力擊之弗中大王獨無意耶王曰善此寡人所欲聞也惠盎曰夫刺之不入擊之不中此猶辱也臣有道於此使人雖有勇弗敢刺雖有力不敢擊大王獨無意耶王曰善此寡人之所欲知也惠盎曰夫不敢刺不敢擊非無其志也臣有道於此使人本無其志也大王獨無意邪王曰善此寡人之所願也惠盎曰夫無其志也未有愛利之心也臣有道於此使天下丈夫女子莫不驩然皆欲愛利之此其賢於勇有力也居四累之上大王獨無意邪王曰此寡人之所欲得惠盎對曰孔墨是也孔丘墨翟無地為君無官為長天下丈夫女子莫不延頸舉踵而願安利之今大王萬乗之主也誠有其志則四境之内皆得其利其賢於孔墨也逺矣宋王無以應惠盎趨而出宋王謂左右曰辨矣客之以說服寡人也宋王俗主也而心猶可服因矣因則貧賤可以勝富貴矣小弱可以制疆大矣田賛衣補衣而見荆王荆王曰先生之衣何其惡也田賛對曰衣又有惡於此者也荆王曰可得而聞乎對曰甲惡於此王曰何謂也對曰冬日則寒夏日則暑衣無惡乎甲者賛也貧故衣惡也今大王萬乘之主也富貴無敵而好衣民以甲臣弗得也意者為其義耶甲之事兵之事也刈人之頸刳人之腹隳人之城郭刑人之父子也其名又甚不榮意者為其實邪苟慮害人人亦必慮害之茍慮危人人亦必慮危之其實人則甚不安之二者臣為大王無取焉荆王無以應說雖未大行田賛可謂能立其方矣若夫偃息之義則未之識也管子得於魯魯束縛而檻之使役人載而送之齊其謳歌而引管子恐魯之止而殺已也欲速至齊因謂役人曰我為汝唱汝為我和其所唱適宜走役人不倦而取道甚速管子可謂能因矣役人得其所欲已亦得其所欲以此術也是用萬乗之國其霸猶少桓公則難與徃也不廣六曰智者之舉事必因時時不可必成其人事則不廣成亦可不成亦可以其所能託其所不能若舟之與車北方有獸名曰蹶䑕前而兎後趨則跲走則顛常為蛩蛩距虚取甘草以與之蹶有患害也蛩蛩距虚必負而走此以其所能託其所不能鮑叔管仲召忽三人相善欲相與定齊國以公子紏為必立召忽曰吾三人者於齊國也譬之若鼎之有足去一焉則不成且小白則必不立矣不若三人佐公子紏也管仲曰不可夫國人惡公子紏之母以及公子紏公子小白無母而國人憐之事未可知不若令一人事公子小白夫有齊國必此二公子也故令鮑叔傅公子小白管子召忽居公子紏所公子紏外物則固難必雖然管子之慮近之矣若是而猶不全也其天邪人事則盡之矣齊攻廪丘趙使孔青將死士而救之與齊人戰大敗之齊將死得車二千得尸三萬以為二京寗越謂孔青曰惜矣不如歸尸以内攻之越聞之古善戰者莎隨賁服却舎延尸車甲盡於戰府庫盡於葬此之謂内攻之孔青曰敵齊不尸則如何寗越曰戰而不勝其罪一與人出而不與人入其罪二與之尸而弗取其罪三民以此三者怨上上無以使下下無以事上是之謂重攻之寗越可謂知用文武矣用武則以力勝用文則以徳勝文武盡勝何敵之不服晉文公欲合諸候咎犯曰不可天下未出亡十七年反國四年而霸其聽皆如咎犯者耶管子鮑叔佐齊桓公舉事齊之東鄙人有常致苦者管子死竪刁易牙用國之人常致不苦不知致苦卒為齊國良工澤及子孫知大禮知大禮雖不知國可也貴因七曰三代所寶莫如因因則無敵禹通三江五湖决伊闕溝廻陸注之東海因水之力也舜一徙成邑再徙成都三徙成國而堯授之禪位因人之心也湯武以千乗制夏商因民之欲也如秦者立而至有車也適越者坐而至有舟也秦越逺塗也竫立安坐而至者因其械也武王使人候殷反報岐周曰殷其亂矣武王曰其亂焉至對曰讒慝勝良武王曰尚未也又復徃反報曰其亂加矣武王曰焉至對曰賢者出走矣武王曰尚未也又徃反報曰其亂甚矣武王曰焉至對曰百姓不敢誹怨矣武王曰嘻遽告太公太公對曰讒慝勝良命曰戮賢者出走命曰崩百姓不敢誹怨命曰刑勝其亂至矣不可以駕矣故選車三百虎賁三千朝要甲子之期而紂為禽則武王固知其無與為敵也因其所用何敵之有矣武王至鮪水殷使膠鬲候周師武王見之膠鬲曰西伯將何之無欺我也武王曰不子欺將之殷也膠鬲曰朅至武王曰將以甲子至殷郊子以是報矣膠鬲行天雨日夜不休武王疾行不輟軍師皆諌曰卒病請休之武王曰吾已令膠鬲以甲子之期報其主矣今甲子不至是令膠鬲不信也膠鬲不信也其主必殺之吾疾行以救膠鬲之死也武王果以甲子至殷郊殷已先陳矣至殷因戰大克之此武王之義也人為人之所欲已為人之所惡先陳何益適令武王不耕而穫武王入殷聞殷有長者武王徃見之而問殷之所以亡殷長者對曰王欲知之則請以日中為期武王與周公旦明日早要期則弗得也武王恠之周公曰吾已知之矣此君子也取不能其主有以其惡告王不忍為也若夫期而不當言而不信此殷之所以亡也已以此告王矣夫審天者察列星而知四時因也推曆者視月行而知晦朔因也禹之祼國祼入衣出因也墨子見荆王錦衣吹笙因也孔子道彌子瑕見釐夫人因也湯武遭亂世臨苦民揚其義成其功因也故因則功專則拙因者無敵國雖大民雖衆何益察今八曰上胡不法先王之法非不賢也為其不可得而法先王之法經乎上世而來者也人或益之人或損之胡可得而法雖人弗損益猶若不可得而法東夏之命古今之法言異而典殊故古之命多不通乎今之言者今之法多不合乎古之法者殊俗之民有似於此其所爲欲同其所爲欲異口惽之命不愉若舟車衣冠滋味聲色之不同人以自是反以相誹天下之學者多辯言利辭倒不求其實務以相毁以勝爲故先王之法胡可得而法雖可得猶若不可法凡先王之法有要於時也時不與法俱至法雖今而至猶若不可法故擇先王之成法而法其所以爲法先王之所以爲法者何也先王之所以爲法者人也而巳亦人也故察巳則可以知人察今則可以知古古今一也人與我同耳有道之士貴以近知逺以今知古以益所見知所不見故審堂下之陰而知日月之行隂陽之變見瓶水之冰而知天下之寒魚鼈之藏也嘗一脬肉而知一鑊之味一鼎之調荆人欲襲宋使人先表澭水澭水暴益荆人弗知循表而夜涉溺死者千有餘人軍驚而壞都舍嚮其先表之時可導也今水已變而益多矣荆人尚猶循表而導之此其所以敗也今世之主法先王之法也有似於此其時已與先王之法虧矣而曰此先王之法也而法之以為治豈不悲哉故治國無法則亂守法而弗變則悖悖亂不可以持國世易時移變法宜矣譬之若良醫病萬變藥亦萬變病變而藥不變嚮之夀民今為殤子矣故凡舉事必循法以動變法者因時而化若此論則無過務矣夫不敢議法者衆庶也以死守者有司也因時變法者賢主也是故有天下七十一聖其法皆不同非務相反也時勢異也故曰良劒期乎斷不期乎鏌鎁良馬期乎千里不期乎驥驁夫成功名者此先王之千里也楚人有涉江者其劒自舟中墜於水遽契其舟曰是吾劒之所從墜舟止從其所契者入水求之舟已行矣而劎不行求劎若此不亦惑乎以此故法為其國與此同時已徙矣而法不徙以此為治豈不難哉有過於江上者見人方引嬰兒而欲投之江中嬰兒啼人問其故曰此其父善㳺其父雖善㳺其子豈遽善游哉此任物亦必悖矣荆國之為政有似於此吕氏春秋第十五卷終