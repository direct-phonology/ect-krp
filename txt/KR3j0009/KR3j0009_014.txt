吕氏春秋第十四卷　高氏訓解
　雲間　宋邦乂　張邦瑩　徐益孫　何玉畏校
　　孝行
一曰凡為天下治國家必務本而後末
所謂本者非耕耘種殖之謂務其人也
務其人非貧而富之寡而衆之務其本也
務本莫貴於孝人主孝則名章
榮下服聴天下譽
人臣孝則事君忠䖏官廉臨難死

士民孝則耕芸疾守戰固不罷
北夫孝三皇五
帝之本務而萬事之紀也
夫執一術而百善至百邪去天下
從者其惟孝也故論人必先以所親而後及所
䟽必先以所重而後及所輕
今有人於此行於親重而不簡慢於輕䟽則是篤謹
孝道先王之
所以治天下也故愛其親不敢惡人敬其
親不敢慢人愛敬盡於事親光耀加於百姓究
於四海此天子之孝也曾子曰身者父母之遺
體也行父母之遺體敢不敬乎居處不莊非孝
也事君不忠非孝也莅官不敬非孝也
朋友不篤非孝也戰陣無勇非孝也
五行不遂災及乎親敢不敬乎
商書曰刑三百罪莫重於不孝曾子曰先王
之所以治天下者五貴徳貴貴貴老敬長慈㓜此五
者先王之所以定天下也所謂貴徳為其近於
聖也所謂貴貴為其近於君也所謂貴老為其近於
親也所謂敬長為其近於兄也所謂慈㓜為其近於
弟也曾子曰父母生之子弗敢殺父母置之子弗敢
廢父母全之子弗敢闕故舟而不㳺道而不
徑能全支體以守宗廟可謂孝矣
養有五道修宫室安牀第節
飲食養體之道也
樹五色施五采列文章養目之道也
正六律龢五聲
雜八音養耳之道也
熟五穀烹六畜龢煎調養口之道也
龢顔色說言語敬進退養志之道也
此五者代進而厚用之可謂善養矣
樂正子春下堂而傷足瘳而數
月不出猶有憂色門人問之曰夫子下堂而
傷足瘳而數月不出猶有憂色敢問其故樂正
子春曰善乎而問之吾聞之曾子曾子聞之仲
尼父母全而生之子全而歸之不虧其身不損其形
可謂孝矣君子無行咫步而忘之余忘孝道是以憂
故曰身者非其私有也嚴親之遺躬也民之
本教曰孝其行孝曰養養可能也敬為難敬
可能也安為難安可能也卒為難父母既
没敬行其身無遺父母惡名可謂能終矣禮者履此
者也義者宜此者也信者信此者也彊者彊此者
也樂自順此生也刑自逆此作也

　　本味
二曰求之其本經旬必得求之其末勞而無功
功名之立由事之本也得賢之化也
非賢其孰知乎事化故曰其本在
得賢有侁氏女子採桑得嬰兒于空桑之中獻
之其君其君令烰人養之察其所以然曰其
母居伊水之上孕夢有神告之曰臼出水而東
走母顧明日視臼出水告其鄰東走十里而顧其邑
盡為水身因化為空桑故命之曰伊尹此
伊尹生空桑之故也長而賢湯聞伊尹使人請
之有侁氏有侁氏不可伊尹亦欲歸湯湯於是請取
婦為㛰有侁氏喜以伊尹為媵送女故賢主之
求有道之士無不在以為有道之士求賢主無
不行也相得然後樂
不謀而親不約而信相為殫智竭力犯危行苦
志懽樂之此功名所以大成也固不獨
士有孤而自恃人主有奮而好獨者則名號必廢
熄社稷必危殆故黄帝立四面堯舜得伯陽續
耳然後成
凡賢人之徳有以知之也伯牙
鼓琴鍾子期聴之方鼔琴而志在太山鍾子期曰善
哉乎鼔琴巍巍乎若太山少選之間而志在流水
鍾子期又曰善哉乎鼔琴湯湯乎
若流水鍾子期死伯牙破琴絶絃終身不復鼓琴以
為世無足復為鼔琴者
非獨琴若此也賢者亦然
雖有賢者而無禮以接之賢奚由盡忠
猶御之不善驥不自千里也
湯得伊尹祓之於廟爝以爟火
釁以犧猳
明日設朝而見之説湯以至味
湯曰可對而為乎對曰君之國小不足以具之為
天子然後可具夫三群之蟲水居者
腥肉玃者臊草食者羶
臭惡猶美皆有
所以凡味之本水最為始
五味三材九沸九
變火之為紀時疾時徐㓕腥
去臊除羶必以其勝無失其理
調和之事必以甘酸苦
辛醎先後多少其齊甚㣲皆有自起鼎中
之變精妙微纎口弗能言志弗能喻
若射御之微隂陽之化四時之數

故久而不弊熟而不爛
甘而不噥酸而不酷醎而不减辛
而不烈澹而不薄肥而不􁧫肉之美者猩猩
之唇貛貛之炙雋觾
之翠述蕩之掔
旄象之約
流沙之西丹山之南有鳯之丸
沃
民所食魚之美者洞庭之鱄東海之鮞
醴水之魚名曰朱鼈六足
有珠百碧水之魚
名曰鰩其狀若鯉而有翼常從西海
夜飛游於東海菜之美者崑崙之蘋
夀木之華
指姑之東中容之國有赤木玄木
之葉焉
餘瞀之南南極之崖有菜其名曰嘉
樹其色若碧陽華之
芸雲夢之芹具區
之菁浸淵之草名曰土英
和之美者陽檏之薑招搖之桂
越駱之菌鱣鮪之
醢大夏之䀋宰揭
之露其色如玉長澤之
卵飯之美者玄山之禾不周之
粟陽山之穄南海之秬
水之美
者三危之露崑崙之井沮江之丘名曰摇
水曰山之水髙泉之山其上有涌泉焉冀
州之原果之美
者沙棠之實常山之北投淵之上有百
果焉群帝所食箕山之東青島
之所有甘櫨焉
江浦之橘雲夢之柚漢
上石耳所以致之馬
之美者青龍之匹遺風之乘
非先為天子不可得而具天子不可疆為必先知
道道者止彼在已
已成而天子成天子成
則至味具故審近所以知逺也成已所以
成人也聖王之道要矣豈越越多業哉

　　首時
三曰聖人之於事似緩而急似遲而
速以待時
王季歷困而死文王苦之
有不忘羑里之醜時未可
也武王事之夙
夜不懈亦不忘王門之辱
立十二
年而成甲子之事時固不
易得太公望東夷之士也
欲定一世而無其主聞文王賢
故釣於渭以觀之伍
子胥欲見呉王而不得客者言之於
子光者見之而惡其貌不聽其説而辭之
客請之王子光王子光曰其貌適吾所甚
惡也客以聞伍子胥伍子胥曰此易故也
願令王子居於堂上重帷而見其衣若手請因説之
王子許伍子胥説之半王
子光舉帷搏其手而與之坐説畢
王子光大說伍子胥以為有呉
國者必王子光也退而耕于野七年王子光代呉王
僚為王任子胥子胥乃修法制下賢良選練士習戰
闘六年然後大勝楚于柏舉九戰九勝追北
千里昭王出奔隨遂有郢親射王
宫鞭荆平之墳三百
鄉之耕非忘其父之讐也待時也
墨者有田鳩欲見秦惠王
留秦三年而弗得見客有言之於
楚王者徃見楚王楚王説之與將軍之節以如秦
至因見惠王告人曰之秦之道乃之楚乎固有近
之而逺逺之而近者
時亦然有湯武之賢而無桀紂之時不成有
桀紂之時而無湯武之賢亦不成聖人之見時若步
之與影不可離
故有道之士未遇時隱匿分竄勤以待時
時至有從布衣而為天子者有從千乘而得天
下者有從卑賤而佐三王者有從
匹夫而報萬乘者
故聖人之所貴唯時
也水凍方固后稷不種后稷之種必待春故人
雖智而不遇時無功方葉之茂美
終日采之而不知秋霜旣下衆林皆羸
事之難易不在小大務在知時
鄭子陽之難猘狗潰之
齊高國之難失牛潰之衆因之以
殺子陽高國當其時狗
牛猶可以為人唱而况乎以人為唱乎飢馬盈廐嗼
然未見芻也飢狗盈窖嗼然未見骨也見骨與
芻動不可禁亂世之民嗼然未見賢者也見賢
人則徃不可止徃者非其形心之謂乎齊以東帝困
於天下而魯取徐州
邯鄲以夀陵困於萬民而衛取繭氏
以魯衛之細而皆得志於大國遇
其時也故賢主秀士之欲憂黔
首者亂世當之矣天不再與時不久留能
不兩工事在當之
　　義賞
四曰春氣至則草木産秋氣至則草木落産與落或
使之非自然也故使之者至物無不為使之者不至
物無可為古之人審其所以使故物
莫不為用賞罰之柄此上
之所以使也其所以加者義則忠信親愛之道彰
久彰而愈長民之安之若性此之謂教成教成則
雖有厚賞嚴威弗能禁
故善教者不以賞罰而教成教成而賞
罰弗能禁用賞罰不當亦然姦偽賊
亂貪戾之道興久興而不息民之讐之若性
戎夷胡貉巴越之民是以雖有厚賞嚴罰弗能禁
郢人之以兩版垣也呉起變之而見惡

賞罰易而民安樂
氐羗之民其虜也
不憂其係纍而憂其死不焚也皆成乎邪也
故賞罰之所加不可不慎且成而賊民
昔晉文公將與楚人戰
於城濮召咎犯而問曰楚衆我寡柰何而
可咎犯對曰臣聞繁禮之君
不足於文繁戰之君不足於詐
君亦詐之而已文公以咎犯
言告雍季雍季曰竭澤而漁豈不獲得而明年無魚
焚藪而田豈不獲得而明年無獸詐偽之道雖
今偷可後將無復非長術也文公用咎犯
之言而敗楚人於城濮反而為賞雍季在
上左右諫曰城濮之功咎犯之謀也君用其言
而賞後其身或者不可乎文公曰雍季之言
百世之利也咎犯之言一時之務也焉有以一
時之務先百世之利者乎孔子聞之曰臨難用詐足
以却敵反而尊賢足以報徳文公雖不終始足以霸
矣賞重則民移之民移之則成焉成乎詐其成
毁其勝敗天下勝者衆矣而霸者乃五
文公處其一知勝之所成也勝而不知
勝之所成與無勝同秦勝於戎而敗乎殽
楚勝
於諸夏而敗乎柏舉
武王得之矣故一勝而
王天下衆詐盈國不可以為安患非獨外也
趙襄子出圍賞有功者五人髙赦為首

張孟談曰晉陽之中赦無大功賞而為首何
也襄子曰寡人之國危社稷殆身在憂約之中與寡
人交而不失君臣之禮者惟赦吾是以先之仲尼
聞之曰襄子可謂善賞矣賞一人而天下之為人臣
莫敢失禮為六軍則不可易北取代東迫
齊令張孟談踰城濳行與魏桓韓康期而擊智伯斷
其頭以為觴遂定三家豈非用賞罰當耶

　　長攻
五曰凡冶亂存亡安危疆弱必有其遇然後可成各
一則不設
故桀紂雖不肖其亡遇湯武也遇湯武天也非桀紂
之不肖也湯武雖賢其王遇桀紂也遇桀紂天也非
湯武之賢也若桀紂不遇湯武未必亡也桀紂不亡
雖不肖辱未至於此若使湯武不遇桀紂未
必王也湯武不王雖賢顯未至於此故人主
有大功不聞不肖亡國之主不聞賢譬之
若良農辯土地之宜謹耕耨之事未必收也然而收
者必此人也始在於遇時雨遇時雨
天地也非良農所能爲也越國大饑王恐召范
蠡而謀范蠡曰王何患焉今之饑此越之福而呉之
禍也夫呉國甚富而財有餘王年少智寡材輕好須
臾之名不思後患王若重幣卑辭以請糴
於呉則食可得也食得其卒越必有呉而王
何患焉越王曰善乃使人請食於呉
呉王將與之伍子胥進諫曰不可與也夫呉之與越
接土鄰境道易人通仇讐敵戰之國也非呉䘮越越
必䘮呉若燕秦齊晉山處陸居豈能踰五湖九江越
十七阨以有呉哉故曰非呉䘮越越
必䘮呉今將輸之粟與之食是長吾讐而養吾仇也
財匱而民恐悔無及也不若勿與而攻之固其數也
此昔吾先王之所以霸且夫饑代事也
猶淵之與阪誰國無有呉王曰不然吾聞之
義兵不攻服仁者食饑餓今服而攻之非義兵也饑
而不食非仁體也不仁不義雖得十越吾不為也遂
與之食不出三年而呉亦饑使人請食於越越王弗
與乃攻之夫差為擒楚王欲取息與蔡
乃先佯善蔡侯而與之謀曰吾欲得息
柰何蔡侯曰息夫人吾妻之姨也
吾請為饗息侯與其妻者而與王俱因而
襲之楚王曰諾於是與蔡侯以饗禮入於息因與
俱遂取息旋舎於蔡又取蔡趙簡
子病召太子而告之曰我死已葬服衰而上夏屋之
山以望
太子敬諾簡子死已葬服衰召大
臣而告之曰願登夏屋以望大臣皆諫曰登夏屋以
望是遊也服衰以遊不可襄子曰此先君之命也寡
人弗敢廢群臣敬諾襄子上於夏屋以望代俗
其樂甚美於是襄子曰先君必以此教之也及
歸慮所以取代乃先善之代君好色請以其弟姉妻
之代君許諾弟姉已徃所以善代者乃萬故
馬郡宜馬代君以善馬奉襄子
襄子謁於代君而請
觴之馬郡盡
先令舞者置兵其羽中數百人
先具大金斗代君至酒酣
反斗而擊之一成腦塗地舞
者操兵以闘盡殺其從者因以代君之車迎其妻其
妻遙聞之狀磨笄以自刺故趙氏至今有刺笄之證
與反斗之號此三君者其有所自而得之不備
遵理然而後世稱之有
功故也有功於此而無其失雖王可也

　　慎人
六曰功名大立天也為是故因不慎其人不可
夫舜遇堯天也舜耕於歴山陶於
河濱釣於雷澤天下說之秀士從之人也夫禹
遇舜天也禹周於天下以求賢者事利黔首
水潦川澤之湛滯壅塞可通者禹盡為之人也夫
湯遇桀武遇紂天也湯武修身積善為義以憂苦於
民人也舜之耕漁其賢不肖與為天子同
其未遇時也以其徒屬堀地財取水利編
蒲葦結罘網手足胼胝不居然後免於凍餒之患
其遇時也登為天子賢士歸之萬民譽之丈夫
女子振振殷殷無不戴説舜自為詩曰普
天之下莫非王土率土之濱莫非王臣所以見盡有
之也盡有之賢非加也盡無之賢非損也時
使然也百里奚之未遇時也亡虢而虜晉

飯牛於秦傳鬻以五羊之皮公孫枝得而説之
獻諸繆公三日請屬事焉
繆公曰買之五羊之皮而屬事焉無乃天下笑乎公
孫枝對曰信賢而任之君之明也讓賢而下之臣之
忠也君為明君臣為忠臣彼信賢境内將服敵
國且畏夫誰暇笑哉繆公遂用之謀無不當舉必有
功非加賢也使百里奚雖賢無得繆公必無此名矣
今焉知世之無百里奚哉故人主之欲求士者不可
不務愽也孔子窮於陳蔡之間七日不嘗食藜羮不
糝宰予備矣
孔子弦歌
於室顔回擇菜於外子路與子貢相與而言曰夫子
逐於魯削迹於衛伐樹於宋窮於陳蔡殺夫子
者無罪藉夫子者不禁夫子絃歌鼔舞未嘗絶
音蓋君子之無所醜也若此乎顔囘無以對入
以告孔子孔子憱然推琴喟然而歎曰由與賜小人
也召吾語之子路與子貢入子貢曰如此者可謂窮
矣孔子曰是何言也君子逹於道之謂逹窮於道之
謂窮今丘也拘仁義之
道以遭亂世之患其所也何窮之謂故内省
而不疚於道臨難而不失其德大寒既至霜雪旣降
吾是以知松栢之茂也
昔桓公得之莒文公得
之曹越王得之會稽
陳蔡之阨於丘
其幸乎孔子烈然返瑟而弦子路抗然
執干而舞子貢曰吾不知天之髙也不知地之
下也古之得道者窮亦樂
達亦樂所樂非窮達也道得於此則
窮達一也為寒暑風雨
之序矣故許
由虞乎頴陽
而共伯得乎共首

　　遇合
七曰凡遇合也時不合必待合而後行故比翼之鳥
死乎木比目之魚死乎海孔子周流海内再干世主
如齊至衛所見八十餘君委質為弟子者三千人達
徒七十人七十人者萬乘之主得一人用可為師不
為無人以此遊僅至於魯司㓂
此天子之所以時絶也諸侯之所以大亂也
亂則愚者之多幸也幸則必不勝
其任矣任久不勝則幸反為禍
其幸大者其禍亦大非禍獨及已也故君子不處幸
不為茍必審諸已然後任任然後
動凡能聽説者必達乎論議者也世主之
能識論議者寡所遇惡得不茍凡能聴音者必
達於五聲人之能知五聲者寡所善
惡得不茍客有以吹籟見越王者羽角宫徴商不謬
越王不善為野音而反善之説
之道亦有如此者也人有
為人妻者人告其父母曰嫁不必生也衣器
之物可外藏之以備不生其父母以為然於是令其
女常外藏姑妐知之曰為我婦而有外心
不可畜因出之婦之父母
以謂為已謀者以為忠終身善之亦不知所以然矣
宗廟之㓕天下之失亦由此矣
故曰遇合也無常說適然也若人
之於色也無不知説美者而美者未必遇也故嫫母
執乎黄帝黄帝曰屬女徳而弗忘與女正而弗
衰雖惡奚傷
若人之於滋味無不説甘脆而甘脆未必
受也文王嗜菖蒲爼孔子聞而服之縮頞而食
之三年然後勝之人有大臭者其親戚兄弟妻妾
知識無能與居者自苦而居海上海上人有說
其臭者晝夜隨之而弗能去說亦有若此者陳
有惡人焉曰敦洽讐糜雄顙廣顔色如浹頳
垂眼臨鼻長肘而盭陳侯見而甚説之
外使治其國内使制其身楚合諸侯陳侯病不
能徃使敦洽讐糜徃謝焉楚王恠其名而先見
之客有進狀有惡其名言有惡狀楚王怒合大夫而
告之曰陳侯不知其不可使是不知也知
而使之是侮也侮且不智不可不攻也興師伐陳
三月然後䘮惡足以駭人言足以䘮國
而友之足於陳侯而無上也至於亡而
友不衰夫不宜
遇而遇者則必廢
宜遇而不遇者此國之所以亂世之所以衰也
天下之民
其苦愁勞務從此生凡舉人之本太上以
志其次以事其次以功三者弗能國必殘亡
羣孽大至身必死殃年得至七十九十猶尚幸
賢聖之後反而孽民是
以賊其身豈能獨哉

　　必已
八曰外物不可必故龍逢誅比干戮
箕子狂惡來死
桀紂亡人主莫不欲其
臣之忠而忠未必信故伍員流乎江
萇弘死藏其血三年而
為碧

親莫不欲其子之孝而孝未必愛故孝
己疑曾子悲莊子行
於山中見木甚美長大枝葉盛茂
伐木者止其旁而弗取
問其故曰無所可用莊子曰此以不材得終其天年
矣出於山及邑舎故人之家故人喜具酒
肉令竪子為殺鴈饗之竪子請曰其一鴈能鳴一鴈
不能鳴請奚殺主人之公曰殺其不能鳴者明日弟
子問於莊子曰昔者山中之木以不材得終天年主
人之鴈以不材死先生將何以處莊子笑
曰周將處於材不材之間材不材之間似之而非也
故未免乎累若夫道徳則不然無訝無訾一龍一蛇
與時俱化而無肯專為一上一下以禾為量
而浮㳺乎萬物之祖物物而不物於
物則胡可得而累
此神農黄帝之所法
若夫萬
物之情人倫之傳則不然成則毁大則衰廉則
剉尊則虧直則骫
合則離愛則隳多智則
謀不肖則欺胡可得而必牛缺居
上地大儒也下之邯鄲遇盗於耦沙之中
盗求其槖中之載則與之
求其車馬則與之求其衣被則與之牛缺出而去盗
相謂曰此天下之顯人也今辱之如此此必愬我
萬乗之主萬乘之主必以國誅我我
必不生不若相與追而殺之以㓕其迹於是相
與趨之行三十里及而殺之此以知故也
求之無得魚死焉此言禍福之相及也紂為不善於
啇而禍充天地和調何益
張毅好恭門閭帷薄聚居衆無不趨輿隷
姻媾小童無不敬以定其身不終其夀内熱
而死單豹好術離俗棄塵
不食糓實不衣芮温身處山
林巖堀以全其生不盡其年而虎食之
孔子行道而息馬逸食人之稼野人取其馬
子貢請徃説之畢辭野人不聽有鄙人始事孔子者
曰請徃説之因為野人曰子不耕於東海吾不耕於
西海也吾馬何得不食子之禾其野人大説相謂曰
說亦皆如此其辯也獨如嚮之人解
馬而與之説如此其無方也而猶行外物豈可必
哉君子之自行也敬人而不必見敬愛人而不必見
愛敬愛人者已也見敬愛者人也君子必在己者不
必在人者也必在已無不遇矣
吕氏春秋第十四卷終
