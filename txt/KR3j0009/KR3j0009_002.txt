吕氏春秋第二卷髙氏訓解雲間宋邦乂張邦瑩徐益孫何玉畏校二月紀一曰仲春之月日在奎昏弧中旦建星中其日甲乙其帝太皥其神句芒其蟲鱗其音角律中夾鐘其數八其味酸其臭羶其祀戸祭先脾始雨水桃李華蒼庚鳴鷹化爲鳩天子居青陽太廟乗鸞輅駕蒼龍載青旂衣青衣服青玉食麥與羊其噐䟽以逹是月也安萌芽養㓜少存諸孤擇元日命人社命有司省囹圄去桎梏無肆掠止獄訟是月也玄鳥至至之日以太牢祀于高禖天子親徃后妃率九嬪御乃禮天子所御帶以弓韣授以弓矢于髙禖之前是月也日夜分雷乃發聲始電蟄蟲咸動開戸始出先雷三日奮鐸以令于兆民曰雷且發聲有不戒其容止者生子不備必有凶災日夜分則同度量鈞衡石角斗桶正權槩是月也耕者少舍乃修闔扇寢廟必備無作大事以妨農功是月也無竭川澤無漉陂池無焚山林天子乃獻羔開冰先薦寢廟上丁命樂正入舞舍采天子乃率三公九卿諸侯親徃視之中丁又命樂正入學習樂是月也祀不用犧牲用圭璧更皮幣仲春行秋令則其國大水寒氣總至冦戎來征行冬令則陽氣不勝麥乃不熟民多相掠行夏令則國乃大旱煗氣早來蟲螟爲害貴生二曰聖人深慮天下莫貴於生夫耳目鼻口生之役也耳雖欲聲目雖欲色鼻雖欲芬香口雖欲滋味害於生則止在四官者不欲利於生者則弗爲由此觀之耳目鼻口不得擅行必有所制譬之若官職不得擅爲必有所制此貴生之術也堯以天下讓於子州犮父子州犮父對曰以我爲天子猶可也雖然我適有幽憂之病方將治之未暇在天下也天下重物也而不以害其生又况於他物乎惟不以天下害其生者也可以託天下越人三世殺其君王子搜患之逃乎丹穴越國無君求王子搜而不得從之丹穴王子搜不肯出越人薫之以艾乗之以王輿王子搜援綏登車仰天而呼曰君乎獨不可以舍我乎王子搜非惡爲君也惡爲君之患也若王子搜者可謂不以國傷其生矣此固越人之所欲得而爲君也魯君聞顔闔得道之人也使人以幣先焉顔闔守閭鹿布之衣而自飯牛魯君之使者至顔闔自對之使者曰此顔闔之家耶顔闔對曰此闔之家也使者致幣顔闔對曰恐聽繆而遺使者罪不若審之使者還反審之復來求之則不得巳故若顔闔者非惡富貴也由重生惡之也世之人主多以貴富驕得道之人其不相知豈不悲哉故曰道之貞以持身其緒餘以爲國家其土苴以治天下由此觀之帝王之功聖人之餘事也非所以完身養生之道也今世俗之君子危身棄生以徇物彼且奚以此之也彼且奚以此爲也凡聖人之動作也必察其所以之與其所以爲今有人於此以隨侯之珠彈千仞之雀世必笑之是何也所用重所要輕也夫生豈特隨侯珠之重也哉子華子曰全生爲上虧生次之死次之迫生爲下故所謂尊生者全生之謂所謂全生者六欲皆得其宜也所謂虧生者六欲分得其宜也虧生則於其尊之者薄矣其虧彌甚者也其尊彌薄所謂死者無有所以知復其未生也所謂迫生者六欲莫得其宜也皆獲其所甚惡者服是也辱是也辱莫大於不義故不義迫生也而迫生非獨不義也故曰迫生不若死奚以知其然也耳聞所惡不若無聞目見所惡不若無見故雷則揜耳電則揜目此其比也凡六欲者皆知其所甚惡而必不得免不若無有所以知無有所以知者死之謂也故迫生不若死嗜肉者非腐䑕之謂也嗜酒者非敗酒之謂也尊生者非迫生之謂也情欲三曰天生人而使有貪有欲欲有情情有節聖人修節以止欲故不過行其情也故耳之欲五聲目之欲五色口之欲五味情也此三者貴賤愚智賢不肖欲之若一雖神農黃帝其與桀紂同聖人之所以異者得其情也由貴生動則得其情矣不由貴生動則失其情矣此二者死生存亡之本也俗主虧情故每動爲亡敗耳不可贍目不可厭口不可滿身盡府種筋骨沈滯血脈壅塞九竅寥寥曲失其宜雖有彭祖猶不能爲也其於物也不可得之爲欲不可足之爲求大失生本民人怨謗又樹大讐意氣易動蹻然不固矜勢好智胷中欺詐德義之緩邪利之急身以困窮雖後悔之尚將奚及巧佞之近端直之遠國家大危悔前之過猶不可反聞言而驚不得所由百病怒起亂難時至以此君人爲身大憂耳不樂聲目不樂色口不甘味與死無擇古人得道者生以夀長聲色滋味能久樂之奚故論早定也論早定則知早嗇知早嗇則精不竭秋早寒則冬必煗矣春多雨則夏必旱矣天地不能兩而况於人類乎人之與天地也同萬物之形雖異其情一體也故古之治身與天下者必法天地也尊酌者衆則速盡萬物之酌大貴之生者衆矣故大貴之生常速盡非徒萬物酌之也又損其生以資天下之人而終不自知功雖成乎外而生虧乎内耳不可以聽目不可以視口不可以食胷中大擾妄言想見臨死之上顛倒驚懼不知所爲用心如此豈不悲哉世人之事君者皆以孫叔敖之遇荆莊王爲幸自有道者論之則不然此荆國之幸荆莊王好周遊田獵馳騁弋射歡樂無遺盡傳其境内之勞與諸侯之憂於孫叔敖孫叔敖日夜不息不得以便生爲故故死莊王功迹著乎竹帛傳乎後世當染四曰墨子見染素絲者而歎曰染於蒼則蒼染於黄則黄所以入者變其色亦變五入而以爲五色矣故染不可不慎也非獨染絲紗也國亦有染舜染於許由伯陽禹染於臯陶伯益湯染於伊尹仲虺武王染於太公望周公旦此四王者所染當故王天下立爲天子功名蔽天地舉天下之仁義顯人必稱此四王者夏桀染於羊辛歧踵戎殷紂染於崇侯惡來周厲王染於虢公長父榮夷終幽王染於虢公鼓祭公敦此四王者所染不當故國殘身死爲天下僇舉天下之不義辱人必稱此四王者齊桓公染於管仲鮑叔晉文公染於咎犯郄偃荆莊王染於孫叔敖沈尹蒸吳王闔廬染於伍貟父之儀越王句踐染於范蠡大夫種此五君者所染當故覇諸侯功名傳於後世范吉射染於張柳朔王生中行寅染於黄藉秦高疆吳王夫差染於王孫雄太宰噽智伯瑶染於智國張武中山尚染於魏義椻長宋康王染於唐鞅田不禋此六君者所染不當故國皆殘亡身或死辱宗廟不血食絶其後類君臣離散民人流亡舉天下之貪暴可羞人必稱此六君者凡爲君非爲君而因榮也非爲君而因安也以爲行理也行理生於當染故古之善爲君者勞於論人而佚於官事得其經也不能爲君者傷形費神愁心勞耳目國愈危身愈辱不知要故也不知要故則所染不當所染不當理奚由至六君者是巳六君者非不重其國愛其身也所染不當也存亡故不獨是也帝王亦然非獨國有染也孔子學於老𥅆孟蘇䕫靖叔魯惠公使宰讓請郊廟之禮於天子桓王使史角徃惠公止之其後在於魯墨子學焉此二士者無爵位以顯人無賞祿以利人舉天下之顯榮者必稱此二士也皆死乆矣從屬彌衆弟子彌豐充滿天下王公大人從而顯之有愛子弟者隨而學焉無時乏絶子貢子夏曽子學於孔子田子方學於子貢叚干木學於子夏吳起學於曽子禽滑􁩀學于墨子許犯學於禽滑􁩀田繫學於許犯孔墨之後學顯榮於天下者衆矣不可勝數皆所染者得當也功名五曰由其道功名之不可得逃猶表之與影若呼之與響善釣者出魚乎十仞之下餌香也善弋者下鳥乎百仞之上弓良也善爲君者蠻夷反舌殊俗異習皆服之德厚也水泉深則魚鱉歸之樹木盛則飛鳥歸之庶草茂則禽獸歸之人主賢則豪桀歸之故聖王不務歸之者而務其所以歸疆令之笑不樂疆令之哭不悲疆令之爲道也可以成小而不可以成大缶醯黄蚋聚之有酸徒水則必不可以貍致䑕以氷致蠅雖工不能以茹魚去蠅蠅愈至不可禁以致之之道去之也桀紂以去之之道致之也罰雖重刑雖嚴何益大寒既至民煗是利大熱在上民清是走故民無常處見利之聚無之去欲爲天子民之所走不可不察今之世至寒矣至熱矣而民無走者取則行鈞也欲爲天子所以示民不可不異也行不異亂雖信今民猶無走民無走則王者廢矣暴君幸矣民絶望矣故當今之世有仁人在焉不可而不此務有賢主不可而不此事賢不肖不可以不相分若命之不可易若美惡之不可移桀紂貴爲天子富有天下能盡害天下之民而不能得賢名之關龍逢王子比干能以要領之死爭其上之過而不能與之賢名名固不可以相分必由其理吕氏春秋第二卷終