吕氏春秋第十九卷髙氏訓解雲
間宋邦乂張邦瑩徐益孫何玉畏
校離俗一曰世之所不足者理義
也所有餘者妄茍也民之情貴所
不足賤所有餘故布衣人臣之行
潔白清㢘中繩愈窮愈榮雖死天
下愈髙之所不足也然而以理義
斵削神農黄帝猶有可非微獨舜
湯飛兎要褭古之駿馬也材猶有
短故以繩墨取木則宫室不成矣
舜讓其友石戸之農石户之農曰
棬棬乎后之為人也葆力之士也
以舜之徳為未至也於是乎夫負
妻妻攜子以入於海去之終身不
反舜又讓其友北人無擇北人無
擇曰異哉后之為人也居於甽畒
之中而游入於堯之門不若是而
巳又欲以其辱行漫我我羞之而
自投於蒼領之淵湯將伐桀因卞
随而謀卞随辭曰非吾事也湯曰
孰可卞随曰吾不知也湯又因務
光而謀務光曰非吾事也湯曰孰
可務光曰吾不知也湯曰伊尹何
如務光曰彊力忍訽吾不知其他
也湯遂與伊尹謀夏伐桀克之以
讓卞随卞随辭曰后之伐桀也謀
乎我必以我為賊也勝桀而讓我
必以我為貪也吾生乎亂世而無
道之人再来訽我吾不忍數聞也
乃自投於潁水而死湯又讓於務
光曰智者謀之武者遂之仁者居
之古之道也吾子胡不位之請相
吾子務光辭曰廢上非義也殺民
非仁也人犯其難我享其利非㢘
也吾聞之非其義不受其利無道
之世不踐其土况於尊我乎吾不
忍久見也乃負石而沈於募水故
如石戸之農北人無擇下随務光
者其視天下若六合之外人之所
不能察其視貴富也茍可得已則
必不之賴髙節厲行獨樂其意而
物莫之害不漫於利不牽於執而
羞居濁世惟此四士者之節若夫
舜湯則苞裹覆容縁不得已而動
因時而爲以愛利爲本以萬民爲
義譬之若釣者魚有小大餌有宜
適羽有動静齊晉相與戰平阿之
餘子亡㦸得矛却而去不自快謂
路之人曰亡㦸得矛可以歸乎路
之人曰㦸亦兵也矛亦兵也亡兵
得兵何爲不可以歸去行心猶不
自快遇髙唐之孤叔無孫當其馬
前曰今者戰亡㦸得矛可以歸乎
叔無孫曰矛非㦸也㦸非矛也亡
㦸得矛豈亢責也哉平阿之餘子
曰嘻還反戰趨尚及之遂戰而死
叔無孫曰吾聞之君子濟人於患
必離其難疾驅而從之亦死而不
反令此將衆亦必不北矣令此處
人主之旁亦必死義矣今死矣而
無大功其任小故也任小者不知
大也今焉知天下之無平阿餘子
與叔無孫也故人主之欲得㢘士
者不可不務求齊莊公之時有士
曰賔卑聚夢有壯子白縞之冠丹
績之䘩東布之衣新素履墨劔室
從而叱之唾其面惕然而寤徒夢
也終夜坐不自快明日召其友而
告之曰吾少好勇年六十而無所
挫辱今夜辱吾將索其形期得之
則可不得將死之每朝與其友俱
立乎衢三日不得却而自殁謂此
當務則未也雖然其心之不辱也
有可以加乎髙義二曰君子之自
行也動必縁義行必誠義俗雖謂
之窮通也行不誠義動不縁義俗
雖謂之通窮也然則君子之窮通
有異乎俗者也故當功以受賞當
罪以受罰賞不當雖與之必辭罰
誠當雖赦之不外度之於國必利
長久長久之於主必宜内及於心
不慙然後動孔子見齊景公景公
致廩丘以為養孔子辭不受入謂
弟子曰吾聞君子當功以受祿今
説景公景公未之行而賜之廩丘
其不知丘亦甚矣令弟子趣駕辭
而行孔子布衣也官在魯司冦萬
乗難與比行三王之佐不顯焉取
舍不茍也夫子墨子游公上過於
越公上過語墨子之義越王説之
謂公上過曰子之師茍肯至越請
以故吴之地隂江之浦書社三百
以封夫子公上過往復於子墨子
子墨子曰子之觀越王也能聽吾
言用吾道乎公上過曰殆未能也
墨子曰不唯越王不知翟之意雖
子亦不知翟之意若越王聽吾言
用吾道翟度身而衣量腹而食比
於賔萌未敢求仕越王不聽吾言
不用吾道雖全越以與我吾無所
用之越王不聽吾言不用吾道而
受其國是以義翟也義翟何必越
雖於中國亦可凡人不可不熟論
秦之野人以小利之故弟兄相獄
親戚相忍今可得其國恐虧其義
而辭之可謂能守行矣其與秦之
野人相去亦逺矣荆人與吴人將
戰荆師寡吴師衆荆將軍子囊曰
我與吴人戰必敗敗王師辱王名
虧壤土忠臣不忍為也不復於王
而遁至於郊使人復於王曰臣請
死王曰將軍之遁也以其為利也
今誠利將軍何死子囊曰遁者無
罪則後世之為王者將皆依不利
之名而效臣遁若是則荆國終為
天下撓遂伏劔而死王曰請成將
軍義乃為之桐棺三寸加斧鑕其
上人主之患存而不知所以存亡
而不知所以亡此存亡之所以數
至也郼岐之廣也萬國之順也從
此生矣荆之為四十二世矣嘗有
乾谿白公之亂矣嘗有鄭襄州侯
之避矣而今猶為萬乗之大國其
時有臣如子囊與子囊之節非獨
厲一世之人臣也荆昭王之時有
士焉曰石渚其為人也公直無私
王使為政廷有殺人者石渚追之
則其父也還車而反立於廷曰殺
人者僕之父也以父行法不忍阿
有罪廢國法不可失法伏罪人臣
之義也於是乎伏斧鑕請死於王
王曰追而不及豈必伏罪哉子復
事矣石渚辭曰不私其親不可謂
孝子事君枉法不可謂忠臣君令
赦之上之惠也不敢廢法臣之行
也不去斧鑕殁頭乎王廷正法枉
必死父犯法而不忍王赦之而不
肯石渚之為人臣也可謂忠且孝
矣上徳三曰為天下及國莫如以
徳莫如行義以徳以義不賞而民
勸不罰而邪止此神農黄帝之政
也以徳以義則四海之大江河之
水不能亢矣太華之髙㑹稽之險
不能障矣闔廬之教孫吴之兵不
能當矣故古之王者徳廽乎天地
澹乎四海東西南北極日月之所
燭天覆地載愛惡不臧虚素以公
小民皆之其之敵而不知其所以
然此之謂順天教變容改俗而莫
得其所受之此之謂順情故古之
人身隠而功著形息而名彰説通
而化奮利行乎天下而民不識豈
必以嚴罰厚賞哉嚴罰厚賞此衰
世之政也三苖不服禹請攻之舜
曰以徳可也行徳三年而三苖服
孔子聞之曰通乎徳之情則孟門
太行不為險矣故曰徳之速疾乎
以郵傳命周明堂金在其後有以
見先徳後武也舜其猶此乎其臧
武通於周矣晉獻公為麗姬逺太
子太子申生居曲沃公子重耳居
蒲公子夷吾居屈麗姬謂太子曰
往昔君夢見姜氏太子祠而膳于
公麗姬易之公將嘗膳姬曰所由
逺請使人嘗之嘗人人死食狗狗
死故誅太子太子不肯自釋曰君
非麗姬居不安食不甘遂以劔死
公子夷吾自屈奔梁公子重耳自
蒲奔翟去翟過衛衛文公無禮焉
過五鹿如齊齊桓公死去齊之曹
曹共公視其駢脅使袒而捕池魚
去曹過宋宋襄公加禮焉之鄭鄭
文公不敬被瞻諫曰臣聞賢主不
窮窮今晉公子之從者皆賢者也
君不禮也不如殺之鄭君不聽去
鄭之荆荆成王慢焉去荆之秦秦
繆公入之晉既定興師攻鄭求被
瞻被瞻謂鄭君曰不若以臣與之
鄭君曰此孤之過也被瞻曰殺臣
以免國臣願之被瞻入晉軍文公
將烹之被瞻據鑊而呼曰三軍之
士皆聽瞻也自今以来無有忠於
其君忠於其君者將烹文公謝焉
罷師歸之於鄭且被瞻忠於其君
而君免於晉患也行義於鄭而見
説於文公也故義之為利博矣墨
者鉅子孟勝善荆之陽城君陽城
君令守於國毁璜以為符約曰符
合聽之荆王薨羣臣攻吴起兵於
喪所陽城君與焉荆罪之陽城君
走荆收其國孟勝曰受人之國與
之有符今不見符而力不能禁不
能死不可其弟子徐弱諫孟勝曰
死而有益陽城君死之可矣無益
也而絶墨者於世不可孟勝曰不
然吾於陽城君也非師則友也非
友則臣也不死自今以来求嚴師
必不於墨者矣求賢友必不於墨
者矣求良臣必不於墨者矣死之
所以行墨者之義而繼其業者也
我將屬鉅子於宋之田襄子田襄
子賢者也何患墨者之絶世也徐
弱曰若夫子之言弱請先死以除
路還殁頭前於孟勝因使二人傳
鉅子於田襄子孟勝死弟子死之
者百八十三人以致令於田襄子
欲反死孟勝於荆田襄子止之曰
孟子已傳鉅子於我矣當聽遂反
死之墨者以為不聽鉅子不察嚴
罰厚賞不足以致此今世之言治
多以嚴罰厚賞此上世之若客也
用民四曰凡用民太上以義其次
以賞罰其義則不足死賞罰則不
足去就若是而能用其民者古今
無有民無常用也無常不用也唯
得其道為可闔廬之用兵也不過
三萬吴起之用兵也不過五萬萬
乗之國其為三萬五萬尚多今外
之則不可以拒敵内之則不可以
守國其民非不可用也不得所以
用之也不得所以用之國雖大勢
雖便卒雖衆何益古者多有天下
而亡者矣其民不為用也用民之
論不可不熟劔不徒斷車不自行
或使之也夫種麥而得麥種稷而
得稷人不怪也用民亦有種不審
其種而祈民之用惑莫大焉當禹
之時天下萬國至於湯而三千餘
國今無存者矣皆不能用其民也
民之不用賞罰不充也湯武因夏
商之民也得所以用之也管商亦
因齊秦之民也得所以用之也民
之用也有故得其故民無所不用
用民有紀有綱壹引其紀萬目皆
起壹引其綱萬目皆張為民紀綱
者何也欲也惡也何欲何惡欲榮
利惡辱害辱害所以為罰充也榮
利所以為賞實也賞罰皆有充實
則民無不用矣闔廬試其民於五
湖劔皆加於肩地流血幾不可止
勾踐試其民於寑官民争入水火
死者千餘矣遽撃金而却之賞罰
有充也莫邪不為勇者興懼者變
勇者以工懼者以拙能與不能也
夙沙之民自攻其君而歸神農宻
須之民自縛其主而與文王湯武
非徒能用其民也又能用非已之
民能用非已之民國雖小卒雖少
功名猶可立古昔多由布衣定一
世者矣皆能用非其有也用非其
有之心不可察之本三代之道無
二以信為管宋人有取道者其馬
不進倒而投之鸂水又復取道其
馬不進又倒而投之鸂水如此者
三雖造父之所以威馬不過此矣
不得造父之道而徒得其威無益
於御人主之不肖者有似於此不
得其道而徒多其威威愈多民愈
不用亡國之主多以多威使其民
矣故威不可無有而不足專恃譬
之若鹽之於味凡鹽之用有所託
也不適則敗託而不可食威亦然
必有所託然後可行惡乎託託於
愛利愛利之心諭威乃可行威大
甚則愛利之心息愛利之心息而
徒疾行威身必咎矣此殷夏之所
以絶也君利勢也次官也䖏次官
執利勢不可而不察於此夫不禁
而禁者其唯深見此論邪適威五
曰先王之使其民若御良馬輕任
新節欲走不得故致千里善用其
民者亦然民日夜祈用而不可得
茍得為上用民之走之也若决積
水於千仞之谿其誰能當之周書
曰民善之則畜也不善則讐也有
讐而衆不若無有厲王天子也有
讐而衆故流于彘禍及子孫微召
公虎而絶無後嗣今世之人主多
欲衆之而不知善此多其讐也不
善則不有有必縁其心愛之謂也
有其形不可謂有之舜布衣而有
天下桀天子也而不得息由此生
矣有無之論不可不熟湯武通於
此論故功名立古之君民者仁義
以治之愛利以安之忠信以導之
務除其災思致其福故民之於上
也若璽之於塗也抑之以方則方
抑之以圜則圜若五種之於地也
必應其類而蕃息於百陪此五帝
三王之所以無敵也身已終矣而
後世化之如神其人事審也魏武
侯之居中山也問於李克曰吴之
所以亡者何也李克對曰驟戰而
驟勝武侯曰驟戰而驟勝國家之
福也其獨以亡何故對曰驟戰則
民罷驟勝則主驕以驕主使罷民
然而國不亡者天下少矣驕則恣
恣則極物罷則怨怨則極慮上下
俱極吴之亡猶晚此夫差之所以
自殁於干隧也東野稷以御見莊
公進退中繩左右旋中䂓莊公曰
善以爲造父不過也使之鉤百而
少及焉顔闔入見莊公曰子遇東
野稷乎對曰然臣遇之其馬必敗
莊公曰將何敗少頃東野之馬敗
而至莊公召顔闔而問之曰子何
以知其敗也顔闔對曰夫進退中
繩左右旋中䂓造父之御無以過
焉鄉臣遇之猶求其馬臣是以知
其敗也故亂國之使其民不論人
之性不反人之情煩為教而過不
識數為令而非不從巨為危而罪
不敢重為任而罰不勝民進則欲
其賞退則畏其罪知其能力之不
足也則以為繼矣以為繼知則上
又從而罪之是以罪召罪上下之
相讐也由是起矣故禮煩則不莊
業煩則無功令苛則不聽禁多則
不行桀紂之禁不可勝數故民因
而身為戮極也不能用威適子陽
極也好嚴有過而折弓者恐必死
遂應猘狗而弑子陽極也周鼎有
竊曲狀甚長上下皆曲以見極之
敗也為欲六曰使民無欲上雖賢
猶不能用夫無欲者其視為天子
也與為輿隷同其視有天下也與
無立錐之地同其視為彭祖也與
為殤子同天子至貴也天下至富
也彭祖至夀也誠無欲則是三者
不足以勸輿隷至賤也無立錐之
地至貧也殤子至夭也誠無欲則
是三者不足以禁㑹有一欲則北
至大夏南至北戸西至三危東至
扶木不敢亂矣犯白刃冒流矢趣
水火不敢却也晨寤興務耕疾庸
􁳪為煩辱不敢休矣故人之欲多
者其可得用亦多人之欲少者其
得用亦少無欲者不可得用也人
之欲雖多而上無以令之人雖得
其欲人猶不可用也令人得欲之
道不可不審矣善為上者能令人
得欲無窮故人之可得用亦無窮
也蠻夷反舌殊俗異習之國其衣
服冠帶宫室居處舟車器械聲色
滋味皆異其為欲使一也三王不
能革不能革而功成者順其天也
桀紂不能離不能離而國亡者逆
其天也逆而不知其逆也湛於俗
也久湛而不去則若性性異非性
不可不熟不聞道者何以去非性
哉無以去非性則欲未嘗正矣欲
不正以治身則夭以治國則亡故
古之聖王審順其天而以行欲則
民無不令矣功無不立矣聖王執
一四夷皆至者其此之謂也執一
者至貴也至貴者無敵聖王託於
無敵故民命敵焉羣狗相與居皆
靜無争投以炙雞則相與争矣或
折其骨或絶其筋争術存也争術
存因争不争之術存因不争取争
之術而相與争萬國無一凡治國
令其民争行義也亂國令其民争
為不義也疆國今其民争樂用也
弱國令其民争競不用也夫争行
義樂用與争為不義競不用此其
為禍福也天不能覆地不能載晉
文公伐原與士期七日七日而原
不下命去之謀士言曰原將下矣
師吏請待之公曰信國之寳也得
原失寳吾不為也遂去之明年復
伐之與士期必得原然後反原人
聞之乃下衛人聞之以文公之信
為至矣乃歸文公故曰次原得衛
者此之謂也文公非不欲得原也
以不信得原不若勿得也必誠信
以得之歸之者非獨衛也文公可
謂知求欲矣貴信七曰凡人主必
信信而又信誰人不親故周書曰
允哉允哉以言非信則百事不滿
也故信之為功大矣信立則虚言
可以賞矣虚言可以賞則六合之
内皆為巳府矣信之所及盡制之
矣制之而不用人之有也制之而
用之已之有也已有之則天地之
物畢為用矣人主有見此論者其
王不久矣人臣有知此論者可以
為王者佐矣天行不信不能成嵗
地行不信草木不大春之徳風風
不信其華不盛華不盛則果實不
生夏之徳暑暑不信其土不肥土
不肥則長遂不精秋之徳雨雨不
信其穀不堅穀不堅則五種不成
冬之徳寒寒不信其地不剛地不
剛則凍閉不開天地之大四時之
化而猶不能以不信成物又况乎
人事君臣不信則百姓誹謗社稷
不寧處官不信則少不畏長貴賤
相輕賞罰不信則民易犯法不可
使令交友不信則離散鬱怨不能
相親百工不信則器械苦偽丹漆
染色不貞夫可與為始可與為終
可與尊通可與卑窮者其唯信乎
信而又信重襲於身乃通於天以
此治人則膏雨甘露降矣寒暑四
時當矣齊桓公伐魯魯人不敢輕
戰去魯國五十里而封之魯請比
關内侯以聽桓公許之曹翽謂魯
莊公曰君寧死而又死乎其寧生
而又生乎莊公曰何謂也曹翽曰
聽臣之言國必廣大身必安樂是
生而又生也不聽臣之言國必㓕
亡身必危辱是死而又死也莊公
曰請從於是明日將盟莊公與曹
翽皆懐劔至於壇上莊公左摶桓
公右抽劔以自承曰魯國去境數
百里今去境五十里亦無生矣鈞
其死也戮於君前管仲鮑叔進曹
翽按劔當兩陛之間曰且二君將
改圗毋或進者莊公曰封於汶則
可不則請死管仲曰以地衛君非
以君衛地君其許之乃遂封於汶
南與之盟歸而欲勿予管仲曰不
可人特刼君而不盟君不知不可
謂智臨難而不能勿聽不可謂勇
許之而不予不可謂信不智不勇
不信有此三者不可以立功名予
之雖亡地亦得信以四百里之地
見信於天下君猶得也莊公仇也
曹翽賊也信於仇賊又况於非仇
賊者乎夫九合之而合壹匡之而
聽從此生矣管仲可謂能因物矣
以辱為榮以窮為通雖失乎前可
謂後得之矣物固不可全也舉難
八曰以全舉人固難物之情也人
傷堯以不慈之名舜以卑父之號
禹以貪位之意湯武以放弑之謀
五伯以侵奪之事由此觀之物豈
可全哉故君子責人則以人自責
則以義責人以人則易足易足則
得人自責以義則難為非難為非
則行飾故任天地而有餘不肖者
則不然責人則以義自責則以人
責人以義則難瞻難贍則失親自
責以人則易為易為則行茍故天
下之大而不容也身取危國取亡
焉此桀紂幽厲之行也尺之木必
有節目寸之玉必有瑕瓋先王知
物之不可不全也故擇務而貴取
一也季孫氏刼公家孔子欲諭術
則見外於是受養而便説魯國以
訾孔子曰龍食乎清而游乎清螭
食乎清而游乎濁魚食乎濁而游
乎濁今丘上不及龍下不若魚丘
其螭邪夫欲立功者豈得中繩哉
救溺者濡追逃者趨魏文侯弟曰
季成友曰翟璜文侯欲相之而未
能决以問季充季充對曰君欲置
相則問樂騰與王孫茍端孰賢文
侯曰善以王孫茍端而不肖翟璜
進之以樂騰為貴季成進之故相
季成凡聽於主言人不可不慎季
成弟也翟璜友也而猶不能知何
由知樂騰與王孫茍端哉䟽賤者
知親習者不知理無自然自然而
斷相過季充之對文侯也亦過雖
皆過譬之若金之與木金雖柔猶
堅於木孟嘗君問於白圭曰魏文
侯名過桓公而功不及五伯何也
白圭對曰文侯師子夏友田子方
敬段干木此名之所以過桓公也
卜相曰成與璜孰可此功之所以
不及五伯也相也者百官之長也
擇者欲其博也今擇而不去二人
與用其讐亦逺矣且師友也者公
可也戚愛也者私安也以私勝公
衰國之政也然而名號顯榮者三
士羽之也寗戚欲干齊桓公窮困
無以自進於是為商旅將任車以
至齊暮宿於郭門之外桓公郊迎
客夜開門辟任車爝火甚盛從者
甚衆寗戚飯牛居車下望桓公而
悲擊牛角疾歌桓公聞之撫其僕
之手曰異哉之歌者非常人也命
後車載之桓公反至從者以請桓
公賜之衣冠將見之寗戚見說桓
公以治境内明日復見説桓公以
為天下桓公大説將任之羣臣争
之曰客衛人也衛之去齊不逺君
不若使人問之而固賢者也用之
未晚也桓公曰不然問之患其有
小惡以人之小惡亡人之大美此
人主之所以失天下之士也已凡
聽必有以矣今聽而不復問合其
所以也且人固難全權而用其長
者當舉也桓公得之矣吕氏春秋
第十九卷終