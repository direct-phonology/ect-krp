吕氏春秋第十一卷髙氏訓解雲間宋邦乂徐益孫張邦瑩何玉畏校十一月紀一曰仲冬之月日在斗昏東壁中旦軫中其日壬癸其帝顓頊其神玄冥其蟲介其音羽律中黃鐘其數六其味醎其臭朽其祀行祭先腎冰益壯地始坼鶡鴠不鳴虎始交天子居玄堂太廟乗玄輅駕鐵驪載玄旂衣黑衣服玄玉食黍與彘其噐宏以弇命有司曰土事無作無發蓋藏無起大衆以固而閉發蓋藏起大衆地氣且泄是謂發天地之房諸蟄則死民多疾疫又隨以喪命之曰暢月是月也命閹尹申宫令審門閭謹房室必重閉省婦事母得滛雖有貴戚近習無有不禁乃命大酋􁉷稻必齊麴糵必時湛饎必潔水泉必香陶氣必良火齊必得兼用六物大酋監之無有差忒天子乃命有司祈祀四海大川名原淵澤井泉是月也農有不收藏積聚者牛馬畜獸有放佚者取之不詰山林藪澤有能取䟽食田獵禽獸者野虞教導之其有侵奪者罪之不赦是月也日短至陰陽爭諸生蕩君子齋戒處必弇身欲寧去聲色禁嗜慾安形性事欲靜以待陰陽之所定芸始生荔挺出蚯蚓結麋角解水泉動日短至則伐林木取竹箭是月也可以罷官之無事者去噐之無用者塗闕庭門閭築囹圄此所以助天地之閉藏也仲冬行夏令則其國乃旱氣霧冥冥雷乃發聲行秋令則天時雨汁瓜瓠不成國有大兵行春令則蟲螟爲敗水泉減竭民多疾癘至忠二曰至忠逆於耳倒於心非賢主其孰能聴之故賢主之所説不肖主之所誅也人主無不惡暴刼者而日致之惡之何益今有樹於此而欲其美也人時灌之則惡之而日伐其根則必無活樹矣夫惡聞忠言乃自伐之精者也荆莊哀王獵於雲夢射隨兕中之申公子培刼王而奪之王曰何其暴而不敬也命吏誅之左右大夫皆進諌曰子培賢者也又為王百倍之臣此必有故願察之也不出三月子培疾而死荆興師戰於兩棠大勝晉歸而賞有功者申公子培之弟進請賞於軍旅曰臣兄之有功也於車下王曰何謂也對曰臣之兄犯暴不敬之名觸死亡之罪於王之側其愚心將以忠於君王之身而持千嵗之夀也臣之兄嘗讀故記曰殺隨兕者不出三月是以臣之兄驚懼而爭之故伏其罪而死王令人發平府而視之於故記果有乃厚賞之申公子培其忠也可謂穆行矣穆行之意人知之不爲勸人不知不爲沮行無髙乎此矣齊王疾痏使人之宋迎文摯文摯至視王之疾謂太子曰王之疾必可已也雖然王之疾已則必殺摯也太子曰何故文摯對曰非怒王則疾不可治怒王則摯必死太子頓首疆請曰茍已王之疾臣與臣之母以死爭之於王王必幸臣與臣之母願先生之勿患也文摯曰諾請以死為王與太子期而將徃不當者三齊王固已怒矣文摯至不解屨登牀履王衣問王之疾王怒而不與言文摯因出辭以重怒王王叱而起疾乃遂已王大怒不説將生烹文摯太子與王后急爭之而不能得果以鼎生烹文摯㸑之三日三夜顔色不變文摯曰誠欲殺我則胡不覆之以絶陰陽之氣王使覆之文摯乃死夫忠於治世易忠於濁世難文摯非不知活王之疾而身獲死也為太子行難以成其義也忠廉三曰士議之不可辱者大之也大之則尊於富貴也利不足以虞其意矣雖名為諸侯實有萬乘不足以挺其心矣誠辱則無爲樂生若此人也有勢則必不自私矣處官則必不為汙矣將衆則必不撓北矣忠臣亦然茍便於主利於國無敢辭違殺身出生以徇之國有士若此則可謂有人矣若此人者固難得其患雖得之有不智呉王欲殺王子慶忌而莫之能殺呉王患之要離曰臣能之呉王曰汝惡能乎吾嘗以六馬逐之江上矣而不能及射之矢左右滿把而不能中今汝拔劒則不能舉臂上車則不能登軾汝惡能要離曰士患不勇耳奚患而不能王誠能助臣請必能呉王曰諾明旦加要離罪焉摯執妻子焚之而揚其灰要離走徃見王子慶忌於衛王子慶忌喜曰呉王之無道也子之所見也諸侯之所知也今子得免而去之亦善矣要離與王子慶忌居有間謂王子慶忌曰呉之無道也愈甚請與王子徃奪之國王子慶忌曰善乃與要離俱涉於江中江拔劒以刺王子慶忌王子慶忌捽之投之於江浮則又取而投之如此者三其卒曰汝天下之國士也幸汝以成而名要離得不死歸於呉呉王大説請與分國要離曰不可臣請必死呉王止之要離曰夫殺妻子焚之而揚其灰以便事也臣以為不仁夫為故主殺新主臣以為不義夫捽而浮乎江三入而出特王子慶忌為之賜而不殺耳臣已爲辱矣夫不仁不義又且已辱不可以生呉王不能止果伏劒而死要離可謂不為賞動矣故臨大利而不易其義可謂廉矣廉故不以貴富而忘其辱衛懿公有臣曰弘演有所於使翟人攻衛其民曰君之所予位祿者鶴也所貴富者宫人也君使宫人與鶴戰余焉能戰遂潰而去翟人至及懿公於榮澤殺之盡食其肉獨捨其肝弘演至報使於肝畢呼天而啼盡哀而止曰臣請爲襮因自殺先出其腹實内懿公之肝桓公聞之曰衛之亡也以爲無道也今有臣若此不可不存於是復立衛於楚丘弘演可謂忠矣殺身出生以徇其君非徒徇其君也又令衛之宗廟復立祭祀不絶可謂有功矣當務四曰辨而不當論信而不當理勇而不當義法而不當務惑而乘驥也狂而操吳干將也大亂天下者必此四者也所貴辨者為其由所論也所貴信者為其遵所理也所貴勇者為其行義也所貴法者爲其當務也跖之徒問於跖曰盗有道乎跖曰奚啻其有道也夫妄意關内中藏聖也入先勇也出後義也知時智也分均仁也不通此五者而能成大盗者天下無有備説非六王五伯以爲堯有不慈之名舜有不孝之行禹有滛湎之意湯武有放殺之事五伯有暴亂之謀世皆譽之人皆諱之惑也故死而操金椎以葬曰下見六王五伯將糓其頭矣辨若此不如無辨楚有直躬者其父竊羊而謁之上上執而將誅之直躬者請代之將誅矣告吏曰父竊羊而謁之不亦信乎父誅而代之不亦孝乎信且孝而誅之國將有不誅者乎荆王聞之乃不誅也孔子聞之曰異哉直躬之為信也一父而載取名焉故直躬之信不若無信齊之好勇者其一人居東郭其一人居西郭卒然相遇於塗曰姑相飲乎觴數行曰姑求肉乎一人曰子肉也我肉也尚胡革求肉而爲於是具染而已因抽刀而相啖至死而止勇若此不若無勇紂之同母三人其長曰微子啓其次曰中衍其次曰受徳受徳乃紂也甚少矣紂母之生㣲子啓與中衍也尚為妾已而爲妻而生紂紂之父紂之母欲置微子啓以為太子太史㨿法而爭之曰有妻之子而不可置妾之子紂故爲後用法若此不若無法長見五曰智所以相過以其長見與短見也今之於古也猶古之於後世也今之於後世亦猶今之於古也故審知今則可知古知古則可知後古今前後一也故聖人上知千歳下知千嵗也荆文王曰莧譆數犯我以義違我以禮與處則不安曠之而不糓得焉不以吾身爵之後世有聖人將以非不糓於是爵之五大夫申侯伯善持養吾意吾所欲則先我為之與處則安曠之而不糓喪焉不以吾身逺之後世有聖人將以非不糓於是送而行之申侯伯如鄭阿鄭君之心先爲其所欲三年而知鄭國之政也五月而鄭人殺之是後世之聖人使文王為善於上世也晉平公鑄爲大鐘使工聽之皆以爲調矣師曠曰不調請更鑄之平公曰工皆爲調矣師曠曰後世有知音者將知鐘之不調也臣竊爲君耻之至於師涓而果知鐘之不調也是師曠欲善調鐘以為後世之知音者也吕太公望封於齊周公旦封於魯二君者甚相善也相謂曰何以治國太公望曰尊賢上功周公旦曰親親上恩太公望曰魯自此削矣周公旦曰魯雖削有齊者亦必非吕氏也其後齊日以大至於霸二十四世而田成子有齊國魯公以削至於覲存三十四世而亡呉起治西河之外王錯譛之於魏武侯武侯使人召之呉起至於岸門止車而望西河泣數行而下其僕謂呉起曰竊觀公之意視釋天下若釋躧今去西河而泣何也呉起抿泣而應之曰子不識君知我而使我畢能西河可以王今君聽讒人之議而不知我西河之爲秦取不久矣魏從此削矣呉起果去魏入楚有間西河畢入秦秦日益大此呉起之所先見而泣也魏公叔痤疾惠王徃問之曰公叔之疾嗟疾甚矣將柰社稷何公叔對曰臣之御庶子鞅願王以國聽之也爲不能聽勿使出境王不應出而謂左右曰豈不悲哉以公叔之賢而今謂寡人必以國聽鞅悖也夫公叔死公叔鞅西遊秦秦孝公聽之秦果用疆魏果用弱非公叔痤之悖也魏王則悖也夫悖者之患固以不悖爲悖吕氏春秋第十一卷終