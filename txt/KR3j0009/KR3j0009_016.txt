夏太史令終古出其圖法埶而泣之夏桀迷惑
暴亂愈甚太史令終古乃出奔如商湯喜而告諸侯
曰夏王無道暴虐百姓窮其父兄耻其功臣輕其賢
良棄義聽讒衆庶咸怨守法之臣自歸于商
殷内史向摯見紂之愈亂迷惑也於是載其圖法出
亡之周武王大説以告諸侯曰商王大亂沈于酒徳
辟逺箕子爰近姑與息妲己為
政賞罰無方不用法式殺三不辜
民大不服守法之臣出奔周國晉太
史屠黍見晉之亂也見晉公之驕而無徳義也以其
圖法歸周
周威公見而問焉曰天下之國孰先亡
對曰晉先亡威公問其故
對曰臣比在晉也不敢直言示晉公以天妖日月星
辰之行多以不當曰是何能為
又示以人事多不義百姓皆鬱怨
曰是何能傷又示以鄰國不服賢良不舉曰是何能
害如是是不知所以亡也故臣曰晉先亡也居三年
晉果亡威公又見屠黍而問焉曰孰次之
對曰中山次之威公問其故對曰天生民而令有别
有别人之義也所異於禽獸麋鹿也君臣上下之所
以立也中山之俗以晝爲夜以夜繼日男女切倚固
無休息康樂歌謠好悲
其主弗知惡此亡國之風也臣故
曰中山次之居二年中山果亡威公又見屠黍而問
焉曰孰次之屠黍不對威公固問焉對曰君次之威
公乃懼求國之長者得義蒔田邑而禮之得
史驎趙駢以爲諌臣去苛令三十九物以告
屠黍對曰其尚終君子之身乎曰臣聞之國之
興也天遺之賢人與極言之士國之亡也天遺
之亂人與善䛕之士威公薨肂九月不得葬周
乃分為二故有道者之言也不可不重也
周鼎著饕餮有首無身食人未咽害及其身以
言報更也為不善亦然白圭之中山中山之王欲留
之白圭固辭乗輿而去又之齊齊王欲留之仕
又辭而去人問其故曰之二國者皆將亡所學有五
盡何謂五盡曰莫之必則信盡矣莫之譽則名盡矣
莫之愛則親盡矣行者無糧居者無食則財盡矣不
能用人又不能自用則功盡矣國有此五者無辜必
亡中山齊皆當此若使中山之王與齊王聞五
盡而更之則必不亡矣其患不聞雖聞之又不
信然則人主之務在乎善聽而已矣夫五割而與趙
悉起而距軍乎濟上未有益也
是棄其所以存而造其所
以亡也

　　觀世
二曰天下雖有有道之士國猶少千里而有一士比
肩也累世而有一聖人繼踵也士與聖人之所自來
若此其難也而治必待之治奚由至
吾不與處無益我者也惟賢者
必與賢於己者處賢者之可得與處也禮之也主賢
世治則賢者在上主不肖世亂則賢者在下今
周室既㓕天下既廢亂莫大於無天子無天子則疆
者勝弱衆者暴寡以兵相剗不得休息而佞進
今之世當之矣故欲求有
道之士則於江海之上山谷之中僻逺幽間之所若
此則幸於得之矣太公釣於滋泉遭紂之世也故文
王得之文王千乗也紂天子也天子失之而千乗得
之知之與不知也諸衆齊民不待知而
使不待禮而令若夫有道之士必礼必知然後
其智能可盡也晏子之晉見反裘負芻息於
塗者以為君子也使人問焉曰曷為而
至此對曰齊人累之名為越石父晏子曰譆
遽解左驂以贖之載而與歸至舍弗辭而入越石父
怒請絶晏子使人應之曰嬰未嘗得交也今免
子於患吾於子猶未邪也越石父曰吾聞君子屈乎
不已知者而伸乎已知者吾是以請絶也晏子乃出
見之曰嚮也見客之容而已今也見客之志嬰聞察
實者不留聲觀行者不譏
辭嬰可以辭而無棄乎
越石父曰夫子禮之敢不敬從晏子遂以為客
俗人有功則徳徳則驕今晏子功免人於阨矣而反
屈下之其去俗亦逺矣此令功之道也子列子窮容
貌有饑色客有言之於
鄭子陽者曰子列禦寇蓋有道之士也居
君之國而窮君無乃為不好士乎鄭子陽令官遺之
粟數十秉子列子出見使者再拜而辭使者去子列
子入其妻望而拊心曰聞為有道者妻子皆得逸樂
今妻子有饑色矣君過而遺先生食先生又弗受也
豈非命也哉子列子笑而謂之曰君非自知我
也以人之言而遺我粟也至已而罪我也有罪且以
人言此吾所以不受也其卒民果作難殺子陽
受人之養而不死
其難則不義死其難則死無道也死無道逆也子列
子除不義去逆也豈不逺哉且方有饑寒之患矣而
猶不茍取先見其化也先見其化而已動逺乎性命
之情也
　　知接
三曰人之目以照見之也以瞑則與不見同其
所以為照所以為瞑異瞑士未嘗照故未
嘗見瞑者目無由接也無由接而言見
智亦然其所以接智所以接不智同其
所能接所不能接異智者其所能接逺也
愚者其所能接近也
所能接近而告之以逺化奚由相得無由相得説
者雖工不能喻矣戎人見暴布者
而問之曰何以為之莽莽也指麻而示
之怒曰孰之壤壤也可以為之莽莽也
故亡國非無智士也非無賢者也
其主無由接故也無由接之患自以爲
智智必不接今不接而自以爲智悖若此則國
無以存矣主無以安矣智無以接而自知弗智則不
聞亡國不聞危君
管仲有疾桓公徃問之曰仲父之疾病
矣將何以教寡人管仲曰齊鄙人有諺曰居者
無載行者無埋
今臣將有逺行胡可以問
桓公曰願仲父之無讓也管仲對曰願君之逺易牙
竪刁常之巫衛公子啓方公曰易牙烹其
子以慊寡人猶尚可疑耶管仲對曰人之情非不
愛其子也其子之忍又將何有於君
公又曰竪刁自宫以近寡人猶尚可疑耶
管仲對曰人之情非不愛其身也其身之忍又將何
有於君公又曰常之巫審於死生能去苛病
猶尚可疑耶管仲對曰死生命也苛病失也
君不任其命守其本而恃常之巫彼
將以此無不為也公又曰衛公子啓方事寡人
十五年矣其父死而不敢歸哭猶尚可疑耶管仲對
曰人之情非不愛其父也其父之忍又將何有於君
公曰諾管仲死盡逐之食不甘宫不治苛病起朝不
肅居三年公曰仲父不亦過乎孰謂仲父盡之乎
於是皆復召而反明年公有病常之巫從
中出曰公將以某日薨易牙竪刁常之巫相與作亂
塞宫門築髙墻不通人矯以公令有一
婦人踰垣入至公所公曰我欲食婦人曰吾無所得
公又曰我欲飲婦人曰吾無所得公曰何
故對曰常之巫從中出曰公將以某日薨易牙竪刁
常之巫相與作亂塞宫門築髙墻不通人故無所得
衛公子啓方以書社四十下衛
公慨焉歎涕出曰嗟乎聖人之所見豈
不逺哉若死者有知我將何面目以見仲父乎蒙衣
袂而絶乎夀宫蟲流出於户
上蓋以楊門之扇
三月不葬此不卒聽管仲之言
也桓公非輕難而惡管子也無由接見也無由接
固却其忠言而愛其所尊貴也

　　悔過
四曰穴深尋則人之臂必不能極矣是何也不
至故也智亦有所不至所不至説者雖辯為道雖精
不能見矣故箕子窮于商范蠡流乎江
昔秦繆公興師以襲鄭
蹇叔諫曰不可臣聞之襲國邑以車不過
百里以人不過三十里皆以其氣之趫與
力之盛至是以犯敵能㓕去之能速
今行數千里又絶諸侯之地以襲國臣不知其可
也君其重圖之
繆公不聽也蹇叔送師於門外而哭曰師乎見其出
而不見其入也蹇叔有子曰申與視
與師偕行蹇叔謂其子曰晋若遏師必於殽
女死不於南方之岸必於北方之岸為吾
尸女之易繆公聞之使人讓蹇叔曰寡人興師
未知何如今哭而送之是哭吾師也蹇叔對曰臣不
敢哭師也臣老矣有子二人皆與師行比其反也非
彼死則臣必死矣是故哭師行過周
王孫滿要門而窺之
曰嗚呼是師必有疵若無疵吾不復言道矣夫
秦非他周室之建國也過天子之城宜槖甲
束兵左右皆下以為天子禮今初服囘建左不軾而
右之超
乗者五百乗力則多矣然而寡禮安得無疵
師過周而東鄭賈人弦髙奚施
將西市於周道遇秦師曰嘻師所從來者逺矣此必
襲鄭遽使奚施歸告乃矯鄭伯之命以勞之
曰寡君固聞大國之將至久矣大國不至寡君與士
卒竊為大國憂日無所與焉惟恐士卒罷弊與糗糧
匱乏何其久也使人臣犒勞以璧膳以十二牛秦三
帥對曰寡君之無使也使其三臣丙也林也視也於
東邊候晉之道過是以迷惑䧟入
大國之地不敢固辭再拜稽首受之三帥乃懼
而謀曰我行數千里數絶諸侯之地以襲人未至而
人已先知之矣此其備必已盛矣還師去之當是
時也晉文公適薨未葬先軫言於襄公曰
秦師不可不擊也臣請擊之襄公曰先君薨尸在堂
見秦師利而因擊之無乃非為人子之道歟先軫曰
不吊吾䘮不憂吾哀是死吾君而弱其孤也若是而
擊可大疆臣請擊之襄公不得已
而許之先軫遏秦師於殽而擊之大敗之獲其三帥
以歸繆公聞之素服廟臨以説於衆曰天不為秦
國使寡人不用蹇叔之諌以至於此患此繆公非欲
敗於殽也智不至也智
至則不信而言不可不信師
之不反也從此生
故不至之爲害大矣
　　樂成
五曰大智不形大噐晚成大音希聲禹之决江水也
民聚瓦礫事巳成功巳立爲萬世利禹之所見者逺
也而民莫之知故民不可與慮化舉始而可以
樂成功孔子始用於魯魯人鷖誦之曰麛裘而鞞投
之無戾鞞而麛裘投之無郵
用三年男子行乎塗右女子行乎塗左財物之
遺者民莫之舉大智之用固難踰也子産
始治鄭使田有封洫都鄙有服
民相與誦之曰我有田疇而子産賦之我有衣冠而
子産貯之孰殺子産吾其與之
後三年民又誦之曰我有田疇而子産殖之
我有子弟而子産誨之子産若死其使誰
嗣之使鄭簡魯哀當民之誹訿也而因弗遂用
則國必無功矣
子産孔子必無能矣非徒不能
也雖罪施於民可也今世
皆稱簡公哀公為賢稱子産孔子為能此二君者逹
乎任人也舟車之始見也三世然後安之
夫開善豈易哉故聽無事治事治之立也人主
賢也
魏攻中山樂羊將已得中山
還反報文侯有貴功之色文侯知之命主
書曰群臣賔客所獻書者操以進之主書舉兩篋以
進令將軍視之書盡難攻中山之事也將軍還走
北面再拜曰中山之舉非臣之力君之功也當此時
也論士殆之日㡬矣中山之不取也奚
宜二篋哉一寸而亡矣
文侯賢主也而猶若此又况於中主耶中主
之患不能勿為而不可與莫為
凡舉無易之事氣志視聽動作無非
是者人臣且孰敢以非是邪疑為哉皆壹於為則無
敗事矣此湯武之所以大立功於夏商
而句踐之所以能報其讐也
以小弱皆壹於為而猶若此又况於以疆大乎
魏襄王與群臣飲酒酣王
為群臣祝令群臣皆得志史起
興而對曰群臣或賢或不肖賢者得志則可不肖者
得志則不可

王曰皆如西門豹之為人臣也史起對曰魏氏
之行田也以百畆鄴獨二百畆是田惡也漳水在其
旁而西門豹弗知用是其愚也知而弗言是不忠也
愚與不忠不可效也魏王無以應之明日召史起而
問焉曰漳水猶可以灌鄴田乎史起對曰可王曰子
何不為寡人為之史起曰臣恐王之不能為也王曰
子誠能為寡人為之寡人盡聽子矣史起敬諾
言之於王曰臣為之民必大怨臣大者死其次乃藉
臣臣雖死藉願王之使他人遂之也王曰諾使
之為鄴令史起因徃為之鄴民大怨欲藉史起史起
不敢出而避之王乃使他人遂為之水已行民大得
其利相與歌之曰鄴有聖令時為史公决漳水灌鄴
旁終古斥鹵生之稻梁使民知可與不可則無所用
矣賢主忠臣不能導愚教陋則名不冠後實不及世
矣史起非不知化也以忠於主也魏襄王可謂能决
善矣誠能决善衆雖諠譁而弗為變功之難立也其
必由哅哅邪國之殘亡亦猶此也故哅哅之中不可
不味也中主以之哅哅也止善賢主以之哅哅也立
功

　　察㣲
六曰使治亂存亡若髙山之與深谿若白
堊之與黒漆則無所用智雖愚猶可矣且治亂存亡
則不然如可知如可不知如可見如可不見故智士
賢者相與積心愁慮以求之猶
尚有管叔蔡叔之事與東夷八國不聴之謀

故治亂存亡
其始若秋毫察其秋毫則大物不過矣魯
國之法魯人為人臣妾於諸侯有能贖之者取其金
於府子貢贖魯人於諸侯來而讓不取其金孔子曰
賜失之矣自今以徃魯人不贖人矣取其金則無損
於行不取其金則不復贖人矣
子路拯溺者其人拜之以牛子路受之孔子
曰魯人必拯溺者矣孔子見之以
細觀化逺也楚之邊邑曰卑梁其處
女與呉之邊邑處女桑於境上戱而傷卑梁之處女
卑梁人操其傷子以讓呉人呉人應之不恭怒殺而
去之呉人徃報之盡屠其家卑梁公怒
曰呉人焉敢攻吾邑舉兵
反攻之老弱盡殺之矣呉王夷昧聞之怒使人
舉兵侵楚之邊邑克夷而後去之呉楚以此大隆
呉公子光又率師與楚人戰於雞父
大敗楚人獲其帥潘子臣小帷子陳夏齧
又反伐郢
得荆平王之夫人以歸實為鷄父之戰凡持
國太上知始其次知終其次知中三者不能國必危
身必窮孝經曰髙而不危所
以長守貴也滿而不溢所以長守富也富貴不離其
身然後能保其社稷而和其民人楚不能之也鄭公
子歸生率師伐宋
宋華元率師應之大棘羊
斟御明日將戰華元殺羊饗士羊斟不與焉明
日戰怒謂華元曰昨日之事子為制今日
之事我為制遂驅入於鄭師宋師敗績華
元虜夫弩機差以米則不發戰大機也饗士而
忘其御也將以此敗而爲虜豈不宜哉
故凡戰必悉熟偏備知彼知巳然
後可也
魯季氏與郈氏闘雞郈氏
介其鷄季氏爲之金距季
氏之鷄不勝季平子怒因歸郈氏之宫而益其
宅郈昭伯怒傷之於昭
公曰禘於襄公
之廟也舞者二人而巳其餘盡舞於季氏
季氏之舞
道無上久矣弗誅必危社稷公怒不審乃使郈
昭伯將師徒以攻季氏遂入其宫仲孫氏叔孫氏相
與謀曰無季氏則吾族也死亡無日矣遂起甲以徃
䧟西北隅以入之三家為一郈昭伯不勝而死昭公
懼遂出奔齊卒於乾侯魯昭聽傷而不辯其義
懼以魯國不勝季氏而不知仲叔氏之恐而與
季氏同患也是不逹乎人心也不逹乎人心位雖尊
何益於安也以魯國恐不勝一季氏况於三季同惡
固相助權物若此其過也非獨仲叔氏也魯國
皆恐魯國皆恐則是與一國為敵也其得至乾侯而
卒猶逺
　　去宥
七曰東方之墨者謝子將西見秦惠王
惠王問秦之墨者唐姑果唐姑果恐王
之親謝子賢於已也對曰謝子東方之辯士也
其為人甚險將奮於説以取少主也王因
藏怒以待之謝子至説王王弗聽謝子不説遂辭而
行凡聽言以求善也所言茍善雖奮於取少主
何損所言不善雖不奮於取少主何益不以善為之
慤而徒以取少主為之悖惠王失所以為聽矣
用志若是見客雖勞耳目雖弊猶不得所謂也此史
定所以得行其邪也此史定所以得飾鬼以人
罪殺不辜群臣擾亂國㡬大危也人之老也形益衰
而智益盛今惠王之老也形
與智皆衰耶荆威王學書於沈尹華昭釐惡之
威王好制有中謝佐制者昭釐
謂威王曰國人皆曰王乃沈尹華之弟子也
王不説因䟽沈尹華中謝細人也一言
而令威王不聞先王之術文學之士不得進令昭釐
得行其私故細人之言不可不察也且數怒人主以
為姦人除路姦路以除而惡壅却豈不難哉
夫激矢則逺激水則旱激主則悖悖則
無君子矣夫不可激者其唯先有度鄰父有與
人鄰者有枯梧樹其鄰之父言梧樹之不善也鄰人
遽伐之鄰父因請而以為薪其人不説曰鄰者若此
其險也豈可為之鄰哉此有所宥也夫請
以為薪與弗請此不可以疑枯梧樹之善與不善也
齊人有欲得金者清旦被衣冠徃鬻金者之所見人
操金攫而奪之吏摶而束縛之問曰人皆在焉子攫
人之金何故對吏曰殊不見人徒見金耳此真大有
所宥也夫人有所宥者固以晝為昬以白為黒以堯
為桀宥之為敗亦大矣亡國之主其皆甚有所宥邪
故凡人必别宥然後知别宥别能全其天矣

　　正名
八曰名正則治名䘮則亂使名䘮者淫説也説淫則
可不可而然不然是不是而非不非
故君子之説也足以言
賢者之實不肖者之充而已矣足以喻治之所
悖亂之所由起而已矣足以知物之情人之所
獲以生而已矣凡亂者刑名不當也人主雖不肖猶
若用賢猶若聽善猶若為可者其患在乎所謂賢從
不肖也不為善而從邪辟
所謂可從悖逆也是刑名異充
而聲實異謂也夫賢不肖善邪辟可悖逆
國不亂身不危奚待也齊湣
王是以知説士而不知所謂士也
故尹文問其故
而王無以應此公王丹之所以見信而卓齒之
所以見任也任卓齒而信公王丹豈非以自讐邪

尹文見齊王
齊王謂尹文曰寡人甚好士尹文曰願聞何謂
士王未有以應尹文曰今有人於此事親則孝事君
則忠交友則信居鄉則悌有此四行者可謂士乎齊
王曰此真所謂士已尹文曰王得若人肯
以為臣乎王曰所願而不能得也尹文曰使若人於
廟朝中深見侮而不闘王將以為臣乎王曰否
大夫見侮而不闘則是辱也辱則寡人弗以為臣矣
尹文曰雖見侮而不闘未失其四行也未失其四行
者是未失其所以為士一矣未失其所以為士一而
王以為臣失其所以為士一而王不以為臣則嚮之
所謂士者乃士乎王無以應尹文曰今有人於此將
治其國民有非則非之民無非則非之民有罪則罰
之民無罪則罰之而惡民之難治可乎王曰不可尹
文曰竊觀下吏之治齊也方若此也王曰使寡人治
信若是則民雖不治寡人弗怨也意者未
至然乎尹文曰言之不敢無説請言其説王之令
曰殺人者死傷人者刑民有畏王之令深見侮而不
敢闘者是全王也而王曰見侮而不敢闘是辱也
夫謂之辱者非此之謂也以爲臣不以爲臣者罪之
也此無罪而王罰之也齊王無以應論皆若此故國
殘身危走而之糓如衛齊湣王周室之孟
侯也太公之所以老也桓公嘗以此霸矣管仲
之辯名實審也

吕氏春秋第十六卷終
