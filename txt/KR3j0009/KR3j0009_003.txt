呂氏春秋第三卷　髙氏詚解
　雲間　宋邦乂　張邦瑩　徐益孫　何玉畏校
　季春紀第三
　　三月紀
一曰季春之月日在胃昏
七星中旦牽牛中
其日甲乙其帝太皥其神句芒其蟲鱗其音角
律中姑洗其數八
其味酸其臭羶其祀戸祭先脾桐始華田䑕化爲鴽
虹始
見萍始生天子
居青陽右个乗鸞輅駕蒼龍載青旂衣青衣
服青玉食麥與羊其噐䟽以逹是月也天子乃
薦鞠衣于先帝
命舟
牧覆舟五覆五反乃告舟備具于天子焉
天子焉始乗舟薦鮪
于寢廟乃爲麥祈實
是月也
生氣方盛陽氣發泄生者畢出萌者盡逹不可
以内天子布德行惠
命有司發倉窌賜貧窮振乏絶
開府庫出幣帛周天下勉諸
侯聘名士禮賢者
是月也命司空曰時雨將降下水上騰循
行國邑周視原野
修利隄防導逹溝瀆開通道路無有障
塞田獵單弋罝罘羅網餧獸之藥無出國
門

是月也命野虞無伐桑柘
鳴鳩拂其羽戴任降于
桑
具挾曲蒙筐
后妃齋
戒親東郷躬桑
禁婦女無觀省婦使勸𧖟事
𧖟事既登分繭稱絲效功以
共郊廟之服無有敢墮
是月也命工師令百工審五庫之量金
鐡皮革筋角齒羽箭幹脂膠丹漆無或不良百工
咸理監工日號無悖於時
無或作爲滛巧以蕩上心
是月之末擇吉日
大合樂

天子乃率三公九卿諸侯大夫親徃視之是
月也乃合纍牛騰馬游牝于牧
犧牲駒犢舉書其數
國人儺九門磔禳以畢春氣

行之是令而甘雨至三旬
季春行冬令則寒氣時發草木皆肅
國有大恐
行夏令則民多疾疫時雨不降山陵不收
行秋令則天多沈隂淫雨早
降兵革並起
　　盡數
二曰天生隂陽寒暑燥濕四時之化萬物之變莫不
爲利莫不爲害聖人察隂陽之宜辨萬物
之利以便生故精神安乎形而年夀得長焉
長也者非短而續之也畢其數也
畢數之務在乎去害何謂
去害大甘大酸大苦大辛大醎五者充形則生害矣
大喜大怒大憂大恐大哀五者接神則生害矣大寒
大熱大燥大濕大風大霖大霧七者動精則生害矣
故凡養生莫若知本知本則疾無由至矣
精氣
之集也必有入也集於羽鳥與爲飛揚集於
走獸與爲流行集於珠玊與爲精朗集於樹木與爲
茂長集於聖人與爲夐明精
氣之來也因輕而揚之因走而行之因美而良之因
長而養之因智而明之流水不腐
戶樞不螻動也形氣亦然形不動則精不流精不流
則氣欎欎處頭則爲腫爲風處耳則爲挶爲
聾處目則爲䁾爲盲處鼻則爲鼽
爲窒處腹則爲張爲府處足則爲痿
爲蹷輕水所多秃與癭人重水所
多尰與躄人甘水所多好與美人
辛水所多疽與痤人苦水所多尫與傴人
凡食無疆厚味無以烈味重酒
是以謂之疾首食能以時身必無災
凡食之道無飢無飽是之謂五藏之葆
口必甘味和精端容將之以神氣百節虞歡
咸進受氣飲必小咽端直無戾今世上卜筮禱祠故
疾病愈來譬之若射者射而不中反修于招
何益於中
夫以湯止沸沸愈不止去其火則止矣故巫醫毒藥
逐除治之故古之人賤之也爲其末也

　　先巳
二曰湯問於伊尹曰欲取天下若何伊尹對
曰欲取天下天下不可取可取身將先取
凡事之本必先治身嗇其大寳
用其新棄其陳腠理遂通
精氣日新邪氣盡去及其天年此之謂真
人昔者先聖王成其身而天下成治其身
而天下治故善響者不於
響於聲善影者不於影於形爲天下
者不於天下於身詩曰淑人君子其儀不忒
其儀不忒正是四國言正諸身也故反其道而
身善矣行義則人善矣樂
備君道而百官巳治矣萬民
巳利矣三者之成也在於無爲無爲之道
曰勝天義曰利身
君曰勿身勿身督聽
利身平靜勝天順性順
性則聦明壽長
平靜則業進樂鄉督聽則姦塞
不皇故上失其道則邊侵
於敵内失其
行名聲墮於外
是故百仞之松本
傷於下而末槁於上商周之國謀失於胷
令困於彼故心得而聽得聽
得而事得事得而功名得五帝
先道而後德故德莫盛焉
三王先教而後殺故事莫功焉
五伯先事而後兵故兵莫疆焉
當今之世巧謀並行詐術遞用攻
戰不休亡國辱主愈衆所事者末也夏后相
與有扈戰於甘澤而不勝

六卿請復之夏后相曰不可吾地不淺吾
民不寡戰而不勝是吾德薄而敎不善也於是乎處
不重席食不貳味琴瑟不張鍾皷不脩子女不
飾親親長長尊賢使能期年而有扈氏服
故欲勝人者必先自勝欲論人者必先自論
欲知人者必先自
知詩曰執轡如組
孔子曰審此言也
可以爲天下子貢曰何其躁也孔子曰非謂
其躁也謂其爲之於此而成文於彼也聖人組脩其
身而成文於天下矣故子華子曰丘陵成而宂者安
矣大水深淵成而魚鼈安矣松栢成而塗
之人巳䕃矣孔子見魯哀公哀公曰
有語寡人曰爲國家者爲之堂上而巳矣
寡人以爲迂言也孔子曰此
非迂言也丘聞之得之於身者得之人失之於身者
失之人不出於門
戸而天下治者其惟知反於巳身者乎
　　論人
四曰主道約君守近太上反諸巳其次求
諸人其索之彌逺者其推之彌䟽其求之彌
疆者失之彌逺何謂反諸巳也適耳目節嗜欲釋智
謀去巧故而游意乎無窮之次事心
乎自然之塗若此則無以害其天矣
無以害其天則知精知精則知神知神之謂得
一凡彼萬形得一後成故知
一則應物變化闊大淵深不可測也德行昭美
比於日月不可息也豪士時之逺方來賔不可
塞也意氣宣通無所束縛不可收也故知
知一則復歸於樸嗜欲易足取養節薄不可得
也離世自樂中情潔白不
可量也威不能懼嚴不能恐不可服也
故知知一則可動作當務與時周旋不可極
也舉錯以數取與遵理不可惑也言無遺者集
肌膚不可革也讒人困窮
賢者遂興不可匿也故知知一則若天地然則
何事之不勝何物之不應譬之若御者反
諸巳則車輕馬利致逺復食而不倦昔上世之亡
主以罪爲在人故日殺僇而不止以至於亡而
不悟三代之
興王以罪爲在巳故日功而不衰以至於王
何謂求諸人人同類而智
殊賢不肖異皆巧言辯辭以自防禦此不肖
王之所以亂也凡論人通則觀其所禮
貴則觀其所進
富則觀其所養聽則觀
其所行止則觀其所好習則觀其
所言窮則觀其所不受賤則觀其所不爲
喜之以驗其守樂之以驗其僻
怒之以驗其節懼之以驗其特哀之以
驗其人苦之以驗其志
八觀六驗此賢主之所以論人也論人者
又必以六戚四隠何謂六戚父母
兄弟妻子何謂四隱交犮故舊邑里門郭内則用六
戚四隱外則用八觀六驗人之情偽貪鄙美惡無所
失矣譬之若逃雨汗無之而非是此先聖
王之所以知人也
　　圜道
五曰天道圜地道方聖王法之所以立上下何
以說天道之圜也精氣一上一下圜周復雜無所稽
留故曰天道圜何以說地道之方也
萬物殊類殊形皆有分職不能相爲故曰地道方
主執圜臣處方方圜不易其國乃昌日夜一
周圜道也月躔二十八宿軫與角屬圜道也
精行四時一上一下各與遇圜
道也物動則萌萌而生生而長長而大大
而成成乃衰衰乃殺殺乃藏圜道也雲氣西行
云云然冬夏不輟水泉東
流日夜不休上不竭下不滿
小爲大重爲輕圜道也
黄帝曰帝無常處也
有處者乃無處也以言不刑
蹇圜道也人之竅九一
有所居則八虚八虚甚乆則身斃
故唯而聽唯止聽而視聽止以言
說一一不欲留留運爲敗圜道也一也齊至
貴莫知其原莫知其端莫知其始莫知
其終而萬物以爲宗聖王
法之以令其性以定其正以出號令令出
於主口官職受而行之日夜不休宣通下究
瀸於民心遂於四方還周復歸至于主所
圜道也令圜則可不可善不善無所擁矣
無所擁者主道通也
故令者人主之所以爲命也賢不
肖安之危之所定也
人之有形體四枝其能使之也爲其感而必
知也感而不知則形體四枝不
使矣人臣亦然號令不感則不得而使
矣有之而不使不若無有主也者使
非有者也舜禹湯武皆然先王之
立髙官也必使之方方則分定分定則下不相隱
堯舜賢主也皆以賢者爲後不肯
與其子孫猶若立官必使之方
今世之人主皆欲世勿失矣
而與其子孫立官不能使之方以私欲亂之也
何哉其所欲者之逺而所知者之近也
今五音之無
不應也其分審也宫徴商羽角各
處其處音皆調均不可以相違此所以不受也
賢主之立官有似於此百官各處其職治其事以待
主主無不安矣以此治國國無不利矣以此備患無
由至矣
吕氏春秋三卷終
