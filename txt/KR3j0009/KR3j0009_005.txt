吕氏春秋第五卷髙氏訓解雲間
宋邦乂范廷啓徐益孫何玉畏校
五月紀一曰仲夏之月日在東井
昏亢中旦危中其日丙丁其帝炎
帝其神祝融其蟲羽其音徴律中
𬎼賔其數七其味苦其臭焦其祀
竈祭先肺小暑至螳蜋生鵙始鳴
反舌無聲天子居明堂太廟乗朱
輅駕赤駵載赤旂衣朱衣服赤玉
食菽與雞其噐高以觕養壯狡是
月也命樂師修鞀鞞皷均琴瑟管
簫執干戚戈羽調竽笙塤箎飭鍾
磬柷敔命有司爲民祈祀山川百
原大雩帝用盛樂乃命百縣雩祭
祀百辟卿士有益於民者以祈糓
實農乃登黍是月也天子以雛嘗
黍羞以含桃先薦寢廟令民無刈
藍以染無燒炭無暴布門閭無閉
關市無索挺重囚益其食㳺牝别
其群則縶騰駒班馬正是月也長
日至隂陽爭死生分君子齋戒處
必揜身欲靜無躁止聲色無或進
薄滋味無致和退嗜慾定心氣百
官靜事無刑以定晏隂之所成鹿
角解蟬始鳴半夏生木堇榮是月
也無用火南方可以居高明可以
逺眺望可以登山陵可以處臺榭
仲夏行冬令則雹霰傷糓道路不
通暴兵來至行春令則五糓晩熟
百螣時起其國乃饑行秋令則草
木零落果實早成民殃於疫大樂
二曰音樂之所由來者遠矣生於
度量本於太一太一出兩儀兩儀
出隂陽隂陽變化一上一下合而
成章渾渾沌沌離則復合合則復
離是謂天常天地車輪終則復始
極則復反莫不咸當日月星辰或
疾或徐日月不同以盡其行四時
代興或暑或寒或短或長或柔或
剛萬物所出造於太一化於隂陽
萌芽始震凝􁘗以形形體有處莫
不有聲聲出於和和出於適和適
先王定樂由此而生天下太平萬
物安寧皆化其上樂乃可成成樂
有具必節嗜慾嗜慾不辟樂乃可
務務樂有術必由平出平出於公
公出於道故惟得道之人其可與
言樂乎亡國戮民非無樂也不樂
其樂溺者非不笑也罪人非不歌
也狂者非不武也亂世之樂有似
於此君臣失位父子失處夫婦失
宜民人呻吟其以爲樂也若之何
哉凡樂天地之和隂陽之調也始
生人者天也人無事焉天使人有
欲人弗得不求天使人有惡人弗
得不辟欲與惡所受於天也人不
得興焉不可變不可易世之學者
有非樂者矣安由出哉大樂君臣
父子長少之所懽欣而說也歡欣
生於平平生於道道也者視之不
見聽之不聞不可爲狀有知不見
之見不聞之聞無狀之狀者則㡬
於知之矣道也者至精也不可爲
形不可爲名疆爲之謂之太乙故
一也者制令兩也者從聽先聖擇
兩法一是以知萬物之情故能以
一聽政者樂君臣和逺近說黔首
合宗親能以一治其身者免於災
終其壽全其天能以一治其國者
姦邪去賢者至成大化能以一治
天下者寒暑適風雨時爲聖人故
知一則明明兩則狂侈樂三曰人
莫不以其生生而不知其所以生
人莫不以其知知而不知其所以
知知其所以知之謂知道不知其
所以知之謂棄寳棄寳者必離其
咎世之人主多以珠玉戈劒爲寳
愈多而民愈怨國人愈危身愈危
累則失寶之情矣亂世之樂與此
同爲木革之聲則若雷爲金石之
聲則若霆爲絲竹歌舞之聲則若
譟以此駭心氣動耳目揺蕩生則
可矣以此爲樂則不樂故樂愈侈
而民愈欝國愈亂主愈卑則亦失
樂之情矣凡古聖王之所爲貴樂
者爲其樂也夏桀殷紂作爲侈樂
人皷鐘磬管簫之音以鉅爲美以
衆爲觀俶詭殊瑰耳所未嘗聞目
所未嘗見務以相過不用度量宋
之衰也作爲千鍾齊之衰也作爲
大吕楚之衰也作爲巫音侈則侈
矣自有道者觀之則失樂之情失
樂之情其樂不樂樂不樂者其民
必怨其生必傷其王之與樂也若
冰之於炎日反以自兵此生乎不
知樂之情而以侈爲務故也樂之
有情譬之若肌膚形體之有情性
也有情性則必有性養矣寒温勞
逸饑飽此六者非適也凡養也者
曕非適而以之適者也能以乆處
其適則生長矣生也者其身固靜
或而後知或使之也遂而不返制
乎嗜欲制乎嗜欲無窮則必失其
天矣且夫嗜欲無窮則必有貪鄙
浮亂之心淫佚姦詐之事矣故疆
者刼弱衆者暴寡勇者凌怯壯者
慠㓜從此生矣適音四曰耳之情
欲聲心不樂五音在前弗聽目之
情欲色心弗樂五色在前弗視鼻
之情欲芬香心弗樂芬香在前弗
嗅口之情欲滋味心弗樂五味在
前弗食欲之者耳目鼻口也樂之
弗樂者心也心必和平然後樂心
必樂然後耳目鼻口有以欲之故
樂之務在於和心和心在於行適
夫樂之有適心非有適人之情欲
夀而惡夭欲安而惡危欲榮而惡
辱欲逸而惡勞四欲得四惡除則
心適矣四欲之得也在於勝理勝
理以治身則生全以生全則夀長
矣勝理以治國則法立法立則天
下服矣故適心之務在於勝理夫
音亦有適太鉅則志蕩以蕩聽鉅
則耳不容弗容則横塞横塞則振
動太小則志嫌以嫌聽小則耳不
充不充則不詹不詹則窕太清則
志危以危聽清則耳谿極谿極則
不鑒不鑒則竭太濁則志下以下
聽濁則耳不收不收則不特不特
則怒故太鉅太清太小太濁皆非
適也何謂適衷音之適也何謂衷
大不出鈞重不過石小大輕重之
衷也黄鐘之宫音之本也清濁之
衷也衷也者適也以適聽適則和
矣樂無太平和者是也故治世之
音安以樂其政平也亂世之音怨
以怒其政乖也亡國之音悲以哀
其政險也凡音樂通乎政而移風
乎俗者也俗定而音樂化之矣故
有道之世觀其音而知其俗矣觀
其政而知其主矣故先王必託於
音樂以論其教清廟之瑟朱弦而
䟽越一唱而三嘆有進乎音者矣
大饗之禮上玄尊而爼生魚大羮
不和有進乎味者也故先王之制
禮樂也非特以歡耳目極口腹之
欲也將教民平好惡行理義也古
樂五曰樂所由來者尚也必不可
廢有節有侈有正有淫矣賢者以
昌不肖者以亡昔古朱襄氏之治
天下也多風而陽氣畜積萬物散
解果實不成故士逹作爲五弦瑟
以采隂氣以定群生昔葛天氏之
樂三人摻牛尾投足以歌八闋一
曰載民二曰玄鳥三曰遂草木四
曰奮五糓五曰敬天常六曰逹帝
功七曰依地德八曰總萬物之極
昔陶唐氏之始隂多滯伏而湛積
水道壅塞不行其原民氣欝閼而
滯著筋骨瑟縮不逹故作爲舞以
宣導之昔黃帝令伶倫作爲律伶
倫自大夏之西乃之阮隃之隂取
竹於嶰谿之谷以生空竅厚鈞者
斷兩節間其長三寸九分而吹之
以爲黃鐘之宫吹日舍少次制十
二筒以之阮隃之下聽鳳皇之鳴
以别十二律其雄鳴爲六雌鳴亦
六以此黄鐘之宫適合黄鐘之宫
皆可以生之故曰黄鐘之宫律吕
之本黄帝又命伶倫與榮將鑄十
二鐘以和五音以施英韶以仲春
之月乙卯之日日在奎始奏之命
之曰咸池帝顓頊生自若水實處
空桑乃登爲帝惟天之合正風乃
行其音若熈熈凄凄鏘鏘帝顓頊
好其音乃令飛龍作效八風之音
命之曰承雲以祭上帝乃令鱓先
爲樂倡鱓乃偃浸以其尾鼔其腹
其音英帝嚳命咸黒作爲聲歌九
招六列六英有倕作爲鼙皷鐘磬
吹苓管壎箎鞀椎鍾帝嚳乃令人
抃或皷鼙擊鐘磬吹苓展管箎因
令鳳鳥天翟舞之帝嚳大喜乃以
康帝德帝堯立乃命質爲樂質乃
效山林谿谷之音以歌乃以麋􁊣
置缶而皷之乃拊石擊石以象上
帝玉磬之音以致舞百獸瞽叟乃
拌五弦之瑟作以爲十五弦之瑟
命之曰大章以祭上帝舜立仰延
乃拌瞽叟之所爲瑟益之八弦以
爲二十三弦之瑟帝舜乃令質修
九招六列六英以明帝德禹立勤
勞天下日夜不懈通大川决壅塞
鑿龍門降通漻水以導河䟽三江
五湖注之東海以利黔首於是命
臯陶作爲夏籥九成以昭其功殷
湯即位夏爲無道暴虐萬民侵削
諸侯不用軌度天下患之湯於是
率六州以討桀罪功名大成黔首
安寧湯乃命伊尹作爲大護歌晨
露修九招六列以見其善周文王
處岐諸侯去殷三淫而翼文王散
宜生曰殷可伐也文王弗許周公
旦乃作詩曰文王在上於昭于天
周雖舊邦其命維新以繩文王之
德武王即位以六師伐殷六師未
至以銳兵克之於牧野歸乃薦俘
馘于京太室乃命周公爲作大武
成王立殷民反王命周公踐伐之
商人服象爲虐于東夷周公遂以
師逐之至于江南乃爲三象以嘉
其德故樂之所由來者尚矣非獨
爲一世之所造也吕氏春秋第五
卷終