天子居總章太廟乗戎路駕白駱
載白旂衣白衣服白玉食麻與犬
其噐廉以深是月也養衰老授几
杖行麋粥飲食乃命司服具飭衣
裳文繡有常制有小大度有短長
衣服有量必循其故冠帶有常命
有司申嚴百刑斬殺必當無或枉
撓枉撓不當反受其殃是月也乃
命宰祝廵行犧牲視全具案芻豢
瞻肥瘠察物色必比類量小大視
長短皆中度五者備當上帝其享
天子乃儺禦佐疾以通秋氣以犬
嘗麻先祭寢廟是月也可以築城
郭建都邑穿竇窌修囷倉乃命有
司趣民收歛務蓄菜多積聚乃勸
種麥無或失時行罪無疑是月也
日夜分雷乃始收聲蟄蟲俯户殺
氣浸盛陽氣日衰水始涸日夜分
則一度量平權衡正鈞石齊升角
是月也易關市來商旅入貨賄以
便民事四方來雜逺鄉皆至則財
物不匱上無乏用百事乃遂凡舉
事無逆天數必順其時乃因其類
行之是令白露降三旬仲秋行春
令則秋雨不降草木生榮國乃有
大恐行夏令則其國旱蟄蟲不藏
五糓復生行冬令則風災數起收
雷先行草木早死論威二曰義也
者萬事之紀也君臣上下親踈之
所由起也治亂安危過勝之所在
也過勝之勿求於他必反於己人
情欲生而惡死欲榮而惡辱死生
榮辱之道一則三軍之士可使一
心矣凡軍欲其衆也心欲其一也
三軍一心則令可使無敵矣令能
無敵者其兵之於天下也亦無敵
矣古之至兵民之重令也重乎天
下貴乎天子其藏於民心捷於肌
膚也深痛執固不可搖蕩物莫之
能動若此則敵胡足勝矣故曰其
令疆者其敵弱其令信者其敵詘
先勝之於此則必勝之於彼矣凡
兵天下之凶噐也勇天下之凶徳
也舉凶噐行凶徳猶不得已也舉
凶噐必殺殺所以生之也行凶徳
必威威所以懾之也敵懾民生此
義兵之所以隆也故古之至兵才
民未合而威已諭矣敵已服矣豈
必用枹皷干戈哉故善諭威者於
其未發也於其未通也窅窅乎㝠
㝠莫知其情此之謂至威之誠凡
兵欲急疾捷先欲急疾捷先之道
在於知緩徐遲後而急疾捷先之
分也急疾捷先此所以决義兵之
勝也而不可久處知其不可久處
則知所兎起鳬舉死殙之地矣雖
有江河之險則凌之雖有大山之
塞則陷之并氣專精心無有慮目
無有視耳無有聞一諸武而已矣
冉叔誓必死於田侯而齊國皆懼
豫讓必死於襄子而趙氏皆恐成
荆致死於韓主而周人皆畏又况
乎萬乘之國而有所誠必乎則何
敵之有矣刀未接而欲己得矣敵
人之悼懼憚恐單蕩精神盡矣咸
若狂魄形性相離行不知所之走
不知所往雖有險阻要塞銛兵利
械心無敢據意無敢處此夏桀之
所以死於南巢也今以木擊木則
拌以水投水則散以冰投冰則沈
以塗投塗則陷此疾徐先後之勢
也夫兵有大要知謀物之不謀之
不禁也則得之矣專諸是也獨手
舉劒至而已矣吳王壹成又况乎
義兵多者數萬少者數千密其躅
路開敵之塗則士豈特與專諸議
哉簡選三曰世有言曰驅市人而
戰之可以勝人之厚祿教卒老弱
罷民可以勝人之精士練材離散
係系可以勝人之行陣整齊鋤耰
白挺可以勝人之長銚利兵此不
通乎兵者之論今有利劒於此以
刺則不中以擊則不及與惡劒無
擇為是鬪因用惡劒則不可簡選
精良兵械銛利發之則不時縱之
則不當與惡卒無擇為是戰因用
惡卒則不可王子慶忌陳年猶欲
劒之利也簡選精良兵械銛利令
能將將之古者有以王者有以霸
者矣湯武齊桓晉文吳闔廬是矣
殷湯良車七十乘必死六千人以
戊子戰於郕遂禽移大犧登自鳴
條乃入巢門遂有夏桀既奔走於
是行大仁慈以恤黔首反桀之事
遂其賢良順民所喜逺近歸之故
王天下武王虎賁三千人簡車三
百乘以要甲子之事於牧野而紂
爲禽顯賢者之位進殷之遺老而
問民之所欲行賞及禽獸行罰不
辟天子親殷如周視人如己天下
美其徳萬民說其義故立為天子
齊桓公良車三百乘教卒萬人以
為兵首横行海内天下莫之能禁
南至石梁西至酆郭北至令支中
山亡邢狄人滅衛桓公更立邢于
夷儀更立衛于楚丘晉文公造五
兩之士五乘銳卒千人先以接敵
諸侯莫之能難反鄭之埤東衛之
畒尊天子於衡雍吳闔廬選多力
者五百人利趾者三千人以為前
陣與荆戰五戰五勝遂有郢東征
至于庳廬西伐至於巴蜀北迫齊
晉令行中國故凢兵勢險阻欲其
便也兵甲器械欲其利也選練角
材欲其精也綂率士民欲其教也
此四者義兵之助也時變之應也
不可為而不足專恃此勝之一策
也决勝四曰夫兵有本幹必義必
智必勇義則敵孤獨敵孤獨則上
下虚民解落孤獨則父兄怨賢與
奪民氣以能闘衆與不能闘衆軍
雖大卒雖多無益於勝軍大卒多
而不能闘衆不若其寡也夫衆之
為福也大其為禍也亦大譬之若
漁深淵其得魚也大其為害也亦
大善用兵者諸邊之内莫不與闘
雖厮輿白徒方數百里皆來㑹戰
勢使之然也幸也者審於戰期而
有以羈誘之也凡兵貴其因也因
也者因敵之險以為已固因敵之
謀以為已事能審因而加勝則不
可窮矣勝不可窮之謂神神則能
不可勝也夫兵貴不可勝不可勝
在已可勝在彼聖人必在己者不
必在彼者故執不可勝之術以遇
不勝之敵若此則兵無失矣凡兵
之勝敵之失也勝失之兵必隠必
微必積必搏隠則勝闡矣微則勝
顯矣積則勝散矣搏則勝離矣諸
搏攫柢噬之獸其用齒角爪牙也
必託於卑微隠蔽此所以成勝愛
士五曰衣人以其寒也食人以其
饑也饑寒人之大害也救之義也
人之困窮甚如饑寒故賢主必憐
人之困也必哀人之窮也如此則
名號顯矣國士得矣昔者秦繆公
乘馬而車為敗右服失而埜人取
之見埜人方將食之於岐山之陽
繆公歎曰食駿馬之肉而不還飲
酒余恐其傷女也於是徧飲而去
處一年為韓原之戰晉人已環繆
公之車矣晉梁由靡已扣繆公之
左驂矣晉惠公之右路石奮投而
擊繆公之甲中之者已六札矣埜
人之嘗食馬肉於岐山之陽者三
百有餘人畢力為繆公疾闘於車
下遂大克晉反獲惠公以歸此詩
之所謂曰君君子則正以行其徳
君賤人則寛以盡其力者也人主
其胡可以無務行徳人愛人乎愛
人則民親其上民親其上則皆樂
為其君死矣趙簡子有兩白騾而
甚愛之陽城胥渠處廣門之官夜
欵門而謁曰主君之臣胥渠有疾
醫教之曰得白騾之肝病則止不
得則死謁者入通董安于御於側
愠曰譆胥渠也期吾君騾請即刑
焉簡子曰夫殺人以活畜不亦不
仁乎殺畜以活人不亦仁乎於是
召庖人殺白騾取肝以與陽城胥
渠處無幾何趙興兵而攻翟廣門
之官左七百人右七百人皆先登
而獲甲首人主其胡可以不好士
凡敵人之來也以求利也今來而
得死且以走為利敵皆以走為利
則刃無與接故敵得生於我則我
得死於敵夫得生於敵與敵得生
於我豈可不察哉此兵之精者也
存亡死生决於知此而已矣吕氏
春秋第八卷終