吕氏春秋第二十卷　髙氏訓解
　雲間　宋邦乂　張邦瑩　徐益孫　何玉畏
　　恃君
一曰凡人之性爪牙不足以自守衛肌膚不足
以扞寒暑筋骨不足以從利辟害勇敢不
足以却猛禁悍然且猶裁萬物制禽獸服狡蟲
寒暑燥濕弗能害不唯先有其備
而以羣聚邪羣之可聚也相與利之也利之出於羣
也君道立也故君道立則利出於羣
而人備可完矣昔太古甞無君矣
其民聚生羣處知母不知父無親戚兄弟夫妻男女
之别無上下長幼之道無進退揖讓之禮無衣服履
帶宫室畜積之便無噐械舟車城郭險阻之備此無
君之患故君臣之義不可不明
也自上世以來天下亡國多矣而君道不廢者
天下之利也故廢其非君而立
其行君道者君道何如利而物利章
非濵之東夷穢之鄉
大解陵魚其鹿野揺山揚島大人之居多無君
揚漢之南百越之際敝凱諸夫風
餘靡之地縛婁陽禺驩兠之國多無君氐
羗呼唐離水之西僰人野人篇笮之川舟
人送龍突人之鄉多無君
鴈門之北鷹隼所鷙須窺之國饕餮窮竒之地叔逆
之所儋耳之居多無君
此四方之無君者也其民麋鹿禽獸
少者使長長者畏壯有力者賢暴
傲者尊日夜相殘無時休息以盡其類聖人深
見此患也故為天下長慮莫如置天子也
為一國長慮莫如置君也置君非以阿君也
置天子非以阿天子也置官長非以阿官長也徳衰
世亂然後天子利天下
國君利國官長利官此國所以遞興遞廢也亂難之
所以時作也故忠臣㢘士内之則諫其君
之過也外之則死人臣之義豫讓欲殺趙
襄子滅鬚去眉自刑以變其容為
乞人而往乞於其妻之所其妻曰狀貌無似吾夫者
其音何類吾夫之甚也又吞炭以變其音其友謂之
曰子之所道甚難而無功謂子有志則然矣謂子智
則不然以子之材而索事襄子襄子必近子子
得近而行所欲此甚易而功必成豫讓笑而應之曰
是先知報後知也為故君賊新君矣大亂君臣之義
者無此失吾所為為之矣凡吾所為為此者所以明
君臣之義也非從易也柱厲叔事莒敖公
自以為不知而去居於海上
夏日則食菱芡冬日則食橡
栗莒敖公有難柱厲叔辭其友而往死之
其友曰子自以為不知故去今又往死之
是知與不知無異别也
柱厲叔曰不然自以為不知故去今死而
弗往死是果知我也吾將死
之以醜後世人主之不知其臣者也
所以激君人者之行
而厲人主之節也
行激節厲忠臣幸於得察忠臣察則
君道固矣
　　長利
二曰天下之士也者慮天下之長利而固處之以身
若也利雖倍於今而不便於後弗為也安雖長
久而以私其子孫弗行也自此觀之陳無宇之
可醜亦重矣
其與伯
成子髙周公旦戎夷也形雖同取舍之殊豈不逺哉

堯治天下伯成子髙立為諸侯堯授舜
舜授禹伯成子髙辭諸侯而耕禹往見之則耕在野
禹趨就下風而問曰堯理天下吾子立為諸侯今至
於我而辭之故何也伯成子髙曰當堯之時未賞而
民勸未罰而民畏民不知怨不知説愉愉其如赤子
今賞罰甚數而民争利且不服徳自此衰利自此作
後世之亂自此始夫子盍行乎無慮吾農
事協而耰遂不顧夫
為諸侯名顯榮實佚樂繼嗣皆得其澤伯成子髙不
待問而知之然而辭為諸侯者以禁後世之亂也
辛寛見魯繆公曰臣而今而後知吾先君
周公之不若太公望封之知也昔者太公望封於營
丘之渚海阻山髙險固之地也是故地日廣子孫彌
隆吾先君周公封於魯無山林谿谷之險諸
侯四面以達是故地日削子孫彌殺辛
寛出南宫括入見公曰今者寛也非周公其辭若是
也南宫括對曰寛少者弗識也君獨不聞成
王之定成周之説乎其辭曰惟余一人營居于成周
惟余一人有善易得而見也有不善易得而誅也
故曰善者得之不善者失之古之道也
夫賢者豈欲其子孫之阻山林
之險以長為無道哉小人哉寛也今使燕爵為鴻鵠
鳯凰慮則必不得矣其所求者
瓦之間隙屋之翳蔚也與一舉則有千里
之志徳不盛義不大則不至其郊愚庳
之民其爲賢者慮亦猶此也固妄誹訾豈不悲哉
戎夷違齊
如魯天大寒而後門與弟子一
人宿於郭外寒愈甚謂其弟子曰子與我衣我活也
我與子衣子活也我國士也爲天下惜死子不
肖人也不足愛也子與我子之衣弟子曰夫不
肖人也又惡能與國士之衣哉
戎夷太息嘆曰嗟乎道其不濟夫解
衣與弟子夜半而死弟子遂活謂戎夷其能必定一
世則未之識若夫欲利人之心不可以加矣
逹乎分仁愛之心識也故能以必死見其義

　　知分
三曰逹士者逹乎死生之分

逹乎死生之分則利害存
亡弗能惑矣故晏
子與崔杼盟而不變其義
延陵季子吴人願以為王而
不肯孫叔敖三
爲令尹而不喜三去令尹而不憂
皆有所逹也有所逹則
物弗能惑荆有次非者得寳劔于干遂還
反渉江至於中流有兩蛟夾繞其船
次非謂舟人曰子嘗見兩蛟繞船能兩活者乎船人
曰未之見也次非攘臂祛衣拔寳劔曰此江中之腐
肉朽骨也棄劔以全巳余奚愛焉於是赴江刺蛟
殺之而復上船舟中之人皆得活荆王聞之仕之
執圭孔子聞之曰夫善哉不以
腐肉朽骨而棄劔者其次非之謂乎禹南省方濟乎
江黄龍負舟舟中之人五色無主禹仰視天而歎曰
吾受命於天竭力以養人生性也死命也余何憂於
龍焉龍俛耳低尾而逝則禹逹乎死生之
分利害之經也凡人物者隂陽之化也隂陽者造
乎天而成者也天固有衰嗛廢伏有盛盈蚠息人亦
有困窮屈匱有充實逹遂此皆天之容物理也
而不得不然之數也古聖人不以感私傷神
俞然而以待耳晏子與崔杼盟其辭曰不與崔
氏而與公孫氏者受其不祥
晏子俛而飲血仰而呼天曰不與公
孫氏而與崔氏者受此不祥崔杼不説直兵造
胷勾兵鉤頸謂晏子曰子變子言則齊國
吾與子共之子不變子言則今是巳晏子
曰崔子子獨不爲夫詩乎詩曰莫莫葛藟延于條枚
凱弟君子求福不囘
嬰且可以囘而求福乎
子惟之矣崔杼曰此賢者不可殺也罷兵而去
晏子授綏而乗其僕將馳晏子無良其僕之手曰安
之毋失節疾不必生徐不必死鹿生於山而命懸於
厨今嬰之命有所懸矣晏子可謂知命矣命也者不
知所以然而然者也人事智巧以舉錯者不得與焉
故命也者就之未得去之未失
國士知其若此也故以義為
之决而安處之白圭問於鄒公子夏后啟曰
踐繩之節四上之志三晉之事此天下之豪
英

以處於晉而迭聞晉事未嘗聞踐繩之節
四上之志願得而聞之
夏后啟曰鄙人也焉足以問白圭曰願公子
之毋讓也夏后啟曰以為可為故為之為之天下弗
能禁矣以為不可為故釋之釋之天下弗能使
矣白圭曰利弗能使乎威弗能禁乎夏后啟曰生
不足以使之則利曷足以使之矣
死不足以禁之則害曷足以禁之矣
白圭無
以應夏后啟辭而出凡使賢不肖異
使不肖以賞罰使賢以
義故賢主之使其下也必
義審賞罰然後賢不肖盡為用矣
　　召數
四曰類同相召氣同則合聲比則應
故鼔宫而宫應鼓角而角動以龍致
雨以形逐影禍福
之所自来衆人以為命焉不知其所由故國亂非獨
亂有必召冦獨亂未必亡也召冦則無以存矣凡
兵之用也用於利用於義攻亂則服服則
攻者利攻亂則義義則攻者榮榮且利中
主猶且為之有况於賢主乎故割地寳噐戈劔卑辭
屈服不足以止攻唯治為足治則為利者不
攻矣為名者不伐矣凡人之攻
伐也非為利則固為名也名實不得國雖疆大則無
為攻矣兵所自来者
久矣堯戰於丹水之浦以服南蠻舜
却苖民更易其俗禹攻曹魏屈驁有
扈以行其教三王以上固皆
用兵也亂則用治則止治而攻之不祥莫大焉亂而
弗討害民莫長焉此治亂之化也文武之所由
起也文者愛之徵也武者惡之表也愛惡循義文武
有常聖人之元也譬之若寒暑之序時至而事生
之聖人不能爲時而能以事適時事適於時者其功
大士尹池爲荆使於宋司城子罕
觴之南家之牆犨於
前而不直西家之潦徑其宫而不
止士尹池問其故
司城子罕曰南家工人也爲鞔百也
吾將徙之其父曰吾恃爲鞔以食三世矣
今徙之是宋國之求鞔者不知吾處也吾將
不食願相國之憂吾不食也爲是故吾弗
徙也西家髙吾宫庳潦之經吾宫也利故弗禁也士
尹池歸荆荆王適興兵而攻宋士尹池諫於荆王曰
宋不可攻也其主賢其相仁賢者能得民
仁者能用人荆國攻之其無功而為天下
笑乎故釋宋而攻鄭孔子聞之曰夫修之於廟堂之
上而折衝乎千里之外者其司城子罕之謂乎
宋
在三大萬乗之間子罕之時
無所相侵邉境四益相平公元公景公以
終其身其唯仁且節與故仁節之為功大矣
故明堂茅茨蒿柱土階三等以
見節儉趙簡子將襲衛使
史黙往睹之期以一月六月而後反趙簡子
曰何其久也史黙曰謀利而得害猶弗察也今蘧
伯玉為相史鰌佐焉
孔子為客子貢使令於君前甚聽
易曰渙其羣元吉渙者賢也羣者衆也元者吉之始
也渙其羣元吉者其佐多賢也
趙簡子按兵而
不動凡謀者疑也疑則從義斷事從義斷事則謀不
虧謀不虧則名實從之賢主之舉
也豈必旗僨將斃而乃知勝敗哉察其理而得失榮
辱定矣故三代之所貴無若賢也
　　逹鬱
五曰凡人三百六十節九竅五藏六府肌膚欲其比
也血脉欲其通也筋骨欲其固也心志欲
其和也精氣欲其行也
若此則病無所居而惡無由生矣病之留惡之生
也精氣鬱也故水鬱則爲汚樹鬱則
爲蠧草鬱則爲蕢國亦有鬱生徳不通
民欲不逹此國之鬱也國鬱處久則百惡並起而萬
災叢至矣上下之相忍也由此出矣故聖
王之貴豪士與忠臣也為其敢直言而决鬱塞也周
厲王虐民國人皆謗召公以告曰民不堪命矣王
使衛巫監謗者得則殺之國莫敢言
道路以目王喜以告召公曰吾能弭謗
矣召公曰是障之也非弭之也防民之口甚
於防川川壅而潰敗人必多夫民猶是也是故治川
者决之使導治民者宣之使言是故天子聽政使公
卿列士正諫好學博聞獻詩矇箴師誦
庶人傳語近臣盡規親
戚補察而後王斟酌焉是以下無遺善
上無過舉今王塞下之口而遂上之過恐為
社稷憂王弗聽也三年國人流王于彘
此鬱之敗也鬱者不陽也周鼎著䑕令馬履之為其
不陽也不陽者亡國之俗也管仲觴桓公曰暮矣桓
公樂之而徵燭管仲曰臣卜其晝未卜其夜
君可以出矣公不説曰仲父年老矣寡人與仲父
為樂將幾之請夜之管仲曰君過矣夫厚於味
者薄於徳沈於樂者反於憂壯而怠則失時老而
解則無名臣乃今將為君勉之
若何其沈於酒也管仲可謂能立行矣凡行之墮
也於樂今樂而益飾行之壊也於貴今
主欲留而不許伸志行理貴樂弗為變以事其主此
桓公之所以霸也列精
子髙聽行乎齊湣王
善衣東布衣白縞冠顙推之履特㑹朝雨祛歩
堂下謂其侍者曰我何若
侍者曰公姣且麗列精子髙因
歩而窺於井粲然惡丈夫之狀也
喟然歎曰侍者為吾聽行於齊王也夫何阿哉
又况於所聽
行乎萬乗之主人之阿之亦甚矣
而無所鏡其殘
亡無日矣孰當可而鏡
其唯士乎人皆知説鏡之明己
也而惡士之明己也
鏡
之明己也功細士之明己也功大
得其細失其大不知類耳趙簡子曰厥
也愛我鐸也不愛我
厥之諫我也必於無人之
所鐸之諫我也喜質我於人中必使我醜
尹鐸對曰厥也愛君之醜也而不愛君之過也
鐸也愛君之過也而不愛君之醜也臣甞聞相人
於師敦顔而土色者忍醜
不質君於人中恐君之不變也此
簡子之賢也人主賢則人臣之言刻簡子不賢鐸
也卒不居趙地有况乎在簡子之側哉
　　行論
六曰人主之行與布衣異勢不便時不利事讐
以求存執民之命執民之命重任也不得
以快志為故故布衣行此指於國不容鄉曲
堯以天下讓舜鮌為諸
侯怒於堯曰得天之道者為帝得地之道者為三公
今我得地之道而不以我為三公以堯為失論
欲得三公怒甚猛獸欲以為亂比獸之角能以為城
舉其尾能以為旌召之不来仿佯
於野以患帝舜於是殛之於羽山副之以吴刀
禹不敢怨而反事之官為司空
以通水潦顔色黎黒歩不相過
竅氣不通以中帝心昔者紂為無道殺梅伯而
醢之殺鬼侯而脯之以禮諸侯於廟

文王流涕而咨之紂恐其畔欲殺文王
而滅周文王曰父雖無道子敢不事父乎君雖不惠
臣敢不事君乎孰王而可畔也紂乃赦之天下聞之
以文王為畏上而哀下也詩曰惟此文王小心翼翼
昭事上帝聿懐多福
齊攻宋燕王使張魁將燕兵以從焉齊王
殺之燕王聞之泣數行而下召有司而告之曰余興
事而齊殺我使請令舉兵以攻齊也使受命矣凡繇
進見爭之曰賢王故願為臣今王非賢主也願辭不
為臣昭王曰是何也對曰松下亂先君以不安
棄羣臣也王苦痛之而事齊者力不足也

今魁死而王攻齊是視魁而賢於先君王曰
諾請王止兵王曰然則若何凡繇
對曰請王縞素辟舍於郊遣使於齊客而謝焉曰此
盡寡人之罪也大王賢主也豈盡殺諸侯之使者哉
然而燕之使者獨死此弊邑之擇人不謹也願得變
更請罪使者行至齊齊王方大飲左右官
實御者甚衆因令使者進報使者報
言燕王之甚恐懼而請罪也畢又復之以矜左右官
實因乃發小使
以反令燕王復舍此濟上之所以敗
齊國以虚也七十城微田單固幾
不及
湣王以大齊驕而殘田單以即
墨城而立功
詩曰將欲毁之必重累之將欲踣之必髙
舉之其此之謂乎累矣而不毁舉矣而不踣

其唯有道者乎楚莊王
使文無畏於齊過於宋不先假道
還反華元言於宋昭公曰往
不假道来不假道是以宋為野鄙也
楚之㑹田也故鞭君之僕於孟諸
請誅之乃殺文無畏於揚梁之隄
莊王方削袂聞之曰嘻投袂而起履及諸庭
劔及諸門車及之蒲䟽之市遂舍於
郊興師圍宋九月宋人易子而食
之析骨而爨之宋公肉袒執犧委服告病曰
大國若宥圗之唯命是聽莊王曰情矣宋公之
言也乃為却四十里而舍於盧門之闔所
以為成而歸也凡事之本在人主之患人主之患
在先事而簡人簡人則事窮矣今人臣死而不當親
帥士民以討其故可謂不簡人矣宋公服以病
告而還師可謂不窮矣夫舍諸侯於漢陽
而飲至者其以義進退邪疆不
足以成此也
　　驕恣
七曰亡國之主必自驕必自智必輕物
自驕則簡士自智則專獨輕物則無備
無備召禍專獨位危簡士壅塞
欲無壅塞必禮士欲位無危必得衆欲無
召禍必完備三者人君之大經也晉厲公侈淫
好聽讒人欲盡去其大臣而立其左右胥童謂厲公
曰必先殺三郄族大多怨去大族不偪
公曰諾乃使長魚矯殺郄犨郄錡郄至于朝而陳
其尸於是厲公遊于匠麗氏欒書中行偃刼而幽之
諸侯莫之救百姓莫之哀
三月而殺之人主之患患在知能害人而不
知害人之不當而反自及也是
何也智短也智短則不知化不知化者舉自危魏
武侯謀事而當攘臂疾言於庭曰大夫之慮莫如寡
人矣立有間再三言李悝
趨進曰昔者楚莊曰謀事而當有大功退朝而有憂
色左右曰王有大功退朝而有憂色敢問其説王曰
仲虺有言不榖説之曰諸侯之徳能
自爲取師者王能自取友者存其所擇而莫如巳者
亡今以不榖之不
肖也羣臣之謀又莫吾及也我其亡乎
曰此霸王之所憂也而君
獨伐之其可乎武侯曰
善人主之患也不在於自少而在於自多自多則辭
受辭受則原竭李
悝可謂能諫其君矣壹稱而令武侯益知君人之道
齊宣王爲太室大益百畆堂上三百户以齊之大具
之三年而未能成群臣
莫敢諫王春居問於宣王曰荆王釋先王之禮樂
而樂為輕敢問荆國為有主
乎王曰為無主賢臣以千數而莫敢諫敢問荆
國為有臣乎王曰為無臣今王為太室其大益
百畆堂上三百户以齊國之大具之三年而弗能成
羣臣莫敢諫敢問王為有臣乎王曰為無春居曰臣
請辟矣趨而出王曰春子春子反何諫寡人之
晚也寡人請今止之遽召掌書曰書之寡人不肖而
好為太室春子止寡人箴諫不可不熟莫敢諫若非
弗欲也春居之所以欲之與人同其所以入之與人
異宣王微春居幾為天下笑矣由是論之失國
之主多如宣王然患在乎無春居故忠臣之諫者亦
從入之不可不慎此得失之本也趙簡子沈鸞
徼於河曰吾嘗好聲色矣而鸞徼致之吾嘗好宫室
臺榭矣而鸞徼為之吾嘗好良馬善御矣而鸞徼来
之今吾好士六年矣而鸞徼未嘗進一人也是長吾
過而絀善也故若簡子者
能後以理督責於其臣矣以理督責於其臣則人主
可與為善而不可與為非可與為直而不可與為枉
此三代之盛教
　　觀表
八曰凡論人心觀事傳不可不熟不可不深天為髙
矣而日月星辰雲氣雨露未嘗休矣地為大矣
而水泉草木毛羽裸鱗未嘗息也
凡居於天地
之間六合之内者其務為相安利也夫為相害危者
不可勝數人事皆然事随心心随欲欲無度者其心
無度心無度者則其所為不可知矣人之心隠匿難
見淵深難測故聖人於事志焉聖人之所以過
人以先知先知必審徵表無徵表而欲先
知堯舜與衆人同等徵雖易表雖難聖人
則不可以飄矣衆人則無道至焉
無道至則以為神以為幸
非神非幸其數不得不然
郈成子吴起近之矣郈成子為魯
聘於晉過衛右宰糓臣
止而觴之陳樂而不樂酒酣而送之以璧
顧反過而弗辭其僕曰曏
者右宰糓臣之觴吾子也甚懽今侯渫過而
弗辭郈成子曰夫止而觴我與我
懽也陳樂而不樂告我憂也酒酣而送之我以璧寄
之我也若由是觀之衛其有亂乎倍衛三十里聞寗
喜之難作右宰榖臣死之

還車而臨三舉而
歸至使人迎其妻子隔宅而異之
分禄而食之其子長而反其璧孔子聞之曰夫
智可以微謀仁可以託財者其郈成子之謂乎郈成
子之觀右宰榖臣也深矣妙矣不觀其事而觀其志
可謂能觀人矣吴起治西河之外王
錯譖之於魏武侯武侯使人召之吴起至於岸門止
車而休望西河泣數行而下其僕謂之曰竊觀公之
志視舍天下若舍屣今去西河而泣何也吴起
雪泣而應之曰子弗識也君誠知我而使我畢
能秦必可亡而西河可以王今君聽讒人
之議而不知我西河之為秦也不久矣
魏國從此削矣吴起果去魏入荆而西河畢入
秦魏日以削秦日益大此吴起之所以先見而泣也
古之善相馬者寒風是相口齒麻朝相頰子女厲相
目衛忌相􁩂許鄙相􁩃投伐褐相脅
脅管青相膹肳陳悲相股脚秦牙相前賛君相後凡
此十人者皆天下之良工也其所以相者不同見
馬之一徵也而知節之髙卑足之滑易材之堅
脆能之長短非獨相馬然也人亦有徵事與國皆有
徵聖人上知千嵗下知千嵗非意之也蓋有自云也
緑圗幡薄從此生矣
吕氏春秋第二十卷終
