吕氏春秋第九卷髙氏訓解雲間
宋邦乂范廷啓張邦瑩何玉畏校
九月紀一曰季秋之月日在房昬
虚中旦柳中其日庚辛其帝少皥
其神蓐收其蟲毛其音商律中無
射其數九其味辛其臭腥其祀門
祭先肝候鴈來賔爵入大水為蛤
菊有黄華豺則祭獸戮禽天子居
總章右个乘戎路駕白駱載白旂
衣白衣服白玉食麻與犬其噐廉
以深是月也申嚴號令命百官貴
賤無不務入以㑹天地之藏無有
宣出命冡宰農事備收舉五種之
要藏帝籍之收於神倉祗敬必飭
是月也霜始降則百工休乃命有
司曰寒氣總至民力不堪其皆入
室上丁入學習吹是月也大饗帝
嘗犧牲告備于天子合諸侯制百
縣為來歲受朔日與諸侯所稅於
民輕重之法貢職之數以逺近土
地所宜為度以給郊廟之事無有
所私是月也天子乃教於田獵以
習五戎獀馬命㒒及七騶咸駕載
旍旐輿受車以級整設于屏外司
徒搢扑北嚮以誓之天子乃厲服
厲飭執弓操矢以射命主祠祭禽
於四方是月也草木黄落乃伐薪
為炭蟄蟲咸俯在宂皆墐其户乃
趣獄刑無留有罪收祿秩之不當
者共養之不宜者是月也天子乃
以犬嘗稻先薦寢廟季秋行夏令
則其國大水兵藏殃敗民多鼽窒
行冬令則國多盜賊邊境不寧土
地分裂行春令則暖風來至民氣
解墮師旅必興順民二曰先王先
順民心故功名成夫以徳得民心
以立大功名者上世多有之矣失
民心而立功名者未之曾有也得
民必有道萬乘之國百户之邑民
無有不說取民之所說而民取矣
民之所說豈衆哉此取民之要也
昔者湯克夏而正天下天大旱五
年不收湯乃以身禱於桑林曰余
一人有罪無及萬夫萬夫有罪在
余一人無以一人之不敏使上帝
鬼神傷民之命於是剪其髮其手
以身為犧牲用祈福於上帝民乃
甚說雨乃大至則湯達乎鬼神之
化人事之傳也文王處歧事紂寃
侮雅遜朝夕必時上貢必適祭祀
必敬紂喜命文王稱西伯賜之千
里之地文王載拜稽首而辭曰願
為民請炮烙之刑文王非惡千里
之地以為民請炮烙之刑必欲得
民心也得民心則賢於千里之地
故曰文王智矣越王苦㑹稽之耻
欲深得民心以致必死於吳身不
安枕席口不厚甘味目不視靡曼
耳不聽鐘鼔三年苦身勞力焦唇
乾肺内親群臣下養百姓以來其
心有甘脆不足分弗敢食有酒流
之江與民同之身親耕而食妻親
織而衣味禁珍衣禁襲色禁二時
出行路從車載食以視孤寡老弱
之漬病困窮顔色愁悴不瞻者必
身自食之於是屬諸大夫而告之
曰願一與吳徼天下之衷今吳越
之國相與俱殘士大夫履肝肺同
日而死孤與吳王接頸交臂而僨
此孤之大願也若此而不可得也
内量吾國不足以傷吳外事之諸
侯不能害之則孤將棄國家釋群
臣服劒臂刄變容貌易名姓執箕
箒而臣事之以與吳王爭一旦之
死孤雖知要領不屬首足異處四
枝布裂為天下戮孤之志必將出
焉於是異日果與吳戰於五湖吳
師大敗遂大圍王宫城門不守禽
夫差戮吳相殘吳二年而霸此先
順民心也齊莊子請攻越問於和
子和子曰先君有遺令曰無攻越
越猛虎也莊子曰雖猛虎也而今
已死矣和子曰以告鴞子鴞子曰
已死矣以為生故凡舉事必先審
民心然後可舉知士三曰今有千
里之馬於此非得良工猶若弗取
良工之與馬也相得則然後成譬
之若枹之與鼓夫士亦有千里髙
節死義此士之千里也能使士待
千里者其惟賢者也靜郭君善劑
貌辨劑貌辨之爲人也多訾門人
弗說士尉以證靜郭君靜郭君弗
聽士尉辭而去孟嘗君竊以諫靜
郭君靜郭君大怒曰剗而類揆吾
家茍可以傔劑貌辨者吾無辭爲
也於是舍之上舍令長子御朝暮
進食數年威王薨宣王立靜郭君
之交大不善於宣王辭而之薛與
劑貌辨俱留無幾何劑貌辨辭而
行請見宣王靜郭君曰王之不說
嬰也甚公徃必得死焉劑貌辨曰
固非求生也請必行靜郭君不能
止劑貌辨行至於齊宣王聞之藏
怒以待之劑貌辨見宣王曰子靜
郭君之所聽愛也劑貌辨荅曰愛
則有之聽則無有王方為太子之
時辨謂靜郭君曰太子之不仁過
涿視若是者倍反不若革太子更
立衛姬嬰兒校師靜郭君泫而曰
不可吾弗忍為也且靜郭君聽辨
而為之也必無今日之患也此為
一也至於薛昭陽請以數倍之地
易薛辨又曰必聽之靜郭君曰受
薛於先王雖惡於後王吾獨謂先
王何乎且先王之廟在薛吾豈可
以先王之廟予楚乎又不肯聽辨
此為二也宣王太息動於顔色曰
靜郭君之於寡人一至此乎寡人
少殊不知此客肯為寡人少來靜
郭君乎劑貌辨荅曰敬諾靜郭君
來衣威王之服冠其冠帯其劒宣
王自迎靜郭君於郊望之而泣靜
郭君至因請相之靜郭君辭不得
已而受十日謝病疆辭三日而聽
當是時也靜郭君可謂能自知人
矣能自知人故非之弗為阻此劑
貌辨之所以外生樂趨患難故也
審已四曰凡物之然也必有故而
不知其故雖當與不知同其卒必
困先王名士達師之所以過俗者
以其知也水出於山而走於海水
非惡山而欲海也髙下使之然也
稼生於野而藏於倉稼非有欲也
人皆以之也故子路揜雉而復釋
之子列子常射中矣請之於關尹
子關尹子曰知子之所以中乎答
曰弗知也關尹子曰未可退而習
之三年又請關尹子曰子知子之
所以中乎子列子曰知之矣關尹
子曰可矣守而勿失非獨射也國
之存也國之亡也身之賢也身之
不肖也亦皆有以聖人不察存亡
賢不肖而察其所以也齊攻魯求
岑鼎魯君載他鼎以徃齊侯弗信
而反之為非使人告魯侯曰柳下
季以為是請因受之魯君請於柳
下季柳下季荅曰君之賂以欲岑
鼎也以免國也臣亦有國於此破
臣之國以免君之國此臣之所難
也於是魯君乃以真岑鼎徃也且
柳下季可謂此能說矣非獨存已
之國也又能存魯君之國齊湣王
亡居於衛晝日步足謂公玉丹曰
我已亡矣而不知其故吾所以亡
者果何故哉我當已公玉丹答曰
臣以王為己知之矣王故尚未之
知邪王之所以亡也者以賢也天
下之王皆不肖而惡王之賢也因
相與合兵而攻王此王之所以亡
也湣王慨焉太息曰賢固若是其
苦邪此亦不知其所以也此公玉
丹之所以過也越王授有子四人
越王之弟曰豫欲盡殺之而為之
後惡其三人而殺之矣國人不說
大非上又惡其一人而欲殺之越
王未之聽其子恐必死因國人之
欲逐豫圍王宫越王太息曰余不
聽豫之言以罹此難也亦不知所
以亡也精通五曰人或謂兎絲無
根兎絲非無根也其根不屬也伏
苓是慈石召鐵或引之也樹相近
而靡或軵之也聖人南面而立以
愛利民為心號令未出而天下皆
延頸舉踵矣則精通乎民也夫賊
害於人人亦然今夫攻者砥厲五
兵侈衣美食發且有日矣所被攻
者不樂非或聞之也神者先告也
身在乎秦所親愛在於齊死而志
氣不安精或徃來也徳也者萬民
之宰也月也者群隂之本也月望
則蚌蛤實群隂盈月晦則蚌蛤虚
群隂虧夫月形乎天而群隂化乎
淵聖人形徳乎已而四荒咸飭乎
仁養由基射先中石矢乃飲羽誠
乎先也伯樂學相馬所見無非馬
者誠乎馬也宋之庖丁好解牛所
見無非死牛者三年而不見生牛
用刀十九年刃若新研順其理誠
乎牛也鍾子期夜聞擊磬者而悲
使人召而問之曰子何擊磬之悲
也答曰臣之父不幸而殺人不得
生臣之母得生而為公家為酒臣
之身得生而為公家擊磬臣不覩
臣之母三年矣昔為舍氏覩臣之
母量所以贖之則無有而身固公
家之財也是故悲也鍾子期歎嗟
曰悲夫悲夫心非臂也臂非椎非
石也悲存乎心而木石應之故君
子誠乎此而論乎彼感乎已而發
乎人豈必疆說乎哉周有申喜者
亡其母聞乞人歌於門下而悲之
動於顔色謂聞者内乞人之歌者
自覺而問焉曰何故而乞與之語
蓋其母也故父母之於子也子之
於父母也一體而兩分同氣而異
息若草莾之有華實也若樹木之
有根心也雖異處而相通隱志相
及痛疾相救憂思相感生則相歡
死則相哀此之謂骨肉之親神出
於忠而應乎心兩精相得豈待言
哉吕氏春秋第九卷終