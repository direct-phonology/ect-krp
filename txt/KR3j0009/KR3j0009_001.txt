吕氏春秋第一卷髙氏訓解雲間
宋邦乂張邦瑩徐益孫何玉畏校
正月紀一曰孟春之月日在營室
昏參中旦尾中其日甲乙其帝太
皥其神句芒其蟲鱗其音角律中
太簇其數八其味酸其臭羶其祀
戸祭先脾東風解凍蟄蟲始振魚
上冰獺祭魚候鴈北天子居青陽
左个乗鸞輅駕蒼龍載青旂衣青
衣服青玉食麥與羊其噐䟽以逹
是月也以立春先立春三日太史
謁之天子曰某日立春盛德在木
天子乃齋立春之日天子親率三
公九卿諸侯大夫以迎春於東郊
還乃賞公卿諸侯大夫於朝命相
布德和令行慶施惠下及兆民慶
賜遂行無有不當廼命太史守典
奉法司天日月星辰之行宿離不
忒無失經紀以初爲常是月也天
子乃以元日祈糓于上帝乃擇元
辰天子親載耒耜措之參于保介
之御間率三公九卿諸侯大夫躬
耕帝籍田天子三推三公五推卿
諸侯大夫九推反執爵于太寢三
公九卿諸侯大夫皆御命曰勞酒
是月也天氣下降地氣上騰天地
和同草木繁動王布農事命田舍
東郊皆修封疆審端徑術善相丘
陵阪險原隰土地所宜五榖所殖
以教道民必躬親之田事既飭先
定凖直農乃不惑是月也命樂正
入學習舞乃修祭典命祀山林川
澤犧牲無用牝禁止伐木無覆巢
無殺孩蟲胎犬飛鳥無麛無卵無
聚大衆無置城郭揜骼霾髊是月
也不可以稱兵稱兵必有天殃兵
戎不起不可以從我始無變天之
道無絶地之理無亂人之紀孟春
行夏令則風雨不時草木旱槁國
乃有恐行秋令則民大疫疾風暴
雨數至藜莠蓬蒿並興行冬令則
水潦爲敗霜雪大摯首種不入本
生二曰始生之者天地養成之者
人也能養天之所生而勿攖之謂
天子天子之動也以全天爲故者
也此官之所自立也立官者以全
生也今世之惑主多官而反以害
生則失所爲立之矣譬之若修兵
者以備冦也今修兵而反以自攻
則亦失所爲修之矣夫水之性清
土者抇之故不得清人之性夀物
者抇之故不得夀物也者所以養
性也非所以性養也今世之人惑
者多以性養物則不知輕重也不
知輕重則重者爲輕輕者爲重矣
若此則每動無不敗以此爲君悖
以此爲臣亂以此爲子狂三者國
有一焉無幸必亡今有聲於此耳
聽之必慊巳聽之則使人聾必弗
聽有色於此目視之必慊巳視之
則使人盲必弗視有味於此口食
之必慊巳食之則使人瘖必弗食
是故聖人之於聲色滋味也利於
性則取之害於性則舎之此全性
之道也世之貴富者其於聲色滋
味也多惑者日夜求幸而得之則
遁焉遁焉性惡得不傷萬人操弓
共射其一招招無不中萬物章章
以害一生生無不傷以便一生生
無不長故聖人之制萬物也以全
其天也天全則神和矣目明矣耳
聰矣鼻臭矣口敏矣三百六十節
皆通利矣若此人者不言而信不
謀而當不慮而得精通乎天地神
覆乎宇宙其於物無不受也無不
裹也若天地然上爲天子而不驕
下爲匹夫而不惽此之謂全德之
人貴富而不知道適足以爲患不
知貧賤貧賤之致物也難雖欲過
之奚由出則以車入則以輦務以
自佚命之曰招蹷之機肥肉厚酒
務以相疆命之曰爛腸之食靡㬅
皓齒鄭衛之音務以自樂命之曰
伐性之斧三患者貴富之所致也
故古之人有不肯貴富者矣由重
生故也非夸以名也爲其實也則
此論之不可不察也重巳三曰倕
至巧也人不愛倕之指而愛巳之
指有之利故也人不愛崑山之玉
江漢之珠而愛巳之一蒼璧小璣
有之利故也今吾生之爲我有而
利我亦大矣論其貴賤爵爲天子
不足以比焉論其輕重富有天下
不可以易之論其安危一曙失之
終身不復得此三者有道者之所
慎也有慎之而反害之者不逹乎
性命之情也不逹乎性命之情慎
之何益是師者之愛子也不免乎
枕之以糠是聾者之養嬰兒也方
雷而窺之于堂有殊弗知愼者夫
弗知愼者是死生存亡可不可未
始有别也未始有别者其所謂是
未嘗是其所謂非未嘗非是其所
謂非非其所謂是此之謂太惑若
此人者天之所禍也以此治身必
死必殃以此治國必殘必亡夫死
殃殘亡非自至也惑召之也夀長
至常亦然故有道者不察所召而
察其召之者則其至不可禁矣此
論不可不熟使烏獲疾引牛尾尾
絶力勯而牛不可行逆也使五尺
竪子引其棬而牛恣所以之順也
世之人主貴人無賢不肖莫不欲
長生乆視而日逆其生欲之何益
凡生長也順之也使生不順者欲
也故聖人必先適欲室大則多隂
臺高則多陽多隂則蹷多陽則痿
此隂陽不適之患也是故先王不
處大室不爲髙臺味不衆珎衣不
燀熱燀熱則理寒理寒則氣不逹
味衆珎則胃充胃充則中大鞔中
大鞔而氣不逹以此長生可得乎
昔先聖王之爲苑囿園池也足以
觀望勞形而巳矣其爲宫室臺榭
也足以辟燥濕而巳矣其爲輿馬
衣裘也足以逸身煖骸而巳矣其
爲飲食酏醴也足以適味充虚而
巳矣其爲聲色音樂也足以安性
自娛而巳矣五者聖王之所以養
性也非好儉而惡費也節乎性也
貴公四曰昔先聖王之治天下也
必先公公則天下平矣平得於公
嘗試觀於上志有得天下者衆矣
其得之以公其失之必以偏凡主
之立也生於公故鴻範曰無偏無
黨王道蕩蕩無偏無頗遵王之義
無或作好遵王之道無或作惡遵
王之路天下非一人之天下也天
下之天下也隂陽之和不長一類
甘露時雨不私一物萬民之主不
阿一人伯禽將行請所以治魯周
公曰利而勿利也荆人有遺弓者
而不肯索曰荆人遺之荆人得之
又何索焉孔子聞之曰去其荆而
可矣老𣆀聞之曰去其人而可矣
故老𣆀則至公矣天地大矣生而
弗子成而弗有萬物皆被其澤得
其利而莫知其所由始此三皇五
帝之德也管仲有病桓公徃問之
曰仲父之病矣漬甚國人弗諱寡
人將誰屬國管仲對曰昔者臣盡
力竭智猶未足以知之也今病在
於朝夕之中臣奚能言桓公曰此
大事也願仲父之敎寡人也管仲
敬諾曰公誰欲相公曰鮑叔牙可
乎管仲對曰不可夷吾善鮑叔牙
鮑叔牙之爲人也清廉潔直視不
巳若者不比於人一聞人之過終
身不忘勿巳則隰朋其可乎隰朋
之爲人也上志而下求醜不若黄
帝而哀不巳若者其於國也有不
聞也其於物也有不知也其於人
也有不見也勿已乎則隰朋可也
夫相大官也處大官者不欲小察
不欲小智故曰大匠不斵大庖不
豆大勇不鬪大兵不冦桓公行公
去私惡用管子而爲五伯長行私
阿所愛用竪刁而蟲出於戸人之
少也愚其長也智故智而用私不
若愚而用公日醉而飾服私利而
立公貪戾而求王舜弗能爲去私
五曰天無私覆也地無私載也日
月無私燭也四時無私行也行其
德而萬物得遂長焉黄帝言曰聲
禁重色禁重衣禁重香禁重味禁
重室禁重堯有子十人不與其子
而授舜舜有子九人不與其子而
授禹至公也晉平公問於祁黄羊
曰南陽無令其誰可而爲之祁黄
羊對曰解狐可平公曰解狐非子
之讐邪對曰君問可非問臣之讐
也平公曰善遂用之國人稱善焉
居有間平公又問祁黄羊曰國無
尉其誰可而爲之對曰午可平公
曰午非子之子邪對曰君問可非
問臣之子也平公曰善又遂用之
國人稱善焉孔子聞之曰善哉祁
黄羊之論也外舉不避讐内舉不
避子祁黄羊可謂公矣墨者有鉅
子腹䵍居秦其子殺人秦惠王曰
先生之年長矣非有他子也寡人
巳令吏弗誅矣先生之以此聽寡
人也腹䵍對曰墨者之法曰殺人
者死傷人者刑此所以禁殺傷人
也夫禁殺傷人者天下之大義也
王雖爲之賜而令吏弗誅腹䵍不
可不行墨者之法不許惠王而遂
殺之子人之所私也忍所私以行
大義鉅子可謂公矣庖人調和而
弗敢食故可以爲庖若使庖人調
和而食之則不可以爲庖矣王伯
之君亦然誅暴而不私以封天下
之賢者故可以爲王伯若使王伯
之君誅暴而私之則亦不可以爲
王伯矣呂氏春秋第一卷終