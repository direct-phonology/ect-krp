呂氏春秋第二十四卷高氏訓解
雲間宋邦乂范廷啓徐益孫張邦
瑩校不茍一曰賢者之事也雖貴
不茍爲雖聽不自阿必中理然後
動必當義然後舉此忠臣之行也
賢主之所説而不肖主雖不肖其
説非惡其聲也人主雖不肖其説
忠臣之聲與賢主同行其實則與
賢主有異異故其功名禍福亦異
異故子胥見説於闔閭而惡乎夫
差比干生而惡於啇死而見説乎
周武王至殷郊係墮五人御於前
莫肯之為曰吾所以事君者非係
也武王左釋白羽右釋黄鉞勉而
自為係孔子聞之曰此五人者之
所以為王者佐也不肖主之所弗
安也故天子有不勝細民者天下
有不勝千乗者秦繆公見戎由余
説而欲留之由余不肯繆公以告
蹇叔蹇叔曰君以告内史廖内史
廖對曰戎人不達於五音與五味
君不若遺之繆公以女樂二八人
與良宰遺之戎王喜迷惑大亂飲
酒晝夜不休由余驟諫而不聽因
怒而歸繆公也蹇叔非不能爲内
史廖之所爲也其義不行也繆公
能令人臣時立其正義故雪殽之
耻而西至河雍也秦繆公相百里
奚晉使叔虎齊使東郭蹇如秦公
孫枝請見之公曰請見客子之事
歟對曰非也相國使子乎對曰不
也公曰然則子事非子之事也秦
國僻陋戎夷事服其任人事其事
猶懼爲諸侯笑今子爲非子之事
退將論而罪公孫枝出自敷於百
里氏百里奚請之公曰此所聞於
相國歟枝無罪奚請有罪奚請焉
百里奚歸辭公孫枝公孫枝徙自
敷於街百里奚令吏行其罪定分
官此古人之所以爲法也今繆公
鄉之矣其霸西戎豈不宜哉晉文
公將伐鄴趙衰言所以勝鄴之術
文公用之果勝還將行賞衰曰君
將賞其本乎賞其末乎賞其末則
騎乗者存賞其本則臣聞之郤子
虎文公召郤子虎曰衰言所以勝
鄴鄴既勝將賞之曰蓋聞之於子
虎請賞子虎子虎曰言之易行之
難臣言之者也公曰子無辭郄子
虎不敢固辭乃受矣凡行賞欲其
博也博則多助今虎非親言者也
而賞猶及之此踈逺者之所以盡
能竭智者也晉文公亡久矣歸而
因大亂之餘猶能以霸其由此歟
賛能二曰賢者善人以人中人以
事不肖者以財得十良馬不若得
一伯樂得十良劔不若得一歐冶
得地千里不若得一聖人舜得臯
陶而舜受之湯得伊尹而有夏民
文王得吕望而服殷商夫得聖人
豈有里數哉管子束縛在魯桓公
欲相鮑叔鮑叔曰吾君欲霸王則
管夷吾在彼臣弗若也桓公曰夷
吾寡人之賊也射我者也不可鮑
叔曰夷吾為其君射人者也君若
得而臣之則彼亦將為君射人桓
公不聽强相鮑叔固辭讓而相桓
公果聽之於是乎使人告魯曰管
夷吾寡人之讐也願得之而親加
手焉魯君許諾乃使吏鞹其拳膠
其目盛之以鴟夷置之車中至齊
境桓公使人以朝車迎之祓以爟
火釁以犧猳焉生與之如國命有
司除廟筵几而薦之曰自孤之聞
夷吾之言也目益明耳益聦孤弗
敢專敢以告于先君因顧而命管
子曰夷吾佐予管仲還走再拜稽
首受令而出管子治齊國舉事有
功桓公必先賞鮑叔曰使齊國得
管子者鮑叔也桓公可謂知行賞
矣凡行賞欲其本也本則過無由
生矣孫叔敖沈尹莖相與友叔敖
遊於郢三年聲問不知修行不聞
沈尹莖謂孫叔敖曰説義以聽方
術信行能令人主上至於王下至
於霸我不若子也耦世接俗説義
調均以適主心子不如我也子何
以不歸耕乎吾將為子㳺沈尹莖
遊於郢五年荆王欲以為令尹沈
尹莖辭曰期思之鄙人有孫叔敖
者聖人也王必用之臣不若也荆
王於是使人以王輿迎叔敖以為
令尹十二年而莊王霸此沈尹莖
之力也功無大乎進賢自知三曰
欲知平直則必準繩欲知方圓則
必規矩人主欲自知則必直士故
天子立輔弼設師保所以舉過也
夫人故不能自知人主猶其存亡
安危勿求於外務在自知堯有欲
諫之皷舜有誹謗之木湯有司過
之士武王有戒慎之鞀猶恐不能
自知今賢非堯舜湯武也而有揜
蔽之道奚繇自知哉荆成齊莊不
自知而殺吳王智伯不自知而亡
宋中山不自知而滅晉惠公趙括
不自知而虜鑽荼龎涓太子申不
自知而死敗莫大於不自知范氏
之亡也百姓有得鍾者欲負而走
則鍾大不可負以椎毁之鍾况然
有音恐人聞之而奪已也遽揜其
耳惡人聞之可也惡已自聞之悖
矣為人主而惡聞其過非猶此也
惡人聞其過尚猶可魏文侯燕飲
皆令諸大夫論已或言君之智也
至於任座任座曰君不肖君也得
中山不以封君之弟而以封君之
子是以知君之不肖也文侯不説
知於顔色任座趨而出次及翟黄
翟黄曰君賢君也臣聞其主賢者
其臣之言直今者任座之言直是
以知君之賢也文侯喜曰可反歟
翟黄對曰奚為不可臣聞忠臣畢
其忠而不敢逺其死座殆尚在於
門翟黄往視之任座在於門以君
令召之任座入文侯下階而迎之
終座以為上客文侯微翟黄則㡬
失忠臣矣上順乎主心以顯賢者
其唯翟黄乎當賞四曰民無道知
天民以四時寒暑日月星辰之行
知天四時寒暑日月星辰之行當
則諸生有血氣之類皆為得其處
而安其産人臣亦無道知主人臣
以賞罰爵祿之所加知主主之賞
罰爵祿之所加者宜則親䟽逺近
賢不肖皆盡其力而以為用矣晉
文公反國賞從亡者而陶狐不與
左右曰君反國家爵禄三出而陶
狐不與敢問其説文公曰輔我以
義導我以禮者吾以為上賞教我
以善疆我以賢者吾以為次賞拂
吾所欲數舉吾過者吾以爲末賞
三者所以賞有功之臣也若賞唐
國之勞徒則陶狐將爲首矣周内
史興聞之曰晉公其霸乎昔者聖
王先徳而後力晉公其當之矣秦
小主夫人用奄變群賢不説自匿
百姓鬱怨非上公子連亡在魏聞
之欲入因羣臣與民從鄭所之塞
右主然守塞弗入曰臣有義不兩
主公子勉去矣公子連去入翟從
焉氏塞菌改入之夫人聞之大駭
令吏興卒奉命曰冦在邊卒與吏
其始發也皆曰往擊冦中道因變
曰非擊冦也迎主君也公子連因
與卒俱來至雍圍夫人夫人自殺
公子連立是爲獻公怨右主然而
將重罪之徳菌改而欲厚賞之監
突爭之曰不可秦公子之在外者
衆若此則人臣爭入亡公子矣此
不便主獻公以爲然故復右主然
之罪而賜菌改官大夫賜守塞者
人米二十石獻公可謂能用賞罰
矣凡賞非以愛之也罰非以惡之
也用觀歸也所歸善雖惡之賞所
歸不善雖愛之罰此先王之所以
治亂安危也博志五曰先王有大
務去其害之者故所欲以必得所
惡以必除此功名之所以立也俗
主則不然有大務而不能去其害
之者此所以無能成也夫去害務
與不能去害務此賢不肖之所以
分也使獐疾走馬弗及至已而得
者其時顧也驥一日千里車輕也
以重載則不能數里任重也賢者
之舉事也不聞無功然而名不大
立利不及世者愚不肖為之任也
冬與夏不能兩刑草與稼不能兩
成新糓熟而陳糓虧凡有角者無
上齒果實繁者木必庳用智褊者
無遂功天之數也故天子不處全
不處極不處盈全則必缺極則必
反盈則必虧先王知物之不可兩
大故擇務當而處之孔墨寗越皆
布衣之士也慮於天下以為無若
先王之術者故日夜學之有便於
學者無不為也有不便於學者無
肯為也蓋聞孔丘墨翟晝日諷誦
習業夜親見文王周公旦而問焉
用志如此其精也何事而不達何
為而不成故曰精而熟之鬼將告
之非鬼告之也精而熟之也今有
寳劒良馬於此玩之不厭視之無
倦寳行良道一而弗復欲身之安
也名之章也不亦難乎寗越中牟
之鄙人也苦耕稼之勞謂其友曰
何為而可以免此苦也其友曰莫
如學學三十嵗則可以達矣寗越
曰請以十嵗人將休吾將不敢休
人將卧吾將不敢卧十五嵗而周
威公師之矢之速也而不過二里
止也步之遲也而百舍不止也今
以寗越之材而久不止其為諸侯
師豈不宜哉養由基尹儒皆六藝
之人也荆廷嘗有神曰猨荆之善
射者莫之能中荆王請養由基射
之養由基矯弓操矢而往未之射
而括中之矣發之則猨應矢而下
則養由基有先中中之者矣尹儒
學御三年而不得焉苦痛之夜夢
受秋駕於其師明日往朝其師望
而謂之曰吾非愛道也恐子之未
可與也今日將教子以秋駕尹儒
反走北面再拜曰今昔臣夢受之
先為其師言所夢所夢固秋駕已
上二士者可謂能學矣可謂無害
之矣此其所以觀後世已貴當六
曰名號大顯不可疆求必繇其道
治物者不於物於人治人者不於
事於君治君者不於君於天子治
天子者不於天子於欲治欲者不
於欲於性性者萬物之本也不可
長不可短因其固然而然之此天
地之數也窺赤肉而鳥鵲聚貍處
堂而衆䑕散衰絰陳而民知䘮竽
瑟陳而民知樂湯武修其行而天
下從桀紂慢其行而天下畔豈待
其言哉君子審在已者而已矣荆
有善相人者所言無遺策聞於國
莊王見而問焉對曰臣非能相人
也能觀人之友也觀布衣也其友
皆孝悌純謹畏令如此者其家必
日益身必日榮矣所謂吉人也觀
事君者也其友皆誠信有行好善
如此者事君日益官職日進此所
謂吉臣也觀人主也其朝臣多賢
左右多忠主有失皆交爭証諫如
此者國日安主日尊天下日服此
所謂吉主也臣非能相人也能觀
人之友也莊王善之於是疾收士
日夜不懈遂霸天下故賢主之時
見文藝之人也非特具之而已也
所以就大務也夫事無大小固相
與通田獵馳騁弋射走狗賢者非
不為也為之而智日得焉不肖主
為之而智日惑焉志曰驕惑之事
不亡奚待君有好獵者曠日持久
而不得獸入則媿其家室出則媿
其知友州里惟其所以不得之故
則狗惡也欲得良狗則家貧無以
於是還疾耕疾耕則家富家富則
有以求良狗狗良則數得獸矣田
獵之獲常過人矣非獨獵也百事
也盡然霸王有不先耕而成霸王
者古今無有此賢者不肖之所以
殊也賢不肖之所欲與人同堯桀
幽厲皆然所以爲之異故賢主察
之以爲不可弗爲以爲可故爲之
爲之必繇其道物莫之能害此功
之所以相萬也呂氏春秋卷二十
四終