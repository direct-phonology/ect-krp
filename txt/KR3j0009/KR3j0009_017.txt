吕氏春秋第十七卷高氏訓解雲
間宋邦乂范廷啓徐益孫張邦瑩
校審分一曰凡人主必審分然後
治可以至姦偽邪辟之塗可以息
惡氣苛疾無自至夫治身與治國
一理之術也今以衆地者公作則
遲有所匿其力也分地則速無所
匿遲也主亦有地臣主同地則臣
有所匿其邪矣主無所避其累矣
凡爲善難任善易奚以知之人與
驥俱走則人不勝驥矣居於車上
而任驥則驥不勝人矣人主好治
人官之事則是與驥俱走也必多
所不及矣夫人主亦有居車無去
車則衆善皆盡力竭能矣謟䛕詖
賊巧佞之人無所竄其姦矣堅窮
亷直忠敦之士畢競勸騁騖矣人
主之車所以乗物也察乗物之理
則四極可有不知乗物而壅塞之
任不在臣下在於人主堯舜之臣
不獨義湯禹之臣不獨忠得其數
也桀紂之臣不獨鄙幽厲之臣不
獨辟失其理也今有人於此求牛
則名馬求馬則名牛所求必不得
矣而因用威怒有司必誹怨矣牛
馬必擾亂矣百官衆有司也萬物
羣牛馬也不正其名不分其職而
數用刑罰亂莫大焉夫説以智通
而實以過悗譽以髙賢而充以卑
下賛以潔白而隨以汙徳任以公
法而處以貪枉用以勇敢而堙以
罷怯此五者皆以牛為馬以馬為
牛名不正也故名不正則人主憂
勞勤苦而官職煩亂悖逆矣國之
亡也名之傷也從此生矣白之顧
益黒求之愈不得者其此義耶故
至治之務在於正名名正則人主
不憂勞矣不憂勞則不傷其耳目
之主問而不詔知而不為和而不
矜成而不處止者不行行者不止
因形而任之不制於物無肯為使
清静以公神通乎六合徳耀乎海
外意觀乎無窮譽流乎無止此之
謂定性於大湫命之曰無有故得
道忘人乃大得人也夫非其道也
知徳忘知乃大得知也夫其非徳
也至知不㡬静乃明㡬也夫其不
明也大明不小事假乃理事也夫
其不假莫人不能全乃備能也夫
其不全也是故於全乎去能於假
乎去事於知乎去㡬所知者妙矣
若此則能順其天意氣得㳺乎寂
寞之宇矣形性得安乎自然之所
矣全乎萬物而不宰澤被天下而
莫知其所自姓雖不備五者其好
之者是也君守二曰得道者必静
静者無知知乃無知可以言君道
也故曰中欲不出謂之扄外欲不
入謂之閉既扄而又閉天之用密
有准不以平有繩不以正天之大
静既静而又寧可以為天下正身
以盛心心以盛智智乎深藏而實
莫得窺乎鴻範曰惟天陰隲下民
陰之者所以發之也故曰不出於
戸而知天下不窺於牖而知天道
其出彌逺者其知彌少故愽聞之
人疆識之士闕矣事耳目深思慮
之務敗矣堅白之察無厚之辯外
矣不出者所以出之也不為者所
以為之也此之謂以陽召陽以陰
召陰東海之極水至而反夏熱之
下化而為寒故曰天無形而萬物
以成至精無象而萬物以化大聖
無事而千官盡能此乃謂不教之
教無言之詔故有以知君之狂也
以其言之當也有以知君之惑也
以其言之得也君也者以無當為
當以無得為得者也當與得不在
於君而在於臣故善為君者無識
其次無事有識則有不備矣有事
則有不恢矣不備不恢此官之所
以疑而邪之所從來也今之為車
者數官然後成夫國豈特為車哉
衆智衆能之所持也不可以一物
一方安車也夫一能應萬無方而
出之務者唯有道者能之魯鄙人
遺宋元王閉元王號令於國有巧
者皆來解閉人莫之能解兒説之
弟子請徃解之乃能解其一不能
解其一且曰非可解而我不能解
也固不可解也問之魯鄙人鄙人
曰然固不可解也我為之而知其
不可解也今不為而知其不可解
也是巧於我故如兒説之弟子者
以不解解之也鄭大師文終日皷
瑟而興再拜其瑟前曰我效於子
效於不窮也故若大師文者以其
獸者光之所以中之也故思慮自
心傷也智差自亡也奮能自殃其
有處自狂也故至神逍遙倐忽而
不見其容至聖變習移俗而莫知
其所從離世别羣而無不同君民
孤寡而不可障壅此則姦邪之情
得而險陂讒慝諂䛕巧佞之人無
由入凡姦邪險陂之人必有因也
何因哉因主之為人主好以已為
則守職者舍職而阿主之為矣阿
主之為有過則主無以責之則人
主日侵而人臣日得是宜動者静
宜静者動也尊之為卑卑之為尊
從此生矣此國之所以衰而敵之
所以攻之者也奚仲作車蒼頡作
書后稷作稼皋陶作刑昆吾作陶
夏鮌作城此六人者所作當矣然
而非主道者故曰作者憂因者乎
惟彼君道得命之情故任天下而
不疆此之謂全人任數三曰凡官
者以治為任以亂為罪今亂而無
責則亂愈長矣人主以好暴示能
以好唱自奮人臣以不争持位以
聴從取容是君代有司為有司也
是臣得後隨以進其業君臣不定
耳雖聞不可以聴目雖見不可以
視心雖知不可以舉勢使之也凡
耳之聞也藉於静目之見也藉於
昭心之知也藉於理君臣易操則
上之三官者廢矣亡國之主其耳
非不可以聞也其目非不可以見
也其心非不可以知也君臣擾亂
上下不分别雖聞曷聞雖見曷見
雖知曷知馳騁而因耳矣此愚者
之所不至也不至則不知不知則
不信無骨者不可令知氷有土之
君能察此言也則災無由至矣且
夫耳目智巧固不足恃惟修其數
行其理為可韓昭釐侯視所以祠
廟之牲其豕小昭釐侯令官更之
官以是豕來也昭釐侯曰是非嚮
者之豕邪官無以對命吏罪之從
者曰君王何以知之君曰吾以其
耳也申不害聞之曰何以知其聾
以其耳之聴也何以知其盲以其
目之明也何以知其狂以其言之
當也故曰去聴無以聞則聰去視
無以見則明去智無以知則公去
三者不任則治三者任則亂以此
言耳目心智之不足恃也耳目心
智其所以知識甚闕其所以聞見
甚淺以淺闕博居天下安殊俗治
萬民其説固不行十里之間而耳
不能聞帷牆之外而目不能見三
畆之宫而心不能知其以東至開
梧南撫多􁗴西服夀靡北懷儋耳
若之何哉故君人者不可不察此
言也治亂安危存亡其道固無二
也故至智棄智至仁忘仁至德不
德無言無思静以待時時至而應
心暇者勝凡應之理清浄公素而
正始卒焉此治紀無唱有和無先
有隨古之王者其所爲少其所因
多因者君術也爲者臣道也爲則
擾矣因則靜矣因冬為寒因夏為
暑君奚事哉故曰君道無知無為
而賢於有知有為則得之矣有司
請事於齊桓公桓公曰以告仲父
有司又請公曰告仲父若是三習
者曰一則仲父二則仲父易哉爲
君桓公曰吾未得仲父則難已得
仲父之後曷為其不易也桓公得
管子事猶大易又況於得道術乎
孔子窮乎陳蔡之間藜羮不斟七
日不嘗粒晝寢顔囘索米得而爨
之㡬熟孔子望見顔囘攫其甑中
而食之選間食熟謁孔子而進食
孔子佯為不見之孔子起曰今者
夢見先君食潔而後饋顔囘對曰
不可嚮者煤室入甑中棄食不祥
囘攫而飯之孔子歎曰所信者目
也而目猶不可信所恃者心也而
心猶不足恃弟子記之知人固不
易矣故知非難也孔子之所以知
人難也勿躬四曰人之意茍善雖
不知可以為長故李子曰非狗則
不得兎兎化而狗則不為兎人君
而好為人官有似於此其臣蔽之
人時禁之君自蔽則莫之敢禁夫
自為人官自蔽之精者也䘠篲日
用而不藏於篋故用則衰動則暗
作則倦衰暗倦三者非君道也大
橈作甲子黔如作虜首容成作曆
羲和作占日尚儀作占月后益作
占嵗胡曹作衣夷羿作弓祝融作
市儀狄作酒髙元作室虞姁作舟
伯益作井赤冀作臼乗雅作駕寒
衰作御王氷作服牛史皇作圖巫
彭作醫巫咸作筮此二十官者聖
人之所以治天下也聖王不能二
十官之事然而使二十官盡其巧
畢其能聖王在上故也聖王之所
不能也所以能之也所不知也所
以知之也養其神修其徳而化矣
豈必勞形愁弊耳目哉是故聖王
之徳融乎若月之始出極燭六合
而無所窮屈昭乎若日之光變化
萬物而無所不行神合乎太一生
無所屈而意不可障精通乎鬼神
深微玄妙而莫見其形今日南面
百邪自正而天下皆反其情黔首
畢樂其志安育其性而莫為不成
故善為君者矜服性命之情而百
官已治矣黔首已親矣名號已章
矣管子復於桓公曰墾田大邑辟
土藝粟盡地力之利臣不若寗遫
請置以為大田登降辭讓進退閑
習臣不若隰朋請置以為大行蚤
入晏出犯君顔色進諌必忠不辟
死亡不重貴富臣不如東郭牙請
置以為大諌臣平原廣城車不結
軌士不旋踵鼓之三軍之士視死
如歸臣不若王子城父請置以為
大司馬決獄折中不殺不辜不誣
無罪臣不若弦章請置以為大理
君若欲治國疆兵則五子者足矣
君欲霸王則夷吾在此桓公曰善
令五子皆任其事以受令於管子
十年九合諸侯一匡天下皆夷吾
與五子之能也管子人臣也不任
已之不能而以盡五子之能況於
人主乎人主知能不能之可以君
民也則幽詭愚險之言無不職矣
百官有司之事畢力竭智矣五帝
三皇之君民也下固不過畢力竭
智也夫君人而知無恃其能勇力
誠信則近之矣凡君也者處平静
任徳化以聴其要若此則形性彌
羸而耳目愈精百官慎職而莫敢
愉綖人事其事以充其名名實相
保之謂知道知度五曰明君者非
徧見萬物也明於人主之所執也
有術之主者非一自行之也知百
官之要也知百官之要故事省而
國治也明於人主之所執故權専
而姦止姦止則説者不來而情諭
矣情者不飾而事實見矣此謂之
至治至治之世其民不好空言虚
辭不好淫學流説賢不肖各反其
質其行情不雕其素蒙厚純樸以
事其上若此則工拙愚智勇懼可
得以故易官易官則各當其任矣
故有職者安其職不聴其議無職
者責其實以驗其辭此二者審則
無用之言不入於朝矣君服性命
之情去愛惡之心用虚無為本以
聴有用之言謂之朝凡朝也者相
與召理義也相與植法則也上服
性命之情則理義之士至矣法則
之用植矣枉辟邪撓之人退矣貪
得偽詐之曹逺矣故治天下之要
存乎除姦除姦之要存乎治官治
官之要存乎治道治道之要存乎
知性命故子華子曰厚而不博敬
守一事正性是喜羣衆不周而務
成一能盡能既成四夷乃平唯彼
天符不周而周此神農之所以長
而堯舜之所以章也人主自智而
愚人自巧而拙人若此則愚拙者
請矣巧智者詔矣詔多則請者愈
多矣請者愈多且無不請也主雖
巧智未無不知也以未無不知應
無不請其道固窮為人主而數窮
於其下將何以君人乎窮而不知
其窮其患又將反以自多是之謂
重塞之主無存國矣故有道之主
因而不為責而不詔去想去意静
虚以待不伐之言不奪之事督名
審實官使自司以不知為道以奈
何為實堯曰若何而為及日月之
所燭舜曰若何而服四荒之外禹
曰若何而治青北化九陽奇怪之
所際趙襄子之時以任登爲中牟
令上計言於襄子曰中牟有士曰
膽胥已請見之襄子見而以爲中
大夫相國曰意者君耳而未之目
耶爲中大夫若此其見也非晉國
之故襄子曰吾舉登也已耳而目
之矣登所舉吾又耳而目之矣是
耳目人終無已也遂不復問而以
爲中大夫襄子何爲任人則賢者
畢力人主之患必在任人而不能
用之用之而與不知者議之也絶
江者託於船致逺者託於驥霸王
者託於賢伊尹吕尚管夷吾百里
奚此霸王者之船驥也釋父兄與
子弟非疏之也任庖人釣者與仇
人僕虜非阿之也持社稷立功名
之道不得不然也猶大匠之爲宫
室也量小大而知材木矣訾功丈
而知人數矣故小臣吕尚聽而天
下知殷周之王也管夷吾百里奚
聽而天下知齊秦之霸也豈特驥
遠哉夫成王霸者固有人亡國者
亦有人桀用羊辛紂用惡來宋用
駃唐齊用蘇秦而天下甚亡非其
人而欲有功譬之若夏至之日而
欲夜之長也射魚指天而欲發之
當也舜禹猶若困而況俗主乎慎
勢六曰失之乎數求之乎信疑失
之乎勢求之乎國危吞舟之魚陸
處則不勝螻蟻權鈞則不能相使
勢等則不能相幷治亂齊則不能
相正故小大輕重少多治亂不可
不察此禍福之門也凡冠帯之國
舟車之所通不用象譯狄鞮方三
千里古之王者擇天下之中而立
國擇國之中而立宫擇宫之中而
立廟天下之地方千里以為國所
以極治任也非不能大也其大不
若小其多不若少衆封建非以私
賢也所以便勢全威所以博義義
博利則無敵無敵者安故觀於上
世其封建衆者其福長其名彰神
農十七世有天下與天下同之也
王者之封建也彌近彌大彌逺彌
小海上有十里之諸侯以大使小
以重使輕以衆使寡此王者之所
以家以完也故曰以滕費則勞以
鄒魯則逸以宋鄭則猶倍日而馳
也以齊楚則舉而加綱旃而已矣
所用彌大所欲彌易湯其無郼武
其無岐賢雖十全不能成功湯武
之賢而猶藉知乎勢又況不及湯
武者乎故以大畜小吉以小畜大
滅以重使輕從以輕使重凶自此
觀之夫欲定一世安黔首之命功
名著乎槃盂銘篆著乎壺鑑其勢
不厭尊其實不厭多多實尊勢賢
士制之以遇亂世王猶尚少天下
之民窮矣苦矣民之窮苦彌甚王
者之彌易凡王也者窮苦之救也
水用舟陸用車塗用輴沙用鳩山
用樏因其勢也者令行位尊者其
教受威立者其姦止此畜人之道
也故以萬乗令乎千乗易以千乗
令乎一家易以一家令乎一人易
嘗識及此雖堯舜不能諸侯不欲
臣於人而不得已其勢不便則奚
以易臣權輕重審大小多建封所
以便其勢也王也者勢也王也者
勢無敵也勢有敵則王者廢矣有
知小之愈於大少之賢於多者則
知無敵矣知無敵則似類嫌疑之
道逺矣故先王之法立天子不使
諸侯疑焉立諸侯不使大夫疑焉
立適子不使庶孽疑焉疑生争争
生亂是故諸侯失位則天下亂大
夫無等則朝廷亂妻妾不分則家
室亂適孽無别則宗族亂慎子曰
今一兔走百人逐之非一兔足為
百人分也由未定由未定堯且屈
力而況衆人乎積兔滿市行者不
顧非不欲兔也分已定矣分已定
人雖鄙不争故治天下及國在乎
定分而已矣莊王圍宋九月康王
圍宋五月聲王圍宋十月楚三圍
宋矣而不能亡非不可亡也以宋
攻楚奚時止矣凡功之立也賢不
肖疆弱治亂異也齊簡公有臣曰
諸御鞅諌於簡公曰陳成常與宰
予之二臣者甚相憎也臣恐其相
攻也相攻唯固則危上矣願君之
去一人也簡公曰非而細人所能
識也居無㡬何陳成常果攻宰予
於庭即簡公於廟簡公喟焉太息
曰余不能用鞅之言以至此患也
失其數無其勢雖悔無聴鞅也與
無悔同是不知恃可恃而恃不恃
也周鼎著象為其理之通也理通
君道也不二七曰聴羣衆人議以
治國國危無日矣何以知其然也
老耽貴柔孔子貴仁墨翟貴亷闗
尹貴清子列子貴虚陳駢貴齊陽
生貴已孫臏貴勢王廖貴先兒良
貴後有金鼓所以一耳必同法令
所以一心也智者不得巧愚者不
得拙所以一衆也勇者不得先懼
者不得後所以一力也故一則治
異則亂一則安異則危夫能齊萬
不同愚智工拙皆盡力竭能如出
乎一穴者其唯聖人矣乎無術之
智不教之能而恃疆速貫習不足
以成也執一八曰天地陰陽不革
而成萬物不同目不失其明而見
白黒之殊耳不失其聴而聞清濁
之聲王者執一而為萬物正軍必
有將所以一之也國必有君所以
一之也天下必有天子所以一之
也天子必執一所以搏之也一則
治兩則亂今御驪馬者使四人人
操一策則不可以出於門閭者不
一也楚王問為國於詹子詹子對
曰何聞為身不聞為國詹子豈以
國可無為哉以為爲國之本在於
爲身身爲而家爲家爲而國爲國
爲而天下爲故曰以身爲家以家
爲國以國爲天下此四者異位同
本故聖人之事廣之則極宇宙窮
日月約之則無出乎身者也慈親
不能傳於子忠臣不能入於君唯
有其材者爲近之田駢以道術説
齊齊王應之曰寡人所有者齊國
也願聞齊國之政田駢對曰臣之
言無政而可以得政譬之若林木
無材而可以得材願王之自取齊
國之政也駢猶淺言之也博言之
豈獨齊國之政哉變化應來而皆
有章因性任物而莫不宜當彭祖
以夀三代以昌五帝以昭神農以
鴻吴起謂商文曰事君果有命矣
夫商文曰何謂也吴起曰治四境
之内成馴教變習俗使君臣有義
父子有序子與我孰賢商文曰吾
不若子曰今日置質為臣其主安
重今日釋璽辭官其主安輕子與
我孰賢商文曰吾不若子曰士馬
成列馬與人敵人在馬前援桴一
鼓使三軍之士樂死若生子與我
孰賢商文曰吾不若子吴起曰三
者子皆不吾若也位則在吾上命
也夫事君商文曰善子問我我亦
問子世變主少羣臣相疑黔首不
定屬之子乎屬之我乎吴起黙然
不對少選曰與子商文曰是吾所
以加於子之上已矣起見其所以
長而不見其所以短知其所以賢
而不知其所以不肖故勝於西河
而困於王錯傾造大難身不得死
焉夫吴勝於齊而不勝於越齊勝
於宋而不勝於燕故凡能全國完
身者其唯知長短羸絀之化邪吕
氏春秋第十七卷終