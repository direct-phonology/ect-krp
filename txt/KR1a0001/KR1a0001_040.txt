䷧坎下震上解利西南无所往其
來復吉有攸往夙吉彖曰解險以
動動而免乎險解解利西南往得
眾也其來復吉乃得中也有攸往
夙吉往有功也天地解而雷雨作
雷雨作而百果草木皆甲坼解之
時大矣哉象曰雷雨作解君子以
赦過宥罪初六无咎象曰剛柔之
際義无咎也九二田獲三狐得黃
矢貞吉象曰九二貞吉得中道也
六三負且乘致寇至貞吝象曰負
且乘亦可醜也自我致戎又誰咎
也九四解而拇朋至斯孚象曰解
而拇未當位也六五君子維有解
吉有孚于小人象曰君子有解小
人退也上六公用射隼于高墉之
上獲之无不利象曰公用射隼以
解悖也