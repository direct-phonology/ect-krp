䷼兌下巽上中孚豚魚吉利涉大
川利貞彖曰中孚柔在內而剛得
中說而巽孚乃化邦也豚魚吉信
及豚魚也利涉大川乘木舟虛也
中孚以利貞乃應乎天也象曰澤
上有風中孚君子以議獄緩死初
九虞吉有它不燕象曰初九虞吉
志未變也九二鳴鶴在陰其子和
之我有好爵吾與爾靡之象曰其
子和之中心願也六三得敵或鼓
或罷或泣或歌象曰或鼓或罷位
不當也六四月幾望馬匹亡无咎
象曰馬匹亡絕類上也九五有孚
攣如无咎象曰有孚攣如位正當
也上九翰音登于天貞凶象曰翰
音登于天何可長也