䷻兌下坎上節亨苦節不可貞彖
曰節亨剛柔分而剛得中苦節不
可貞其道窮也說以行險當位以
節中正以通天地節而四時成節
以制度不傷財不害民象曰澤上
有水節君子以制數度議德行初
九不出戶庭无咎象曰不出戶庭
知通塞也九二不出門庭凶象曰
不出門庭凶失時極也六三不節
若則嗟若无咎象曰不節之嗟又
誰咎也六四安節亨象曰安節之
亨承上道也九五甘節吉往有尚
象曰甘節之吉居位中也上六苦
節貞凶悔亡象曰苦節貞凶其道
窮也