䷵兌下震上歸妹征凶无攸利彖
曰歸妹天地之大義也天地不交
而萬物不興歸妹人之終始也說
以動所歸妹也征凶位不當也无
攸利柔乘剛也象曰澤上有雷歸
妹君子以永終知敝初九歸妹以
娣跛能履征吉象曰歸妹以娣以
恆也跛能履吉相承也九二眇能
視利幽人之貞象曰利幽人之貞
未變常也六三歸妹以須反歸以
娣象曰歸妹以須未當也九四歸
妹愆期遲歸有時象曰愆期之志
有待而行也六五帝乙歸妹其君
之袂不如其娣之袂良月幾望吉
象曰帝乙歸妹不如其娣之袂良
也其位在中以貴行也上六女承
筐无實士刲羊无血无攸利象曰
上六无實承虛筐也