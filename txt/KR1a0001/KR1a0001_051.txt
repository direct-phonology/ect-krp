䷲震下震上震亨震來虩虩笑言
啞啞震驚百里不喪匕鬯彖曰震
亨震來虩虩恐致福也笑言啞啞
後有則也震驚百里驚遠而懼邇
也不喪匕鬯出可以守宗廟社稷
以為祭主也象曰洊雷震君子以
恐懼脩省初九震來虩虩後笑言
啞啞吉象曰震來虩虩恐致福也
笑言啞啞後有則也六二震來厲
億喪貝躋于九陵勿逐七日得象
曰震來厲乘剛也六三震蘇蘇震
行无眚象曰震蘇蘇位不當也九
四震遂泥象曰震遂泥未光也六
五震往來厲意无喪有事象曰震
往來厲危行也其事在中大无喪
也上六震索索視矍矍征凶震不
于其躬于其鄰无咎婚媾有言象
曰震索索中未得也雖凶无咎畏
鄰戒也