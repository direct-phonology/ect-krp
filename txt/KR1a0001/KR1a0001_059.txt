䷺坎下巽上渙亨王假有廟利涉
大川利貞彖曰渙亨剛來而不窮
柔得位乎外而上同王假有廟王
乃在中也利涉大川乘木有功也
象曰風行水上渙先王以享于帝
立廟初六用拯馬壯吉象曰初六
之吉順也九二渙奔其机悔亡象
曰渙奔其机得願也六三渙其躬
无悔象曰渙其躬志在外也六四
渙其群元吉渙有丘匪夷所思象
曰渙其群元吉光大也九五渙汗
其大號渙王居无咎象曰王居无
咎正位也上九渙其血去逖出无
咎象曰渙其血遠害也