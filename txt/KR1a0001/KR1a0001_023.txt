䷖坤下艮上剝不利有攸往彖曰
剝剝也柔變剛也不利有攸往小
人長也順而止之觀象也君子尚
消息盈虛天行也象曰山附於地
剝上以厚下安宅初六剝床以足
蔑貞凶象曰剝床以足以滅下也
六二剝床以辨蔑貞凶象曰剝床
以辨未有與也六三剝之无咎象
曰剝之无咎失上下也六四剝床
以膚凶象曰剝床以膚切近災也
六五貫魚以宮人寵无不利象曰
以宮人寵終无尤也上九碩果不
食君子得輿小人剝廬象曰君子
得輿民所載也小人剝廬終不可
用也