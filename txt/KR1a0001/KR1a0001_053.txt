䷴艮下巽上漸女歸吉利貞彖曰
漸之進也女歸吉也進得位往有
功也進以正可以正邦也其位剛
得中也止而巽動不窮也象曰山
上有木漸君子以居賢德善俗初
六鴻漸于干小子厲有言无咎象
曰小子之厲義无咎也六二鴻漸
于磐飲食衎衎吉象曰飲食衎衎
不素飽也九三鴻漸于陸夫征不
復婦孕不育凶利禦寇象曰夫征
不復離群醜也婦孕不育失其道
也利用禦寇順相保也六四鴻漸
于木或得其桷无咎象曰或得其
桷順以巽也九五鴻漸于陵婦三
歲不孕終莫之勝吉象曰終莫之
勝吉得所願也上九鴻漸于陸其
羽可用為儀吉象曰其羽可用為
儀吉不可亂也