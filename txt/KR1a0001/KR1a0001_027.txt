䷚震下艮上頤貞吉觀頤自求口
實彖曰頤貞吉養正則吉也觀頤
觀其所養也自求口實觀其自養
也天地養萬物聖人養賢以及萬
民頤之時大矣哉象曰山下有雷
頤君子以慎言語節飲食初九舍
爾靈龜觀我朵頤凶象曰觀我朵
頤亦不足貴也六二顛頤拂經于
丘頤征凶象曰六二征凶行失類
也六三拂頤貞凶十年勿用无攸
利象曰十年勿用道大悖也六四
顛頤吉虎視眈眈其欲逐逐无咎
象曰顛頤之吉上施光也六五拂
經居貞吉不可涉大川象曰居貞
之吉順以從上也上九由頤厲吉
利涉大川象曰由頤厲吉大有慶
也