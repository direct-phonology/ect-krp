䷞艮下兌上咸亨利貞取女吉彖
曰咸感也柔上而剛下二氣感應
以相與止而說男下女是以亨利
貞取女吉也天地感而萬物化生
聖人感人心而天下和平觀其所
感而天地萬物之情可見矣象曰
山上有澤咸君子以虛受人初六
咸其拇象曰咸其拇志在外也六
二咸其腓凶居吉象曰雖凶居吉
順不害也九三咸其股執其隨往
吝象曰咸其股亦不處也志在隨
人所執下也九四貞吉悔亡憧憧
往來朋從爾思象曰貞吉悔亡未
感害也憧憧往來未光大也九五
咸其脢无悔象曰咸其脢志末也
上六咸其輔頰舌象曰咸其輔頰
舌滕口說也