䷛巽下兌上大過棟橈利有攸往
亨彖曰大過大者過也棟橈本末
弱也剛過而中巽而說行利有攸
往乃亨大過之時大矣哉象曰澤
滅木大過君子以獨立不懼遯世
无悶初六藉用白茅无咎象曰藉
用白茅柔在下也九二枯楊生稊
老夫得其女妻无不利象曰老夫
女妻過以相與也九三棟橈凶象
曰棟橈之凶不可以有輔也九四
棟隆吉有它吝象曰棟隆之吉不
橈乎下也九五枯楊生華老婦得
其士夫无咎无譽象曰枯楊生華
何可久也老婦士夫亦可醜也上
六過涉滅頂凶无咎象曰過涉之
凶不可咎也