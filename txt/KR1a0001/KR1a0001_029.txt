䷇）䷜坎下坎上習坎有孚維心
亨行有尚彖曰習坎重險也水流
而不盈行險而不失其信維心亨
乃以剛中也行有尚往有功也天
險不可升也地險山川丘陵也王
公設險以守其國險之時用大矣
哉象曰水洊至習坎君子以常德
行習教事初六習坎入于坎窞凶
象曰習坎入坎失道凶也九二坎
有險求小得象曰求小得未出中
也六三來之坎坎險且枕入于坎
窞勿用象曰來之坎坎終无功也
六四樽酒簋貳用缶納約自牖終
无咎象曰樽酒簋貳剛柔際也九
五坎不盈衹既平无咎象曰坎不
盈中未大也上六係用徽纆寘于
叢棘三歲不得凶象曰上六失道
凶三歲也