
欽定四庫全書
　鶡冠子卷上
　　　　　　　　　　　　　宋　陸佃　解
　　博選第一
王鈇非一世之器者厚德隆俊也道凡四稽一曰天二曰
地三曰人四曰命權人有五至一曰伯己二曰什己三曰若己四曰厮役五曰徒

隸所謂天者物理情者也所謂地者常弗去者也所謂人者惡死樂生者也所謂命者
靡不在君者也君也者端神明者也神
明者以人為本者也人者以賢聖為本者也
賢聖者以博選為本者也博選者以五至為本者
也故北面而事之則伯己者至先趨而後

息先問而後黙則什己者至人趨己趨則若己者至憑几據杖指麾而使則厮役者至樂嗟苦咄則徒隸之人至矣故
帝者與師處王者與友處亡主與徒處故德萬人
者謂之雋德千人者謂之豪德
百人者謂之英
德音者所謂聲也未聞音
出而響過其聲者也貴者有知富者有財貧者有身信符不合
事舉不成不死不生不斷不成計功而償權德而言王鈇在此孰能使營
　　著希第二
道有稽德有據人主不聞要故耑與運

堯而無以見也道與德館而無以命也
義不當格而無以更也若是置之雖安非定也端倚有位名號弗
去故希人者無悖其情希世者無繆
其賔文禮之野與禽獸同則言語之暴與蠻
夷同謂夫君子者易親而難狎畏禍而難卻
嗜利而不為非時動而不茍作體雖
安之而弗敢處然後禮生心雖欲之而
弗敢信然後義生夫義節欲
而治禮反情而辨者也故君子弗徑情而行也夫亂世
者以麤智為造意以中險為道以
利為情若不相與同惡則不能相親相與同惡則有相
憎說者言仁則以為誣發於義則以為誇平心而直告之則有弗信故賢者之於亂

世也絶豫而無由通異類而無以告苦乎哉賢人
之潛亂世也上有随君下無直辭君有驕行民多諱言
故人乖其誠能士隐其實情心雖不說弗敢不譽事業雖弗善不敢不
力趨舍雖不合不敢弗
從故觀賢人
之於亂世也其慎勿以為定情也
　　夜行第三
天文也地理也月刑也日德也四時檢也度數節也隂陽氣也五行業也五政道也五音調也五聲故也五味事也賞
罰約也此皆有驗有所以然者隨
而不見其後迎而不見其首
成功遂事莫知其狀
圖弗能載名弗能舉强為之說
曰芴乎芒乎中有象乎芒乎芴乎中有物乎窅乎冥乎中有精乎致信究情復反無貎鬼見不能為人
業故聖人貴夜
行
　　天則第四

聖王者有聽微決疑之道能屏讒權實逆
淫辭絶流語去無用杜絶朋黨之門嫉妬之人不得著明非君子術數之士莫得當
前故邪弗能奸禍不能中彼天地之以無極者以守度
量而不可濫日不踰辰月宿其
􁙀當名服事星守
弗去弦望晦朔終始相廵
踰年累歳用不
縵縵此天之所柄以臨斗者也中參成位四氣為政前張後極左角右鉞九文
循理以省官衆小大畢舉先無怨讎之
患後無毁名敗行之咎故其威上際下交其澤四
被而不鬲天之不違以不離一
天若離一反還為物不創不作與天地合德節璽相信如月應日此聖人之所以宜世也知足以滑正畧足以恬禍此危
國之不可安亡國之不可存也故天道先貴覆者地道先貴
載者人道先貴事者酒保先貴食者
待物也領氣時也生殺法也循度以斷天之節也􁙀地而守之分民而部之寒者得衣饑者得食寃者得理勞者得
息聖人之所期也夫裁衣而知擇其工裁國而知索其
人此固世之所公哉同而後可以見天異而後可以
見人變而後可以見時
化而後可以見道臨利而後可以見信臨財而後可以見仁臨難而後
可以見勇臨事而後可以見術數之
士九皇之制主不虚王臣不虚貴階級尊卑名號自君
吏民次者無國歴寵歴録副所以付授與天人參相結連鉤攷之具不備故也
下之所逜上之可蔽斯其離人
情而失天節者也緩則怠急則困見間則以竒相
御人之情也舉以八極信焉而弗信天
之則也
差繆之間言不可合平不中律月望而晨月毁於天珠蛤蠃蚌虚于深渚上下同離也未令而知其為未使而知其徃上不加務
而民自盡此化之期也使而不徃禁而不止上下乖謬
者其道不相得也上統下撫者逺衆之慝也隂陽
不接者其理無從相及也筭不相當者人不應上也符

節亡此曷曾可合也為而無害成而不敗一人唱而萬
人和如體之從心此政之期也盖毋錦杠悉動者
其要在一也未見不得其􁀙而能除其疾也文武交用
而不得事實者法令放而無以梟之謂也舍此而按之彼者曷曽可得也冥言易而如言

難故父不能得之於子而君弗能得之於臣
已見天之所以信於物矣未見人之所信於物也捐物任勢者天也捐物任勢故莫能宰而不天夫物故曲可改人
可使法章物而不自許者天
之道也以為奉教陳
忠之臣未足恃也故法者曲制官備

主用也舉善不以窅窅拾過不以冥冥決此法之
所貴也若礱磨不用賜物雖詘有不効者矣上下
有間於是設防知蔽並起故政在私家而弗能取重人掉權而弗
能止賞加無功而弗能奪法廢不奉而弗能立罰行於
非其人而弗能絶者不與其民之故也
夫使百姓釋已而以上為心者教
之所期也八極之舉不能時賛故可壅塞也昔者有道之取政非於耳目
也夫耳之主聽目之主明一葉蔽目不見太山兩豆塞
耳不聞雷霆道開而否未之聞也見遺不掇非人情也信

情脩生非其天誅逆夫人僇不勝任也
為成求得者
事之所期也為
之以民道之要也唯民知極
弗之代也此聖王授業所以守制也彼教苦故民行薄失之本故爭於末人有分於處處有分於地地有分於天
天有分於時時有分於數數有分於度度有分於一天居髙而耳卑者此之謂也故聖王天時人之地之雅無牧能因
無功多尊君卑臣非計親也
任賢使能非與處也水火不相入
天之制也明不能

照者道弗能得也規不能包者力弗能挈
也自知慧出使玉化為環玦者是政反為滑也田不因地形不能成榖為化不因
民不能成俗嚴疾過也喜怒適也四者已仞非師術也
形嗇而亂益者勢不相牧也德與身存亡者未可以取法也
昔宥世者未有離天人
而能善與國者也先王之盛名未有非士之所立者也過生於上罪死於下濁世之所以為俗也一人
乎一人乎命之所極也　　環流第五
有一而有氣有氣而有意有意而有圖

有圖而有名有名而有形有形而有事有事
而有約約決而時生時立而物生故氣相加而為時
約相加而為期期相加而為功功相加而為得失得失
相加而為吉凶萬物相加而為勝敗莫不發於氣通於道約於事正於時離於名成於法者也法之在此者謂之近其出
化彼謂之逺近而至故謂之神
逺而反故謂之明明者在此其光照彼其事形此其功成彼從
此化彼者法也生法者我也成法者彼也生法者日在而不厭者也生成在己謂
之聖人惟聖人究道之情唯道之法公政以明斗柄東指天下皆春斗柄南指天下皆夏
斗柄西指天下皆秋斗柄北指天下皆冬斗柄運於上

事立於下斗柄指一方四塞俱成此道之用法也
故日月不足以言明四時不足以言功一為之法以成其業故莫不道一
之法立而萬物皆來屬法貴如言言者萬物之宗也是者法之所與親也非者法之所與
離也是與法親故强非與法離故亡法不如言故亂其
宗故生法者命也生於法者亦命也命者自然者

也命之所立賢不必得不肖不必
失命者挈己之文者
也故有一日
之命有一年之命有一時之命有終身之命終身之命
無時成者也故命無所不在無所不施無所不及
時或後而得之命也既有時有命引其聲合之名其得時

者成命日調引其聲合之名其失時者精神俱亡命日
乖時命者唯聖人而後能決之夫先王之道備然而世
有困君其失之謂者也故所謂道
者無己者也所謂德者能得人者也道德之法萬物取業無形有分名曰大孰故東西南北之道踹然其為分等也

隂陽不同氣然其為和同也
酸鹽甘苦之味相反然其為善均也五色不同采然其為好齊也五聲不同均然其可喜
一也故物無非類者動静無非
氣者是故有人將得一人氣
吉有家將得一家氣吉有國將得一國氣吉
其將凶者反此故同之謂一

異之謂道相勝之謂勢吉凶之謂成敗賢者
萬舉而一失不肖者萬舉而一得其冀善一也然
則其所以為者不可一也知一之不可一也故貴道空之謂一無不備之謂道立之
謂氣通之謂類氣之害人者謂之不適味之害人者謂
之毒夫社不㓨則不成霧氣故相利相害也
類故相成相敗也積徃
生跂工以為師積毒成藥工以為醫
美惡相飾命曰復周物極則反命曰環流
　　道端第六
天者萬物所以得立也地者萬物所以得

安也故天定之地處之時發之物受之聖人
象之夫寒温之變非一精之所化也天下
之事非一人之所能獨知也海水廣大非獨仰一川之
流也是以明主
之治世也急於求人弗獨為也與天與地建立四維以輔國政鉤繩相布銜
橛相制參偶具備立位乃固經氣有常理以天地
動逆天時不祥有祟事不任賢無功必敗出究其道入

窮其變張軍衞外禍反在内所
備甚逺賊在所愛是以先王置士也舉賢用能無阿於
世仁人居左忠臣居前義臣居右聖人居後左法仁則春生殖前法忠則夏功
立右法義則秋成熟後法聖則冬閉蔵先王用之髙而
不墜安而不亡此萬物之本􁩢天地之門户道德之益也此四大夫者君之所取於外也君者天也天

不開門户使下相害也進賢受上賞則下不相蔽不待事人賢士顯不
蔽之功則任事之人莫
不盡忠鄉曲慕義化坐自端
此其道之
所致德之所成也本出一人故謂之天莫不受命
不可為名故謂之神至神之極見之不忒
匈乖不惑務正一國一國之刑具在於身以身老世正以錯國服義
行仁以一正業夫仁者君之操也義者君之
行也忠者君之政也信者君之教也聖人者君之師傅
也君道知人臣術知事故臨貨分財使仁犯患應難使
勇受言結辭使辯慮事定計使智理民處平使謙賔奏
賛見使禮用民獲衆使賢

出封越境適絶國使信制天地御諸侯使聖夫仁之功善與不争下不怨上辯士之功釋怨

解難智士之功事至而治難至而應忠臣之功正言直
行矯拂王過義臣之功存亡繼絶救弱誅暴信臣之功
正不易言貞謙之功廢私立公禮臣之
功尊君卑臣賢士之功敵國憚之四境不侵聖人之功
定制於冥冥求至欲得言聽行從近親逺附明達四通
内有挾度然後有以
量人富者觀其所予足以知仁
貴者觀其所舉足以知忠觀其大袢長不讓少

貴不讓賤足以知禮達觀其所不行足以知義受
官任治觀其去就足以知智迫之不懼足以知勇口利
辭巧足以知辯使之不隐足以知信貧者觀其所不取
足以知亷賤者觀其所不為足以知賢測深觀天足以
知聖第不失次理不相舛近塞逺閉備元
變成明事知分度數獨行無道之
君任用么麽動即煩濁有道之君任

用俊雄動則明白二者先定素立白蔘明起氣榮相宰上合其符下稽其實時君遇人有德君子至門不言
而信萬民附親遇人暴驕萬民流離上下相疑
復而如環日夜相撓諫者弗受言者危身無從聞
過故大臣偽而不忠是以為人君親其民如子者弗召
自來故曰有光卒於美名不施而責弗受
而求親故曰有殃卒於不祥夫長者之事其君也調而
和之士於純厚引而化之天下好
之其道日從故卒必昌夫小人之事其君也務蔽
其明塞其聽乗其威以灼熱人天下惡之其
崇日凶故卒必敗禍及族人此君臣之變治亂之分興
壞之關梁國家之閱也逆順利害由此出生凡可
無學而能者唯息與食也故先王傳道以
相効屬也賢君循成法後世久長隋君不從當世滅亡

　　近迭第七
龐子問鶡冠子曰聖人之道何先鶡冠子曰先人龐子
曰人道何先鶡冠子曰先兵龐子曰何以舍天而先人
乎鶡冠子曰天髙而難知有福不可請有禍不可避法
天則戾地廣大深厚多利而鮮威法
地則辱時舉錯代更無一法時則貳三者不可以立化
樹俗故聖人弗法龐子曰隂陽何若鶡冠子曰神靈威

明與天合勾萌動作與地俱隂陽寒暑與
時至三者聖人存則治亡則亂是故先人富則驕貴則
嬴兵者百歳不一用然不可一日忘也是故人道先兵
龐子曰先兵奈何鶡冠子曰兵者禮義忠信也龐子曰
願聞兵義鶡冠子曰失道故敢以賤逆貴不義故敢以
小侵大龐子曰用之奈何鶡冠子曰行枉則禁反正則
舍是故不殺降人主道所髙莫貴約束得地
失信聖王弗據倍言負約各將有故龎子曰弟子聞之

曰地大者國實民衆者兵强兵强者先得意於天下今
以所見合所不見盖殆不然今大國之
兵反詘而辭窮禁不止令不行之故何也鶡冠子曰欲知來者察徃欲知古者察今擇人而用之
者王用人而擇之者亡逆節之所生不肖侵賢命曰凌
百姓不敢言命曰勝今者所問子慎勿言夫
地大國富民衆兵强曰足士有餘力而不能以先得志
於天下者其君不賢而行驕溢也不賢則不

能無為而不可與致焉驕則輕敵輕
敵則與所私謀其所不知為使非其任力欲取勝於
非其敵不計終身之患樂須臾之說是故國君被過聽
之謗醜於天下而謀臣負濫首之責于敵國敵國乃
責則卻卻則說者羞其弱萬賤之直不能撓一貴之曲國
被伸創其發則戰戰則是使元元之
民徃死邪臣之失莿也過生於上罪死於下讎既外

結諸侯畜其罪則危覆社稷世主懾懼寒心孤立
不伐此人二國之難不解君立不復悔曩郵過謀徙計易濫首不足盖以累重滅門殘疾族公謝天下以
讓敵國不然則戰道不絶國創不息大乎哉夫弗知之害悲乎哉其禍之所極此倚貴離道少人自有之咎也是故師未發
軔而兵可迭也今大國之君不聞先聖

之道而易事羣臣無明佐之大數而有滑正之碎智反義而行之逆德以將之兵詘而辭窮令不行禁不
止又奚足怪哉龎子曰何若滑正之智鶡冠子曰
法度無以嚖意為摸聖人按數循法
尚有不全是故人不百其法者不能為天下主今無數
而自因無法而自備循無上聖之檢而斷於已明
人事雖備將尚何以復百已之身乎
主知不明以貴為道以意為法牽
時誑世逜下蔽上使事兩乖養非
長失以静為擾以安為危百姓家困人怨禍孰大焉若
此者北走之日后知命亡龎子曰以
人事百法奈何鶡冠子曰蒼頡作法書從甲子成史李官蒼頡不道然非蒼頡文墨不起縱法之載於圖者其於以喻心

達意揚道之所謂乃纔居曼之十分一耳故知百法者傑雄也若隔無形將然未有者知萬
人也無萬人之智者智不能棲
世學之上龎子曰得奉嚴教受業有間矣退師謀
言弟子愈恐

　鶡冠子卷上

欽定四庫全書
　鶡冠子卷中
　　　　　　　　　　　　　宋　陸佃　解
　　度萬第八
龎子問鶡冠子曰聖與神謀道與人成願聞度神慮成之要奈何鶡冠子曰天者神
也地者形也地濕而火生焉天燥而水生
焉法猛刑頗則神濕神濕則天不

生水音聲倒則形燥形
燥則地不生火水火不生則隂陽無以成氣度量無以
成制五勝無以成埶萬物無以成類百業
俱絶萬生皆困濟濟混混孰知其故天人同文地人同
理賢不肖殊能故上聖不可亂也下愚不可辨也隂陽者
氣之正也天地者形神之正也聖人者德之正也
法令者四時之正也故一義失此萬

或亂彼所失甚少所敗甚衆所謂天者非是蒼蒼之氣
之謂天也所謂地者非是膞膞之土之謂地也所
謂天者言其然物而無勝者也所
謂地者言其均物而不可亂者也音者其謀也聲者其事也音者天之三光也
聲者地之五官也形神調則生理脩夫生生而倍其本則德專己
知無道上亂天文下滅地理中絶人和治漸終始故聽
而無聞視而無見白晝而闇有義而
失諡失諡而惑責人所無必人所不及相史於既而不盡其愛相區
於成而不索其實虛名相髙
精白為黑動静組

轉神絶復逆經氣不類形離正名五氣失端四時不成過生於上
罪死於下有世將極驅馳索禍開門逃福
賢良為笑愚者為國天咎先見菑害並雜人孰兆生孰知其極見日
月者不為明聞雷霆者不為聰事至而議者不能
使變無生故善度變者觀本本足則盡不足

則德必薄兵必老其孰能以褊材為襃徳博義者哉其文巧武果而姦不止者生於本不足也故主有二政臣有二制臣弗用主不能使臣必
死主弗能止是以聖王獨見故主官以授長者在内和
者在外夫長者之為官也在内則正義在外則固守用
法則平法人本無害以端天地令出一原散
無方化萬物者令也守一道制萬物者法也
法也者守内者也令也者出制者也
夫法不敗是令不傷理故君子得而尊小人得而謹胥靡得以
全神備於心道備於形人以成則士
以為繩列時第氣以授當名故法錯而
隂陽調鳳凰者鶉火之禽陽之精也麒麟者𤣥枵之獸隂之精也萬民者德之精也德能致之其精畢至龎子曰致之奈何鶡冠子曰天地隂陽

取稽於身故布五正以司五明十變九道稽從身始五
音六律稽從身出五五二十五
以理天下六六三十六以為歳式氣由神生道由神成唯聖人能正其音調其聲
故其德上及太清下及泰寧中及萬靈膏露
降白丹發醴泉出朱草生衆

祥具故萬口云帝制神化景星光潤文則寢天下之兵武則天下之兵莫能當逺之近顯乎隐大乎小衆乎少莫不從微始故得

之所成不可勝形失之所敗不可勝名從是徃
者子弗能勝問吾亦弗勝言凡問之要欲近知而
逺見以一度萬也無欲之君不可與舉賢人不用弗能使國利此其要也
龎子曰敢問五正鶡冠子曰有神化有官治有教治有

因治有事治龎子曰願聞其形鶡冠子曰神化者
於未有官治者道於本教治者脩諸已因治者不變俗
事治者矯之於末龎子曰願聞其事鶡冠子曰神
化者定天地豫四時拔隂陽移寒暑
正流並生萬物無害萬類成
全名尸氣皇官治者師隂陽應將然地寧天澄衆美歸焉名尸
神明教治者置四時事

功順道名尸賢聖因治者招賢聖而道
心術敬事生和名尸后王事治者招仁聖而道知焉茍精牧神分官成章教苦利逺法制生焉法者使去私就公同知壹警有同由者也非行私而使人合同者也
故至治者弗由而名尸公伯　　王鈇第九

龎子問鶡冠子曰泰上成鳩之道一族用之萬八
千歳有天下兵
强世不可奪與天
地存久絶無倫齊殊異之物不足以命其相去之不同也世莫不言
樹俗立化彼獨何道之行以至於此鶡冠子曰彼成鳩
氏天故莫能増其髙尊其靈龎子曰何謂天何若而
莫能増其髙尊其靈鶡冠子曰天者誠其日德

也日誠出誠入南北有極故莫弗以
為法則天者信其月刑也月信死信生終則有
始故莫弗以為政天者明星其稽
也列星不亂各以序行故小大莫
弗以章　天者因時其則也四時當名
代而不干故莫弗以為必然天者
一法其同也前後左右古今自如故
莫弗以為常天誠信明因一
不為衆父易一故莫能與争先易一非一故不可尊増成鳩得
一故莫不仰制焉龎子曰願聞其制鶡
冠子曰成鳩之制與神明體正神明者下究而上際克嗇萬物而不可厭者也周泊徧照
反與天地總故能為天下計明於蚤識逢臼不惑存亡之祥安危之稽龎
子曰願聞其稽鶡冠子曰置下不安上不可以載
累其足也其最髙而不植局者未之
有也辨於人情究物之理稱於天地廢置不殆審於山川而運動舉錯有檢生物無害為之父母無所躪躒仁於取予備於
教道要於言語信於約束己諾不
專喜怒不増其兵不武
樹以為俗其化出此龎子曰願聞其人情物理所以嗇

萬物與天地總與神明體正之道鶡冠子曰成鳩氏之
道未有離天曲日術者天曲者明而易循也日術
者要而易行也龎子曰願聞天曲
日術鶡冠子曰其制邑理都使矔習者五家為伍
伍為之長十伍為里里置有司四里為扁扁
為之長十扁為鄉鄉置師五鄉為縣縣有嗇夫治焉十
縣為郡有大夫守焉命曰官屬郡大夫退脩其屬

縣嗇夫退脩其鄉鄉師退脩其扁扁長退脩其里里有
司退脩其伍伍長退脩其家事相斥正居處相察出入
相司父與父言義子與子言孝長者言善少
者言敬旦夕相薰薌以此慈孝之務若有所移徙
去就家與家相受人與人相付亡人姦物無所穿竄此
其人情物理也伍人有勿故不奉上令
有餘不足居處之狀而不輒
以告里有司謂之亂家其罪伍長以同里中

有不敬長慈少出等異衆不聽父兄之教有所受聞不
悉以告扁長謂之亂里其罪有司而貳其家扁不以時循行教誨受聞不悉以告鄉師謂之亂
扁其罪扁長而貳其家鄉不以時循行教誨受
聞不悉以告縣嗇夫謂之亂鄉其罪鄉師而貳其家縣
嗇夫不以時循行教誨受聞不悉以告郡善者不顯命
曰蔽明見惡而隐命曰下比謂之亂縣其誅嗇夫無赦
郡大夫不以循行教誨受聞雖

實有所遺脱不悉以告柱國謂之亂郡其誅郡大
夫無赦柱國不政使下情不上聞上情不下究謂之絿
政其誅柱國滅門殘疾令尹不宜時
合地害百姓者謂之亂天下其軫令尹以徇
此其所以
嗇物也天用四時地用五行天子執一以居中央
參於兩間調以五音正以六律紀以度數宰以刑德從

本至末第以甲乙天始於元地始於朔四時始於歴故家里用㮛扁長用旬
鄉師用節縣嗇夫用月郡大夫用氣分所至柱國用六律里五日報扁扁十日報鄉鄉十
五日報縣縣三十日報郡郡四十五日報柱國柱國六十日以聞天子天子七十二日遣使勉有功罰不如此所

以與天地總下情六十日一上聞上惠七十二日一下
究此天曲日術也故不肖者不失其賤而賢者不失其
明上享其福禄而百事理行畔者不利故莫能撓其强是以能治滿而不溢綰大而不芒天子中正使者
敢易言尊益區域使利逜下蔽上其刑斬笞無赦諸吏教苦德薄侵暴百姓
輒罷毋使汙官亂治不奉令犯法其罪加民利而

不取利運而不取次故四方從之唯恐後至
是以運天而維張地廣而德章
天下安樂設年予昌屬各以一時典最上賢不如令尹
令尹以聞壹再削職三則不赦治不踰官
使史李不誤公市為平生者不喜死者不怨人得所欲國無變故著賞有功德及三世父伏其辜不得創諡事從一二終
古不勃彼計為善於鄉不如為善於里為善於里不如

為善於家是以為善者可得舉為惡者可得誅莫
敢道一旦之善皆以終身為期素無失次故化立而世
無邪化立俗成少則同儕長則同友遊敖同品祭
祀同福死生同愛禍災同憂居處同樂行作同和
弔賀同雜哭泣同哀驩欣足以相助􁀙諜足以相
止安平相馴軍旅相保夜戰則足以相信晝
戰則足以相配入以禁暴出正無道是以其兵能
横行誅伐而莫之敢禦故其刑設而不用不争而權重

車甲不陳而天下無敵矣失道則賤敢逆
貴不義則小敢侵大成鳩既見上世之嗣失道亡功倍
本滅德之則故為之不朽之國定位牢
祭使鬼神亶曰
増規不圓益矩不方夫以効末傳之子
孫唯此可持唯此可將將者養吉釋者不祥墠以全

犧正以齋明四時享之祀以家王以為
神享禮靈之符蔵之宗廟以壐正諸故其後世之保教也全耳目不營
用心不分不見異物而遷捐私去毒鉤於内哲固於所守更始逾新上元為紀共承嘉惠相髙不

改亶昭穆具招士先結
之後入弗解此知極之至也龎子曰願聞所以不改更始逾新之道鶡冠子曰成鳩
所謂得王鈇之傳者也龎子曰何謂王鈇鶡冠子曰王
鈇者非一世之器也以死遂生從中制
外之教也後世成至孫一靈羽理符日循功弗敢敗奉業
究制執正守内拙弗敢廢樓􁀙與旱
以新續故四時執効應錮不駿后得入
廟惑爽不嗣謂之焚祖命冐世禮嗣弗引奉
常弗内靈不食
祀家王不舉祭天將降咎皇神不享此所以不改更始逾新之道也故
主無異意民心不徙
與天合則萬年一范則近者親其善逺者慕

其德而無已是以其教不厭其用不弊故能疇合四海
以為一家而夷貉萬國皆以時朝服致績而莫敢
効增免聞者傳譯來歸其義莫能易其俗移其教故其威立而不犯流逺而不廢此素
皇内帝之法成鳩之所
枋以超等世世不可奪者也功日益月長故能與

天地存久此所以與神明體正之術也不待士史
蒼頡作書故後世莫能云其咎未聞不與道德究而能以為善者也
龎子曰如是古今之道同邪鶡冠子曰古者亦我而使
之久衆者亦我而使之衆耳何比異哉彼類善則萬世
不忘道惡則禍及其身尚奚怪焉龎子曰以
今之事觀古之道舟車相通衣服同采言語相知畫地

守之不能相犯殊君異長不能相使逆言過耳兵甲相
李百父母子且未易領
方若所言未有離中國之正也丘第之業域不出著居不連垝而曰成鳩氏周闔四海
為一家夷貉萬國莫不來朝其果情乎鶡冠子曰虎狼殺人烏蒼從上螾蛾從下

聚之六者異類然同時俱至者何也所欲同也由是觀
之有人之名則同人之情耳何故不可乎天度數之而行在一不少在萬不衆同如林木
積如倉粟斗石以陳升委無失也列地分民亦尚一也耳百父母子何能增減殊君異長又何出入若能正一萬國
同極德至四海又奚足闔也龎子曰果必信然
隂陽消散三百六十日各反其故天地跼跼
奚足以疑聖
人髙大内揣深淺逺近之理使鬼神一失不復息矣與天地相蔽至今尚在以鉦面達行宜乎哉成鳩之萬八千歳也
得此道者何辯誰氏
所用之國而天下利耳　　泰鴻第十

泰一者執大同之制調泰鴻之氣正神明之位者也故九
皇受傅以索其然之所生傅謂之得天之解傅謂之得天地之所始傅謂之道
得道之常傅謂之聖人聖人之道與神明相得故
曰道德郄始窮初
得齊之所出九皇殊制而政莫不
効焉故曰泰一泰皇問泰一曰天地人事三者孰急泰一曰
愛精養神内端者所以希天天也者神明之
所根也醇化四時陶埏無形刻鏤未萌離文將然者也地者承天之演備載以寧者也吾將告汝神

明之極天地人事三者復一也立置臣義所謂四則散以八風揆以六合事以四時寫
以八極照以三光牧以刑德調以五
音正以六律分以度數表以五色改以二氣致以南北齊以晦望受以明厯
日信出
信入南北有極度之稽也月信死信生進退有常數之稽也列星不亂其行代而不干位之稽也
天明三以定一則萬物莫
不至矣三時生長一時煞刑四時而定天地盡矣
夫物之始

也傾傾至其有也録録至其成形端端王王勿損勿益幼
少隨足以從師俗毋易天生
毋散天樸自若則清動之則濁神聖踐承翼之位以與神皇合德按圖正端以至無
極兩治四致閒以止息歸時

離氣以成萬業一來一徃視衡低仰五官六府分之有道無鉤無繩渾沌不分
大象不成事無經法精神相薄乃傷百族
偷氣相時後功可立
先定其利待物自至素次以法物至輒合法者天地
之正器也用法不正𤣥德不成上聖
者與天地接結六連而不解者也是故有道南面執政以衛神明左右前後静
侍中央開源流洋精㣲徃來傾傾繩繩内持以維外紐以綱行以理埶紀以終
始同一殊職立為明官五范四

時各以類相從昧𤣥生色音聲相衡東方者萬物立止焉故調以徴
南方者萬物華羽焉故調以羽西方者萬物成章焉故
調以商北方者萬物録臧焉故調以角中央者太一之位百神仰制焉故調以宫道以為先舉載神明華天上揚本出黄鍾所始為東方萬物唯隆

以木華物天下盡木也使居東方主春以火照物天下
盡火也使居南方主夏以金割物天下盡金也使居西
方主秋以水沉物天下盡水也使居北方主冬上為大
都天下盡土也使居中央守地天下盡人也以天子為
正調其氣和其
味聽其聲正其形迭徃
觀今故業可循也首尾易面
地理離經奪愛
令亂上滅天文理不
可知神明失從
文理者相明者也色味者相度者也藻華者
相成者也衆者我而衆之
故可以一范請也順愛之政殊類相通逆愛
之政同類相亡故聖人立天為父建地為

母范者非務使云必同知一期以使一人也
氾錯之天地之間而人人被其和和也者無形而有味者也同和者仁也
相容者義也仁
義者所樂同名也能同所樂無形内政
故聖知神方調於無形而物莫不從天受藻華以為神

明之根者也地受時
以為萬物原者也神聖詳理惡離制命之柄斂散華精以慰地責天者也調味章色正聲以定天地人事三者畢此矣　　泰録第十一

入論泰鴻之内出觀神明之外定制泰一之衷以為物稽天
有九鴻地有九州泰一之道九皇之傅請
成於泰始之末見不詳事於名理
之外范無形嘗無味以要名
理之所㑹范者味之正也味

者氣之父母也精㣲者天地之
始也不見形
臠而天下歸美焉名尸神明者大道是也夫
錯行合意扶義本仁積順之所成先聖之所生也
行其道者有其名為其事者有其功故天地成於元氣萬物乗於天地神聖乗於道德以究

其理若上聖皇天者先
聖之所倚威立有命也故致治之自
在己者也招髙者髙招庳者庳故成形而不變者度也未離已而在
彼者狎漚也陳體立節
萬世不易天地之位也分物紀名文聖明别神聖
之齊也法天居地去方錯圓
神聖之鑒也象說名物成功遂事隐彰不
相離神聖之
教也故流分而神生動
登而明生明見而形成形
成而功存故文者所以分物也理者所以紀名也
天地者同事而異域者也無規圓者天之文
也無矩方者地之理也天循文以動地循理以作者也

二端者神之法也神聖之人后先
天地而尊者也後天地生然知天地之始先天地亡然
知天地之終道包之故能知度之尊重焉故能改動之敏明焉故能制斷之精神者物之貴大者也内聖者精神之原也莫貴焉故靡不仰制焉制者所以衛精擢神致氣也幽則不洩簡則不煩不煩

則精明達故能役賢能使神明百化隨而變終始從而豫神明者積精微全
粹之所成也聖道神方要之極也帝
制神化治之期也故師為君而學為
臣上賢為天子次賢為三公髙為諸侯易姓而王不以祖籍為君者欲同一善之安也
彼天地動作於胸中然後事成於外萬物
出入焉然後生物無害
闓闔四時引移隂陽怨
沒澂物天下以為自然此神聖之所以絶
衆也聖原神文有驗而不可見者也
故過人可見絶人未逺也神明所以類合者也故神明錮結其紘類類生成用一不窮影則隨形響則應聲故形聲者天地之師也四時之功隂陽

不能獨為也聖王者不失本末故神明終始焉卒令八風三光之變經氣不常之故孰不
詔請都理焉故神靈威
明上變光疾徐緩急中動氣煞傷毁禍下在地故天地隂陽
之受命取象於神明之効既已見矣天者氣之所總出也
地者理之必然也故聖人者出之於天收之於地在天地
若隂陽者杜燥濕以法義與時遷焉二者聖人存
則治亡則亂者天失其文地失其理也以是知先
靈王百神者上德執大道凡此者物之長也及
至乎祖籍之世代繼之君身雖不賢然南面稱寡
猶不果亡者其能受教乎有道之士者也不然而能守

宗廟存國家者未之有也

　鶡冠子卷中

欽定四庫全書
　鶡冠子卷下
　　　　　　　　　　　　　宋　陸佃　解
　　世兵第十二
道有度數故神明可交也物有相
勝故水火可用也東西南北故形名可信也五帝在前三王在後上德已衰矣兵知俱起黄帝百
戰蚩尤

七十二堯伐有唐禹服有苗天不變其常地不易其則
隂陽不亂其氣生死不俛其位三光不改其用神明不
徙其法得失不兩張成敗不兩
立所謂賢不肖者古今一也君子不惰真人不
怠無見久貧賤則
據簡之伊尹酒保太公屠牛管子作革百里奚官奴
海内荒亂立為世師莫不天地善
謀日月不息迺成四時精習象神孰謂能之素成其用先知其故湯能以七十里放桀武王以百里伐紂知一不煩千方萬曲所雜齊同勝道不一知者計全明將不倍時而棄利勇士不怯
法而滅名欲踰至德之美者其慮不與俗同欲驗九天之髙者行不徑請
是以忠臣不先其身
而後其君寒心孤立懸命將軍野戰則國弊民罷城守
則食人灼骸計失其國削主困為天
下笑持國計者可以無詳乎固有過計有嘗試是以曹沬為魯將與齊三戰
而亡地千里使曹子計不顧後刎頸而死則不免為敗
軍擒將曹子以為敗軍擒將非勇也國削民滅非智也
身死君危非忠也夫死人之事者不能續人之

夀故退與魯君計桓公合諸侯曹子以一劔之任刦桓
公墠位之上顔色不變辭氣不悖三戰之所亡一旦而
反天下震動四鄰驚駭名傳後世扶杖於小愧者大功
不成故曹子去忿悁之心立終身之功棄細忿之愧立
累世之名故曹子為知時魯君為知人劇辛為燕將與
趙戰軍敗劇辛自剄燕以失五城自賊以為禍門身死
以危其君名實俱滅是謂失此不還人之計也非過材之䓶也
夫得道者務無大失凡人者務有小善小善積則多惡欲多惡則不積德不積則多難多難則濁濁則無知多欲則不博不博則多憂多憂
則濁濁則無知欲惡者知之所昏也夫强不能者僇之
其言辱是劇辛能絶而燕王
不知人也昔善戰者舉兵相從陳以五行戰以五音指

天之極與神同方類類生成用一不窮明者為法微道
是行齊過進退參之天地出實觸虚禽將破軍發如鏃矢動如雷霆暴疾𢷬虚殷
若壊牆執急節短用不縵縵避我
所死就吾所生趨吾所時援吾所勝故士不折北
兵不困窮得此道者驅用市人乗流以逝與道翺
翔翺翔授取錮據堅守呼吸鎮移與
時更為一先一後音律相奏一右一左道無不可

受數於天定位於地成名於人彼時之至安可復還安可控搏天地
不倚錯以待能度數相使隂陽相攻死生相攝氣威相
滅虚實相因得失浮縣兵以勢勝時不常使蚤晩絀贏反相殖生變化無
窮何可勝言水激則旱矢激則逺精神回薄振蕩相轉
遲速有命必中三五合散消息孰識其時
至人遺物獨與道俱縱驅委命與時徃來

盛衰死生孰識其期儼然至湛孰知其尤禍乎福之所
倚福乎禍之所伏禍與福如糾纆渾沌錯紛其狀若一交解形狀孰知其則
芴芒無貎唯聖人而後決其意斡流遷徙
固無休息終則有始孰知其極一目之羅不可以
得雀籠中之鳥空窺不出衆人唯唯安定禍
福憂喜聚門吉凶同域失反為得成反為敗
吳大兵强夫差以困越棲㑹稽勾踐霸世達人大觀乃

見其可橢枋一術奚足以游徃古來今事孰無
郵舜有不孝堯有不慈文王桎
梏管仲拘囚坱軋□垠孰􁀙得之至得無私泛泛乎若不繫之舟能者
以濟不能者以覆天不可與謀地不可與慮聖人捐物
從理與舍衆人域域廹於嗜欲小知立趨好惡
自懼夸者死權自貴矜容
列士徇名貪夫徇財至博不給知時何羞不肖繋俗
賢争於時細故□蒯奚足以疑事成欲得又奚足夸千
言萬説卒賞謂何勾踐不官
二國不定文王不幽武王不正管仲不羞辱名不與大賢功不得與三王鉦面備矣
　　備知第十三
天髙而可知地大而可宰萬物安之人情安取伯夷叔
齊能無盗而不能使人不意已申徒狄以為世溷濁不可居故負石自投於河不知水中之
亂有逾甚者德之盛山無徑迹澤無橋梁不相徃來舟
車不通何者其民猶赤子也有知者不以相欺役也有力者不以相臣主也是以鳥
鵲之巢可俯而窺也麋鹿羣居可從而係也
至世之衰父子相圖兄弟相疑何者其化薄而出於相以有為
也故為者敗之治者亂
之敗則傰亂則阿阿則理廢傰則義不立堯傳舜
以天下故好義者以為堯智其好利者以為堯愚湯武

放弑利其子好義者以為無道而好利之人以為賢為彼世不傳賢故有放君君
好傰阿故有弑主夫放弑之所加亡國之所在吾未見
便樂而安處之者也夫處危以妄安循哀以損
樂是故國有無服之喪無軍之兵可以先見也是故箕
子逃而搏仇牧商容拘而蹇叔哭
昔之登髙者下人代之㥄手

足為之汗出而上人乃始搏折枝而趨操
木止之者僇是故天下寒心而人主孤
立今世之處側者皆亂臣也其智足以使主不達其言
足以滑政其朋黨足以相甯於利害昔湯用伊尹周用
太公秦用百里楚用申麃齊用管子此數大
夫之所以髙世者皆亡國之忠臣所以死也由是觀之非其智能

難與也乃其時命者不可及也唯無如是時有所至而求時有所至而辭命有所至而闔命有所至而闢賢
不必得時也不肖不必失命也是故賢者守時而不肖
者守命今世非無舜之行也不知堯之故也非
無湯武之事也不知伊尹太公之故也費仲惡來得辛
紂之利而不知武王之伐之也比干子胥好忠諫而不

知其主之煞之也費仲惡來者可謂知心矣而不知事
比干子胥者可謂知事矣而不知心聖人者必兩備而
後能究一世
　　兵政第十四
龎子問鶡冠子曰用兵之法天之地之人之賞以勸戰
罰以必衆五者已圖然九夷用之而勝不必者其
故何也鶡冠子曰物有生

故金木水火未用而相制子獨不見夫
閉關乎立而倚之則婦人揭之仆而措之則不
擇性而能舉其中若操其端則雖選士不能絶地闗
尚一身而輕重異之者勢使之然也夫以闗言之則物
有而勢在矣九夷用之而勝不必者其不達物生者也
若達物生者五尚一
也耳龎子曰以五為一奈何鶡冠子曰天不能以早為
晩地不能以髙為下人不能以男為女賞不能勸不勝

任罰不能必不可龎子
曰取功奈何鶡冠子曰天不能使人人不能使天因物之然而窮達存焉之二也在權在勢在權故生財
有過富在勢故用兵有過勝財之生也力之於地順之
於天兵之勝也順之於道合之於人其弗知者以逆為
順以患為利以逆為順故其財貧以患為利故其兵禽
昔之知時者與道證弗知者危神明道之所亡神明之敗何物可以留其創故曰道乎

道乎與神明相保乎龎子曰何如而相保鶡冠
子曰賢生聖聖生道道生法法生神神生明神明者正之末也末受之本是故相保
　　學問第十五
龎子問鶡冠子曰聖人學問服師也亦有終始乎
抑其拾誦記辭闔棺而止乎鶡冠
子曰始於初問終於九道若不聞九道之解拾誦記辭

闔棺而止以何定乎龎子曰何謂九道鶡冠子曰一
曰道德二曰隂陽三曰法令四曰天官五曰神徵六曰
伎藝七曰人情八曰械器九曰處兵龎子曰願聞九道
之事鶡冠子曰道德者操行所以為素也隂陽者分數所以觀氣變也法令者主道治亂國之命也天官者
表儀祥兆下之應也
神徵者風采光景所以序怪也伎藝者如勝同任所以出無獨
異也人情者小大愚
知賢不肖雄俊豪英相萬也械器者假乗焉世用
國備也處兵者威柄所持立不敗之地也九道形
心謂之有靈后能見變而命之因其所為而定之若心無形靈

辭雖搏捆不知所之彼心為主則内將使外内無巧驗近則不及逺則
不至龎子曰禮樂仁義忠信願聞其合之於數
鶡冠子曰所謂禮者不犯者也所謂樂者無菑者
也所謂仁者同好者也所謂義者同惡者也所謂忠者
久愈親者也所謂信者無二響者也聖人以此六者卦世得失逆順之經夫離道非數不可以緒端不要元法不可以􁀙心體
表術裏原雖淺
不窮中虚外博雖博必虚龎子再拜曰有問戒哉雖毋
如是冥材乃健弗學孰能此天下至道而世主廢
之何哉鶡冠子曰不提生於弗器賤生於無所用
中河失船一壺千金貴賤無常時
使物然常知善善昭繆不易一揆至今不知善善故有
身死國亡絶祀滅宗細人猶然不能保夀義則自况
　　世賢第十六
卓襄王問龎煖曰夫君人者亦有為其國乎龎煖曰王獨不
聞俞跗之為醫乎已成必治鬼神避之楚王臨朝為隨
兵故若堯之任人也不用親戚而必使能其治病也不
任所愛必使舊醫楚王聞傳暮
􁀙在身必待俞跗
卓襄王曰善龎煖曰王其忘乎昔伊尹醫殷太公
醫周武王百里醫秦申麃醫郢原季醫晉范蠡醫越管仲醫齊而五國霸其善一也然道
不同數卓襄王曰願聞其數煖曰王獨不聞魏文侯之
問扁鵲耶曰子昆弟三人其孰最善
為醫扁鵲曰長兄最善中兄次之扁鵲最為下魏文侯
曰可得聞耶扁鵲曰長兄於病視神未有形而除之
故名不出於家中兄治
病其在毫毛故名不出於閭若扁鵲者鑱血脈投毒藥副肌膚間而名出聞於
諸侯魏文侯曰善使管子行醫術以扁鵲
之道桓公幾能成其霸乎凡此者不病病
治之無名使之無形至功之成其下謂之自然故良醫化之拙醫敗
之雖幸不死創伸股維卓襄王曰善寡人雖不能
無創孰能加秋毫寡人之上哉　　天權第十七
挈天地而能遊者謂之還名而不還於名之人
明照光照不能照已之明是也獨化終始隨能序致獨立宇宙無封謂之皇天
地浮懸天地之明委命
相鬲謂之時通而鬲謂之道連萬物領天地合膊同根命曰宇宙
知宇故無不容也知宙故無不足也知德故
無不安也知道故無不聽也知物故無不然也知一而
不知道故未能裏也昔行不知所如徃
而求者則必惑索所不知求之象者則必弗得
故人者莫不蔽於
其所不見鬲於其所不聞塞於其所不開詘於其所不
能制於其所不勝世俗之衆籠乎此五也而不通此未
見而有形故曰有無軍之兵有無服之
喪人之輕死生之故也人之輕安危之故也夫
蚊䖟墜乎千仞之谿乃始翺翔而成其容牛馬墜焉碎而無形
由是觀之則大者不便重者創深
兵者渉死而取生陵危而取安是
故言而然道而當故一
蚋􁀙膚不寐至旦半糠入目四方弗治所謂蔽者豈必
障於帷􁀙隐於帷薄哉周平弗見之謂蔽故病視而目弗見疾聽而耳弗聞䝉故知能與其
所聞見俱盡鬲故奠務行事與其任力俱終塞故四發上統而不續而消亡夫道者必

有應而後至事者必有德而後成夫
德知事之所成成之所得而後曰我能成之成無為得無來詳察其道何由然哉迷徃
以觀今是以知其未能彼立表而望者不惑按
法而割者不疑固言有以希之也夫望而無表割無法
其惑之屬耶所謂惑者非無日月之明四時之序星辰
之行也因乎反兹而之惑也
惑故疾視愈亂惇而易方兵有符而道有
驗備必豫具慮必蚤定下因地利制以
五行左木右金前火後水中土營軍陳士不失其宜五
度既正無事不舉招摇在上繕者作下
取法於天四時求象春用蒼
龍夏用赤鳥秋用白虎冬用𤣥武天地已得何物不可
宰理之所居謂之地神之所形謂之天知天故能一舉
而四致並起而獨成鳥乗隨隨􁀙蜚垂􁀙故昔善討者非以求利將以明數昔善戰者
非以求勝將以明勝獨不見夫隐者乎設使知之
其知之者屈已知之矣若其弗知者雖師而説尚不曉
也悲乎夫蔽象鬲塞之人

未敗而崩未死而禽設兵取國武之美也不動取國文
之華也士益武人不益文一者寡愛不可勝論耳者可以聽調聲而不能
為調聲目者可以視異形而不能為異形口者可以道
神明而不能為神明故先
王之服師術者呼往發䝉釋約解刺達昏開明而且知
焉故能説適計險歴越踰俗軼倫越等知略

之見遺跋衆人求絶紹逺難之在前者能當
之難之在後者能章之要領天下而無疏則逺乎敵國之制戰勝攻取之道應
物而不窮以一宰萬而不總類類
生之耀名之所在究賢
能之變極蕭楯之元謂之無方之傳著乎

無封之宇制事内不能究其形者用兵外不
能充其功彼兵者有天有人有地兵極人人極地地極天天有勝地有維人有成故善用
兵者慎以天勝以地維以人成三者明
白何設不可圖所謂天者非以無驗有勝非以日勢之長而萬物之所受服者邪彼天生物而不物者其原隂陽也四時生長收

藏而不失序者其權音也音在乎不可傳者其功英也故所肄學
兵必先天權陳以五行戰以五音左倍宫角右挾商羽
徵君為隨以􁊶無素之衆陸溺
溺人故能徃來竇決獨金而不連絶道之紀亂天之文干音

之謂違物之情天之不綱其咎燥凶欲無亂逆謹司天英
天英各失三軍無實夫不英而實孰有其物
常聖博古今復一
日者天地之所待而闔耳故天權
神曲五音術兵逸言曰章以禍
福若合符節凡事者生於慮成於務失於驚

　　能天第十八
原聖心之作情隐㣲而後起散無方而求監焉軼𤣥眇而后
無抗澂幽而思謹焉截六際而不絞觀乎孰莫聽乎無罔極乎無係論乎窈冥
湛不亂紛故能絶塵埃而立乎太清徃無與俱來無

與偕希備寡屬孤而不伴
所以無疵保然獨
至傳未有之將然領無首之即次
度十五而用事量徃來而廢興因動静而結生能
天地而舉措自然形也不可改也竒耦數也不可
增減也成敗兆也非而長也故其得道以
立者地能立之其得道以仆者地弗能立也其得

道以安者地能安之其得道以危者地弗能安也其得
道以生者天能生之其得道以死者天弗能生也其得
道以存者天能存之其得道以亡者天弗能存
也彼安危勢也存亡理也何可責於天道鬼神奚與一者德之賢
也聖者賢之愛也道者聖之所吏也至
之所得也以至圖弗能載名弗能舉口不可以致其意貎不可

以立其狀若道之象門戸是也賢不肖愚知由焉
出入而弗異也道者開物者也非齊物者也故聖道也道非聖也道者通
物者也聖者序物者也是以有先王之道而無道之先
王故聖人者後天地而生而知天地之
始先天地而亡而知天地之終力不若天地而知天地
之任氣不若隂陽而能為之經不若萬物多而能為之
正不若衆美麗而能舉善指過焉不若道德富而能為

之崇不若神明照而能為之主
不若鬼神潛而能著其靈不若金石固而能燒其
勁不若方圓治而能陳其形昔之得道以立至今
不遷者四時太山是也其得道以危至今不可安者苓
巒堙谿橐木降風是
也其得道以生至今不亡者日月星辰是也其得道以
亡至今不可存者苓葉遇霜朝露遭日是也故聖人者
取之於勢而弗索於察勢者其專而在已者也察
者其散而之物者也物乎物芬芬份份孰不從
一出至一易故定審於人觀變於物口者所
以抒心誠意也或不能俞受究暁揚其
所謂或過其實故行異者相非道異者相戾詖辭者革
物者也聖人知其所
離淫辭者因物者也聖人
知其所合詐辭者沮物者也聖人知其所飾遁辭者請物者也聖人知其所極正辭

者恵物者也聖人知其所立立者能効
其所可知也莫能道其所不及明
諭外内後能定人一在而不可見道
在而不可專切譬于淵其深不測凌凌乎泳澹波而不
竭彼雖至人能以練其精神修其耳目整飾
其身若合符節小大曲制無所遺失逺近
邪直無所不及是以徳萬人者謂之俊徳千人者
謂之豪徳百人者謂之英故聖者言之凡也
　　武靈王第十九
武靈王問龎煥曰寡人聞飛語流
傳曰百戰而勝非善之善者也不戰而勝善之善者也
願聞其解龎煥曰工者貴無與争故大上用計謀
其次因人事其下戰克用計謀者熒惑敵國之主使變
更淫俗哆恭憍恣而無聖人之數愛人而

與無功而爵未勞而賞喜則釋罪怒則妄殺法民而自慎少人而自至繁無用
嗜龜占髙義下合意内之人所謂因
人事者結幣帛用貨財閉近人之復其口使其所謂是者盡非也所謂非者盡是也離君之
際用忠臣之路所謂戰克者其國已素破兵從而
攻之因句踐用此而吳國亡楚用此而
陳蔡舉三家用此而智氏亡

韓用此而東分今世之言兵也皆强大者必勝小弱者必滅
是則小國之君無覇王者而萬乗之主無破亡也昔夏
廣而湯狹殷大而周小越弱而吳强此所謂不戰而勝善之善者也此隂經之法夜行之道天
武之類也今或僵尸百萬流血千里而勝未決也以為
功計之每已不若是故聖人昭然獨思忻然獨喜
若夫耳聞金鼓之聲而希功目見旌旗之色而希

陳手握兵刃之枋而希戰出進合鬬而希勝是襄
主之所破亡也武靈慨然歎曰存亡在身微乎哉福之
所生寡人聞此日月有以自觀昔克徳者不詭命得要者其言不衆

　鶡冠子卷下
