明張之象註大夫曰諸侯以國為家其憂在内天子以八極為境其慮在外故宇小者用菲功巨者用大是以縣官開園池總山海致利以助貢賦修溝渠立諸農廣田收盛苑囿太僕水衡少府大農嵗課諸入田收之利池籞之假及北邊置任田官以澹諸用猶不足今欲罷之絶其原杜其流上下俱殫困乏之應也雖好省事節用如之何其可也文學曰古者制地足以養民民足以承其上千乗之國百里之地公侯伯子男各充其求澹其欲秦兼萬國之地有四海之富而意不澹非宇小而用菲者欲多而下不堪其求也語曰厨有腐肉國有饑民廐有肥馬路有餧人今狗馬之養蟲獸之食豈特腐肉秣馬之費哉無用之官不急之作服淫侈之變無功而衣食縣官者衆是以上不足而下困乏也今不減除其本而欲澹其末設機利造田畜與百姓争薦草與商賈爭市利非所以明主徳而相國家也夫男耕女織天下之大業也故古者分地而處之利田畆而事之是以業無不食之地國無乏作之民今縣官之多張苑囿公田池澤公家有鄣假之名而利歸權家三輔廹近於山河地狹人衆四方並臻粟米薪菜不能相澹公田轉假桑榆菜菓不植地力不盡愚以為非先帝之開苑囿池籞可賦歸之於民縣官租稅而已假稅殊名其實一也夫如是匹夫之力盡於南畆匹婦之力盡於麻枲田野辟麻枲治則上下俱衍何困乏之有矣大夫黙然視其丞相御史御史進曰昔太公封於營丘辟草萊而居焉地薄人少於是通利末之道極女紅之巧是以鄰國交於齊財畜貨殖世為彊國管仲相桓公襲先君之業行輕重之變南服彊楚而伯諸侯今大夫各修太公桓管之術總一鹽鐵通山川之利而萬物殖是以縣官用饒足民不困乏本末並利上下俱足此籌計之所致非獨耕桑農業也文學曰禮義者國之基也而權利者政之殘也孔子曰能以禮讓為國乎何有伊尹太公以百里興其君桓公以千乗之齊而不能至於王其所務非也故功名隳壞而道不濟當此之時諸侯莫能以德而爭於公私故以權相傾今天下合為一家利末惡欲行淫巧惡欲施大夫君以心計册國用構諸侯參以酒𣙜咸陽孔僅增以鹽鐵江充耕谷之等各以鋒銳言利末之事析秋毫可謂無間矣非特管仲設九府徼山海也然而國家衰耗城郭空虗故非崇仁義無以化民非力本農無以富邦也御史曰水有猵獺而池魚勞國有強禦而齊民消故茂林之下無豐草大塊之間無美苗夫理國之道除穢鉏豪然後百姓均平各安其宇張廷尉論定律令明法以繩天下誅姦猾絶并兼之徒而強不凌弱衆不暴寡大夫各運籌册逹國用籠天下鹽鐵諸利以排富商大賈買官贖罪損有餘補不足以齊黎民是以兵革東西征伐賦歛不増而用足夫損益之事賢者所覩非衆人之所知也文學曰扁鵲撫息脉而知疾所由生陽氣盛則損乏而調隂寒氣盛則損乏而調陽是以氣脉調和而邪氣無所留矣夫拙醫不知脉理之腠血氣之分妄刺而無益於疾傷肌膚而已矣今欲損有餘補不足富者益富貧者益貧矣嚴法任刑欲以禁暴止姦而姦猶不止意者非扁鵲之用鍼石故衆人未得其職也御史曰周之建國也盖千八百諸侯其後強吞弱大兼小并為六國六國連兵結難數百年内拒敵國外攘四夷由此觀之兵甲不休戰伐不乏軍旅外奉倉庫内實今以天下之富海内之財百郡之貢非特齊楚之畜趙魏之庫也計委量入雖急用之宜無乏絶之時顧大農等以術體躬稼則后稷之烈軍四出而用不繼非天之財少也用鍼石調均有無補不足亦非也上大夫君與治粟都尉管領大農事炙刺稽滯開利百脉是以萬物流通而縣官富實當此之時四方征暴亂車甲之費克獲之賞皆澹大司農此皆扁鵲之力而鹽鐵之福也文學曰邉郡山居谷處隂陽不和寒凍裂地衝風飄鹵沙石凝積地勢無所宜中國天地之中隂陽之際也日月經其南斗極出其北含衆和之氣産育庶物今去而侵邉多斥不毛寒苦之地是猶棄江臯河濱而田於嶺坂菹澤也轉倉廩之委飛府庫之財以給邉民中國困於繇役邊民苦於戍禦力耕不便種糴無桑麻之利仰中國絲絮而後衣之皮裘蒙毛曾不足盖形夏不失複冬不離窟父子夫婦内藏於專室土圜之中中外空虗扁鵲何力而鹽鐵何福也御史曰内郡人衆水泉薦草不能相澹地勢温濕不宜牛馬民蹠耒而耕負擔而行勞罷而寡功是以百姓貧苦而衣食不足老弱負輅於路而列卿大夫或乗牛車孝武皇帝平百越以為囿圃却羌胡以為苑囿是以珍怪異物充於後宮騊駼駃騠實於外廐匹夫莫不乗堅良而民間厭橘柚由此觀之邊郡之利亦饒矣而曰何福之有未通於計也文學曰禹平水土定九州四方各以土地所生貢獻足以充宫室供人主之欲膏壤萬里山川之利足以富百姓不待蠻貊之地逺方之物而用足徃者未伐胡越之時繇賦省而民富足温衣飽食藏新食陳布帛充用牛馬成羣農夫以馬耕載而民莫不騎乗當此之時却走馬以糞其後師旅數發戎馬不足牸牝入陣故駒犢生於戰地六畜不育於家五榖不殖於野民不足於糟糠何橘柚之所厭傳曰大軍之後累世不復方今郡國田野有壟而不墾城郭有宇而不實邉郡何饒之有乎御史曰古者制田百歩為畆民井田而耕什而籍一義先公而後已民臣之職也先帝哀憐百姓之愁苦衣食不足制田二百四十歩而一畆率三十而稅一惰民不務田作饑寒及已固其理也其不耕而欲播不種而欲穫鹽鐵又何過乎文學曰什一而籍民之力也豐耗美惡與民共之民饉已不獨衍民衍已不獨饉故曰什一者天下之中正也田雖三十而以頃畆出稅樂歳粒米狼戾而寡取之凶年饑饉而必求足加之以口賦更繇之役率一人之作中分其功農夫悉其所得或假貸而益之是以百姓疾耕力作而饑寒遂及已也築城者先厚其基而求其髙畜民者先厚其業而後求其澹論語曰百姓足君孰與不足乎御史曰古者諸侯爭強戰國並起甲兵不休民曠於田疇什一而藉不違其職今賴陛下神靈甲兵不動乆矣然則民不齊出於南畆以口率被墾田而不足空倉廩而賑貧乏寖益日甚是以愈惰而仰利縣官也為斯君者亦病矣反以身勞民民猶背恩棄義而逺流亡避匿上公之事民相倣傚田地日蕪租賦不入抵扞縣官君雖欲足誰與之足乎文學曰樹木數徙則􁌐蟲獸徙居則壊故代馬依北風飛鳥翔故巢莫不哀其生由此觀之民非利避上公之事而樂流亡也徃者軍陣數起用度不足以貲徵賦常取給見民田家又被其勞故不齊出於南畆也大抵逋流皆在大家吏正畏憚不敢督責刻急細民細民不堪流亡逺去中家為之色出後亡者為先亡者服事録民數創於惡吏故相去尤甚而就少愈多傳曰政寛者民死之政急者父子離是以田地日荒城郭空虚夫牧民之道除其所疾適其所安安而不擾使而不勞是以百姓勸業而樂公賦若此則君無賑於民民無利於上上下交議而頌聲作故取而民不厭役而民不苦靈臺之詩非或使之民自為之若斯則君何不足之有乎御史曰古者十五入太學與小役二十冠而成人與戎事五十以上血脉溢剛曰艾壯詩曰方叔元老克壯其猶故商師若荼周師若烏今陛下哀憐百姓寛力役之政二十三始賦五十六而免所以輔耆壯而息老艾也丁者治其田里老者修其塘園儉力趨時無饑寒之患不治其家而訟縣官亦悖矣文學曰十九年已下為殤未成人也二十而冠三十而娶可以從戎事五十已上曰艾老杖於鄉不從力役所以扶不足而息髙年也鄉飲酒之禮耆老異饌所以優耆耄而明養老也故老者非肉不飽非帛不煖非杖不行今五十已上至六十與子孫服輓輸並給徭役非養老之意也古有大䘮者君三年不呼其門通其孝道遂其哀戚之心也君子之所重而自盡者其惟親之䘮乎周公抱成王聼天下恩塞海内澤被四表矧惟南面含仁保德靡不得其所詩云夙夜基命宥宻陛下富於春秋委任大臣公卿輔政政教未均故庶人議也御史黙不答也大夫曰王者包含并覆普愛無私不為近重施不為逺遺恩今俱是民也俱是臣也安危勞佚不齊獨不當調耶不念彼而獨計此斯亦好議矣緣邉之民處寒苦之地距強胡之難烽燧一動有沒身之累故邉民百戰而中國恬臥者以邊郡為蔽扞也詩云莫非王事而我獨勞刺不均也是以聖王懐四方獨苦興師推却胡越逺冦國安災散中國肥饒之餘以調邊境邊境強則中國安中國安則晏然無事何求而不得也文學曰古者天子之立於天下之中縣内方不過千里諸侯列國不及不食之地禹貢至於五千里民各供其君諸侯各保其國是以百姓均調而繇役不勞也今推胡越數千里道路廻逺士卒勞罷故邉民有刎頸之禍而中國有死亡之患此百姓所以囂囂而不黙也夫治國之道由中及外自近者始近者親附然後來逺百姓内足然後䘏外故羣臣論或欲田輪臺明主不許以為先救近務及時本業也故下詔曰當今之務在於禁苛暴止擅賦力本農公卿宜承意請减除不任以佐百姓之急今中國弊落不憂務在邉境意者地廣而不耕多種而不耨費力而無功詩云無田甫田維莠驕驕其斯之謂歟大夫曰湯武之伐非好用兵也周宣王辟國千里非貪侵也所以除冦賊而安百姓也故無功之師君子不行無用之地聖王不貪先帝舉湯武之師定三垂之難一面而制敵匈奴遁逃因河山以為防故去沙石鹹鹵不食之地故割什辟之縣棄造陽之地以與胡省曲塞據河險守要害以寛繇役保士民由此觀之聖主用心非務廣地以勞衆而已矣文學曰秦之用兵可謂極矣蒙恬斥境可謂逺矣今踰䝉恬之塞立郡縣冦虜之地地彌逺而民滋勞朔方以西長安以北新郡之功外城之費不可勝計非徒是也司馬唐蒙鑿西南夷之塗巴蜀弊於卭筰横海征南夷樓舩戍東越荆楚罷於甌駱左將伐朝鮮開臨洮燕齊困於穢貉張騫通殊逺納無用府庫之藏流於外國非特什辟之費造陽之役也由此觀之非人主用心好事之臣為縣官計過也大夫曰挾管仲之知者非為厮役之使也懐陶朱之慮者不居貧困之處文學能言而不能行居下而訕上處貧而非富大言而不從髙厲而行卑誹譽訾議以要名采善於當世夫禄不過秉握者不足以言治家不滿儋石者不足以計事儒皆貧羸衣冠不完安知國家之政縣官之事乎何什辟造陽也文學曰夫賤不周知貧不妨行顔淵屢空不為不賢孔子不容不為不聖及將以貎舉人以才進士則太公終身鼔刀而寗戚不離飯牛矣古之君子守道以立名修身以俟時不以窮變節不以賤易志惟仁之處惟義之行臨財不苟見利反義不義而富無名而貴仁者不為也故曾參閔子不以其仁易晉楚之富伯夷不以其行易諸侯之位是以齊景公有馬千駟而不能與之爭名孔子曰賢哉回也一簞食一瓢飲在於陋巷人不堪其憂回也不改其樂故惟仁者能處約樂貧小人富斯暴貧斯濫矣陽子曰為仁不富為富不仁苟先利而後義取奪不厭公卿積億萬大夫積千金士積百金利己并財以聚百姓寒苦流離於路儒獨何以完其衣冠也大夫曰余結髪束脩年十三幸得宿衛給事輦轂之下以至卿大夫之位獲禄受賜六十有餘年矣車馬衣服之用妻子僕養之費量入為出儉節以居之奉禄賞賜一二籌册之積浸以致富成業故分土若一賢者能守之分財若一知者能籌之夫子貢之廢著陶朱公之三至千金豈必賴之民哉運之方寸轉之息耗取之貴賤之間耳文學曰古者事業不二利禄不兼然後諸業不相逺而貧富不相懸也夫乗爵禄以謙讓者名不可勝舉也因權勢以求利者入不可勝數也食湖池管山海芻蕘者不能與之爭澤商賈不能與之爭利子貢以布衣致之而孔子非之况以勢位求之者乎故古者大夫思其仁義以充其位不為權利以充其私也大夫曰山岳有饒然後百姓澹焉河海有潤然後民取足焉夫尋常之汚不能溉陂澤丘阜之木不能成宮室小不能苞大少不能澹多未有不能自足而能足人者也未有不能自治而能治人者也故善為人者能自為者也善治人者能自治者也文學不能治内安能理外乎文學曰行逺者假於車濟江海者因於舟公輸子能因人主之材木以搆宮室臺榭而不能自為專室狹廬材不足也歐冶能因國君以為金鑪大鍾而不能自為一鼎盤材無其用也君子因人主之正朝以和百姓潤衆庶而不能自饒其家勢不便也故舜耕於歴山恩不及州里太公屠牛於朝歌利不及妻子及其見用恩流八荒德溢四海故舜假之堯太公因之周君子能修身以假道者不能枉道而假財也大夫曰道懸於天物布於地知者以衍愚者以困子貢以著積顯於諸侯陶朱公以貨殖尊於當世富者交焉貧者澹焉故上自人君下及布衣之士莫不戴其德稱其仁原憲孔伋當世被饑寒之患顔回屢空於窮巷當此之時迫於窟穴拘於緼袍雖欲假財信姦佞亦不能也文學曰孔子云富而可求也雖執鞭之事吾亦為之如不可求從吾所好君子求義非苟富也故刺子貢不受命而貨殖焉君子遭時則富且貴不遇退而樂道不以利累已故不違義而妄取隠居修節不欲妨行故不毁名而趨勢雖附之以韓魏之家非其志則不居富貴不能榮謗毁不能傷也故原憲之緼袍賢於季孫之狐貉趙宣孟之魚食甘於知伯之芻豢子思之銀佩美於虞公之垂棘魏文侯軾段干木之閭非以其有勢也晉文公見韓慶下車而趨非其多財以其富於仁充於徳也故貴何必財亦仁義而已矣