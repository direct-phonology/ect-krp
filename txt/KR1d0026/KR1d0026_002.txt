昬禮下達納采用鴈主人筵于戶西西上右几使者玄端至擯者出請事入吿主人如賔服迎于門外再拜賔不荅拜揖入至于廟門揖入三揖至于階三讓主人以賔升西靣賔升西階當阿東靣致命主人阼階上北靣再拜授于楹間南靣賔降出主人降授老鴈擯者出請賔執鴈請問名主人許賔入授如初禮擯者出請賔吿事畢入吿出請醴賔賔禮辭許主人徹几改筵東上側尊甒醴于房中主人迎賔于廟門外揖讓如初升主人北靣再拜賔西階上北靣荅拜主人拂几授校拜送賔以几辟北靣設于坐左之西階上荅拜賛者酌醴加角柶靣葉出于房主人受醴靣枋筵前西北靣賔拜受醴復位主人阼階上拜送賛者薦脯醢賔卽筵坐左執觶祭脯醢以柶祭醴三西階上北靣坐啐醴建柶興坐奠觶遂拜主人荅拜賔即筵奠于薦左降筵北靣坐取脯主人辭賔降授人脯出主人送于門外再拜納吉用鴈如納采禮納徴玄纁束帛儷皮如納吉禮請期用鴈主人辭賔許告期如納徴禮期初昬陳三鼎于寢門外東方北靣北上其實特豚合升去蹄舉肺脊二祭肺二魚十有四腊一肫髀不升皆飪設扃鼏設洗于阼階東南饌于房中醯醬二豆菹醢四豆兼巾之黍稷四敦皆蓋大羹湆在爨尊于室中北墉下有禁玄酒在西綌幂加勺皆南枋尊于房戸之東無玄酒篚在南實四爵合卺主人爵弁纁裳緇袘從者畢玄端乗墨車從車二乗執燭前馬婦車亦如之有裧至于門外主人筵于戸西西上右几女次純衣纁袡立于房中南靣姆纚笄宵衣在其右女從者畢袗玄纚笄𬒳顈黼在其後主人玄端迎于門外西靣再拜賔東靣荅拜主人揖入賔執鴈從至于廟門揖入三揖至于階三讓主人升西靣賔升北靣奠鴈再拜稽首降出婦從降自西階主人不降送壻御婦車授綏姆辭不受婦乗以几姆加景乃驅御者代壻乗其車先俟于門外婦至主人揖婦以入及寢門揖入升自西階媵布席于奥夫入于室即席婦尊西南靣媵御沃盥交贊者徹尊幂舉者盥出除鼏舉鼎入陳于阼階南西靣北上匕俎從設北靣載執而俟匙者逆退復位于門東北靣西上贊者設醬于席前菹醢在其北俎入設于豆東魚次腊特于俎北贊設黍于醬東稷在其東設湆于醬南設對醬于東菹醢在其南北上設黍于腊北其西稷設湆于醬北御布對席贊啓會卻于敦南對敦于北贊吿具揖婦即對筵皆坐皆祭祭薦黍稷肺贊爾黍授肺脊皆食以湆醬皆祭舉食舉也三飯卒食贊洗爵酌酳主人主人拜受贊戶內北靣荅拜酳婦亦如之皆祭贊以肝從皆振祭嚌肝皆實于菹豆卒爵皆拜贊荅拜受爵再酳如初無從三酳用卺亦如之贊洗爵酌于戶外尊入戶西北靣奠爵拜皆荅拜坐祭卒爵拜皆荅拜興主人出婦復位乃徹于房中如設于室尊否主人說服于房媵受婦說服于室御受姆授巾御衽于奥媵祍良席在東皆有枕北止主人入親說婦之纓燭出媵餕主人之餘御餕婦餘賛酌外尊酳之媵侍于戸外呼則聞夙興婦沭浴纚笄宵衣以俟見質明賛見婦于舅姑席于阼舅即席席于房外南靣姑即席婦執笲棗栗自門入升自西階進拜奠于席舅坐撫之興荅拜婦還又拜降階受笲腵脩升進北靣拜奠于席姑坐舉以興拜授人賛醴婦席于戶牖間側尊甒醴于房中婦疑立于席西賛者酌醴加柶靣枋出房席前北靣婦東靣拜受賛西階上北靣拜送婦又拜薦脯醢婦升席左執觶右祭脯醢以柶祭醴三降席東靣坐啐醴建柶興拜賛荅拜婦又拜奠于薦東北靣坐取脯降出授人于門外舅姑入于室婦盥饋特豚合升側載無魚腊無稷並南上其他如取女禮婦賛成祭卒食一酳無從席于北墉下婦徹設席前如初西上婦餕舅辭易醬婦餕姑之饌御賛祭豆黍肺舉肺脊乃食卒姑酳之婦拜受姑拜送坐祭卒爵姑受奠之婦徹于房中媵御餕姑酳之雖無娣媵先於是與始飯之錯舅姑共饗婦以一獻之禮舅洗于南洗姑洗于北洗奠酬舅姑先降自西階婦降自阼階歸婦俎于婦氏人舅饗送者以一獻之禮酬以束錦姑饗婦人送者酬以束錦若異邦則贈丈夫送者以束錦若舅姑旣没則婦入三月乃奠菜席于廟奥東靣右几席于北方南靣祝盥婦盥于門外婦執笲菜祝帥婦以入祝告稱婦之姓曰某氏來婦敢奠嘉菜于皇舅某子婦拜扱地坐奠菜於几東席上還又拜如初婦降堂取笲菜入祝曰某氏來婦敢告于皇姑某氏奠菜于席如初禮婦出祝闔牖戸老醴婦于房中南靣如舅姑醴婦之禮壻饗婦送者丈夫婦人如舅姑饗禮記士昬禮凡行事必用昬昕受諸禰廟辭無不腆無辱摰不用死皮帛必可制腊必用鮮魚用鮒必殽全女子許嫁笄而醴之稱字祖廟未毀教于公宫三月若祖廟巳毀則教于宗室問名主人受鴈還西靣對賔受命乃降祭醴始扱壹祭又扱再祭賔右取脯左奉之乃歸執以反命納徴執皮攝之內文兼執足左首隨入西上參分庭一在南賔致命釋外足見文主人受幣士受皮者自東出于後自左受遂坐攝皮逆退適東璧父醴女而俟迎者母南靣于房外女出于母左父西靣戒之必有正焉若衣若笄毋戒諸西階上不降婦乗以几從者二人坐持几相對婦入寢門賛者徹尊幂酌玄酒三屬于尊棄餘水于堂下階間加勺笲緇被纁裏加于橋舅荅拜宰徹笲婦席薦饌于房饗婦姑薦焉婦洗在北堂直室東隅篚在東北靣盥婦酢舅更爵自薦不敢辭洗舅降則辟于房不敢拜洗凡婦人相饗無降婦入三月然後祭行庻婦則使人醮之婦不饋昬辭曰吾子有惠貺室某也某有先人之禮使某也請納采對曰某之子憃愚又弗能敎吾子命之某不敢辭致命曰敢納采問名曰某旣受命將加諸卜敢請女爲誰氏對曰吾子有命且以備數而擇之某不敢辭醴曰子爲事故至於某之室某有先入之禮請醴從者對曰某旣得將事矣敢辭先人之禮敢固以請某辭不得命敢不從也納吉曰吾子有貺命某加諸卜占曰吉使某也敢告對曰某之子不敎唯恐弗堪子有吉我與在某不敢辭納徴曰吾子有嘉命貺室某也某有先人之禮儷皮束帛使某也請納徴致命曰某敢納徴對曰吾子順先典貺某重禮某不敢辭敢不承命請期曰吾子有賜命某旣申受命矣惟是三族之不虞使某也請吉日對曰某旣前受命矣唯命是聽曰某命某聽命于吾子對曰某固唯命是聽使者曰某使某受命吾子不許某敢不告期曰某日對曰某敢不敬須凡使者歸反命曰某旣得將事矣敢以禮告主人曰聞命矣父醮子命之曰往迎爾相承我宗事勗帥以敬先妣之嗣若則有常子曰諾唯恐弗堪不敢忘命賔至擯者請對曰吾子命某以兹初昬使某將請承命對曰某固敬具以須父送女命之曰戒之敬之夙夜毋違命毋施衿結帨曰勉之敬之夙夜無違宫事庶母及門內施鞶申之以父母之命命之曰敬恭聽宗爾父母之言夙夜無愆視諸衿鞶壻授綏姆辭曰未敎不足與爲禮也宗子無父母命之親皆没己躬命之支子則稱其宗弟稱其兄若不親迎則婦入三月然後壻見曰某以得爲外昬姻請覿主人對曰某以得爲外昬姻之數某之子未得濯漑於祭祀是以未敢見今吾子辱請吾子之就宫某將走見對曰某以非他故不足以辱命請終賜見對曰某得以爲昬姻之故不敢固辭敢不從主人出門左西靣壻入門東靣奠摯再拜出擯者以摯出請受壻禮辭許受摯入主人再拜受壻再拜送出見主婦主婦闔扉立于其内壻立于門外東靣主婦一拜壻荅再拜主婦又拜壻出主人請醴及揖讓入醴以一獻之禮主婦薦奠酬無幣壻出主人送再拜