儀禮卷第十五
特牲饋食禮第十五　鄭氏注
特牲饋食之禮不諏日

及筮日主人冠端玄卽位于門外
西面子姓兄弟
如主人之服立于主人之南西面北上
有司羣
執事如兄弟服東面北上席于門中
闑西閾外筮人取筮于西
塾執之東面受命于主人
宰自主人之左賛命命曰孝孫某筮
來日某諏此某事適其皇祖某子尚饗

筮者許諾還卽席西面坐卦者在左卒筮寫
卦筮者執以示主人
主人受視反之筮者還東面長占卒
告于主人占曰吉若不吉則
筮逺日如初儀宗人吿事畢前期三
日之朝筮尸如求日之儀命筮曰孝孫某諏
此某事適其皇祖某子筮某之某爲尸尚饗

乃宿尸
主人立于尸外門外子姓
兄弟立于主人之後北面東上
尸如主人服出門左西面
主人辟皆東面北上主人再拜尸荅
拜宗人擯辭如初卒曰筮子爲某尸
占曰吉敢宿
祝許諾致命
尸許諾主人再拜稽首
尸入主人退宿
賔賔如主人服出門左西面再拜主人東面
荅再拜宗人擯曰某薦歲事吾子將涖之敢
宿賔曰某
敢不敬從主人再拜賔荅拜主人退賔拜送
厥明夕陳鼎于門外北面北上有鼏
棜在其南南順實獸于
其上東首牲
在其西北首東足設
洗于阼階東南壷禁在東序豆籩鉶在東房
南上凡席兩敦在西堂
主人及子姓兄弟即位于門東如初
賔及衆賔即位于門西東面北上
宗人祝立于賔西北東面南上
主人再拜賔荅再拜三拜衆
賔衆賔荅再拜主人揖入
兄弟從賔及衆賔從即位于堂下如外位
宗人升自西階視壺濯及豆籩反降東北
面吿濯具
賔出主人出皆復外位
宗人視牲吿充雍正作豕
宗人舉獸尾告備舉鼎鼏告潔請
期曰羮飪
吿事畢賔出主人拜送夙興主人
服如初立于門外東方南面視側殺
主婦視饎爨于西
堂下
亨于門外東方西面北上
羮飪實鼎陳于門外如
初尊于戸東玄酒在西
實豆籩鉶陳于房中如初
執事之爼陳于階間二列北上
盛兩敦
陳于西堂藉用萑几席陳于西堂如𥘉
尸盥匜水實于槃中簞巾在
門内之右
祝筵几于室中東面
主婦纚笄宵衣立于房中南面

主人及賔兄弟羣執事卽位于門
外如𥘉宗人吿有司具主人拜賔如𥘉
揖入即位如𥘉佐食北面立于中庭
主人及祝升祝先入主人從
西面于戸内
主婦盥于房中薦兩豆葵菹
蝸醢醢在北宗人遣
佐食及執事盥出主人降及
賔盥出主人在右及佐食舉牲鼎賔長在右
及執事舉魚腊鼎除鼏
宗人執畢先入當
阼階南面

鼎西面錯右人抽扃委
于鼎北賛者錯爼加七
乃朼
佐食升肵爼鼏之設于阼
階西
卒載加七于鼎主人升入
復位爼入設于豆東魚次腊特于爼北
主婦設兩敦黍
稷于爼南西上及兩鉶芼設于豆南南陳
祝洗酌奠奠于鉶南遂命
佐食啓㑹佐食啓㑹郤于敦南出立于戸西
南面主人再拜稽首
祝在左
卒祝主人再拜稽首祝
迎尸于門外
主人降立于阼階東

尸入門左北面盥宗人授巾
尸至
于階祝延尸尸升入祝先主人從

尸即席坐主人拜妥尸尸荅拜執奠
祝饗主人拜如初
祝命挼祭尸左執觶右取菹㨎
于醢祭于豆間

佐食取黍稷肺祭授尸尸祭之祭酒啐酒
吿旨主人拜尸奠觶荅拜
祭鉶甞之吿旨主
人拜尸荅拜祝命
爾敦佐食爾黍稷于席上設大
羮湆于醢北
舉肺脊以授
尸尸受振祭嚌之左執之
乃食食舉主人羞
肵爼于腊北
尸三飯告飽祝侑主人拜
佐食舉幹尸受
振祭嚌之佐食受加于肵爼舉獸幹魚一亦
如之尸實舉于菹豆
佐食羞庶羞四豆設于左南上有醢

尸又三飯吿飽祝侑之如初舉骼及獸
魚如初尸又三飯吿飽祝侑之如初
舉肩及獸魚如初
佐食盛肵爼爼釋
三个

舉肺脊加于肵爼反黍稷于其所
主人洗角升酌酳尸

尸拜受主人拜送尸
祭酒啐酒賔長以肝從尸
左執角右取肝㨎于鹽振祭嚌之加于菹豆
卒角祝受尸角曰送爵皇尸卒爵主人拜尸
荅拜祝酌授尸尸以醋主人
主人拜受角尸
拜送主人退佐食授挼祭
主
人坐左執角受祭祭之祭酒啐酒進聽嘏
佐食摶黍授祝祝
授尸尸受以菹豆執以親嘏主人
主人左執角再拜稽首受復位
詩懷之實于左𬒮挂于季指卒角拜尸荅拜

主人出寫嗇于房祝以籩受
筵祝南面
主人酌獻祝祝拜受角主人拜送設菹醢爼
祝左執角祭
豆興取肺坐祭嚌之興加于俎坐祭酒啐酒
以肝從祝左執角右取肝㨎于鹽振祭嚌之
加于俎卒角拜主人荅拜受角酌獻佐食佐
食北面拜受角主人拜送佐食坐祭卒角拜
主人荅拜受角降反于篚升入復位主婦洗
爵于房酌亞獻尸
尸拜受主婦北面拜送
宗婦執兩籩戸外坐主婦受設于敦南
祝賛籩祭尸受祭之祭酒啐酒
兄弟長以燔從尸受振祭嚌
之反之羞燔者受加于肵出尸
卒爵祝受爵命送如初酢如主人儀
主婦適
房南面佐食挼祭主婦左執爵右撫祭祭酒
啐酒入卒爵如主人儀
獻祝籩燔從如初儀及
佐食如初卒以爵入于房
賔三獻如初燔從如初爵止
席于戸内
主婦洗爵酌致爵于主人主人拜受
爵主婦拜送爵宗婦賛
豆如初主婦受設兩豆兩籩
爼入設主人左執爵祭薦宗人賛祭
奠爵興取肺坐絶祭嚌之興加于爼坐挩于
祭酒啐酒
肝從左執爵取
肝㨎于鹽坐振祭嚌之宗人受加于爼燔亦
如之興席末坐卒爵拜
主婦荅拜受爵酌醋左執爵拜主人荅
拜坐祭立飲卒爵拜主人荅拜主婦出反于
房主人降洗酌致爵于主婦席于房中南面
主婦拜受爵主人西面荅拜宗婦薦豆俎從
獻皆如主人主人更爵酌醋卒爵降實爵于
篚入復位
三獻作止爵
尸卒爵酢酌獻洗及
佐食洗爵酌致于主人主婦燔從皆如初更
爵酢于主人卒復位

主人降阼階西面拜賔如初
洗
賔辭洗卒洗揖讓升酌西階上獻賔賔北面
拜受爵主人在右荅拜
薦脯醢設折俎
賔左執爵祭
豆奠爵興取肺坐絶祭嚌之興加于俎坐挩
手祭酒卒爵拜主人荅拜受爵酌酢奠爵拜
賔荅拜主人坐祭卒
爵拜賔荅拜揖執祭以降西面奠于其位位
如初薦俎從設
衆賔升拜受爵坐
祭立飲薦俎設于其位辯主人備荅拜焉降
實爵于篚
尊兩壷于阼階東加勺南枋西方亦如之

主人洗觶酌于西方之尊西階前
北面酬賔賔在左主人奠觶拜
賔荅拜主人坐祭卒觶拜賔荅拜主人洗觶
賔辭主人對卒洗酌西面賔北面拜
主人奠觶于薦北
賔坐取觶還東面拜主人
荅拜賔奠觶于薦南揖復位
主人洗爵獻長兄弟于阼階上如賔儀

洗獻衆兄弟如衆賔儀
洗獻内兄弟于房中如獻衆
兄弟之儀

主人西面荅拜更爵酢卒爵降實爵
于篚入復位長
兄弟洗觚爲加爵如初儀不及佐食洗致如
初無從
衆賔長爲加爵如𥘉爵止嗣
舉奠盥入北面再拜稽首
尸執奠進受復位
祭酒啐酒尸舉肝舉奠左執觶再拜稽首進
受肝復位坐食肝卒觶拜尸備荅拜焉
舉
奠洗酌入尸拜受舉奠荅拜尸祭酒啐酒奠
之舉奠出復位
兄弟弟子洗酌于東方之尊阼
階前北面舉觶于長兄弟如主人酬賔儀
宗人吿祭脀
乃羞
賔坐取觶阼階
前北面酬長兄弟長兄弟在右賔奠觶
拜長兄弟荅拜賔立卒觶酌于其尊東面立
長兄弟拜受觶賔北面荅拜揖復位
長兄弟西階前北面衆賔長自
左受旅如初長兄弟卒觶
酌于其尊西面立受旅者拜受長兄弟北面
荅拜揖復位衆賔及衆兄弟交錯以辯皆如
初儀爲加爵者作止爵如長兄弟之
儀長兄弟酬賔如賔酬兄
弟之儀以辯卒受者實觶于篚
賔
弟子及兄弟弟子洗各酌于其尊中庭北面
西上舉觶於其長奠觶拜長皆荅拜舉觶者
祭卒觶拜長皆荅拜舉觶者洗各酌于其尊
復𥘉位長皆拜舉觶者皆奠觶于薦右
長皆執以興舉觶者皆
復位荅拜長皆奠觶于其所皆揖其弟子弟
子皆復其位
爵皆無筭
利洗
散獻于尸酢及祝如𥘉儀降實散于篚

主人出立于戸外西南祝東面告
利成尸謖祝前主人
降
祝反及主人入復位命佐
食徹尸俎俎出于庿門
徹庶羞設于西序下

筵對席佐食分簋鉶

宗人
遣舉奠及長兄弟盥立于西階下東面北上
祝命甞食𧃊者舉奠許諾升入東面長兄弟
對之皆坐佐食授舉各一膚
主人西面再拜祝曰𧃊有以
也兩𧃊奠舉于俎許諾皆荅拜

若是
者三皆取舉祭食祭舉乃食祭鉶食舉
卒食主人降洗爵宰賛一爵主人升
酌酳上𧃊上𧃊拜受爵主人荅拜酳下𧃊亦
如之
主人拜祝曰酳有與也如初儀

兩𧃊執爵拜祭酒卒爵拜
主人荅拜兩𧃊皆降實爵于篚上𧃊洗爵升
酌酢主人主人拜受爵上𧃊即
位坐荅拜主人坐祭卒爵拜上𧃊
荅拜受爵降實于篚主人出立于戸外西面
祝命徹阼俎豆籩設于東序下
祝執
其俎以出東面于戸西
宗婦徹祝豆籩入于房徹主婦薦俎
佐食徹尸薦俎敦設于
西北隅几在南厞用筵納一尊佐食闔牖戸
降

祝告利成降出主人降即位
宗人告事畢賔出主人送于門外再拜
佐食徹阼俎堂下俎畢出
記特牲饋食其服皆朝
服玄冠緇帶緇韠

唯
尸祝佐食玄端玄裳黃裳雜裳可也皆爵韠
設
洗南北以堂深東西當東榮水在洗東
篚在洗西南順實二爵二觚四觶一
角一散

壷棜禁饌于東序
南順覆兩壷焉蓋在南明日卒奠幂用綌即
位而徹之加勺
籩巾以綌也纁裏棗烝
栗擇
鉶芼用苦若薇皆有滑夏葵冬苴
棘心匕
刻牲爨在庿門外東南魚腊爨在其
南皆西面饎爨在西壁
肵俎心舌皆去本末午割之實于牲
鼎載心立舌縮俎
賔與長兄弟之薦自東房其餘
在東堂沃尸盥者一人奉槃者東
面執匜者西面淳沃執巾者在匜北
宗人東面取巾振之
三南面授尸卒執巾者受尸入主
人及賔皆辟位出亦如之嗣舉奠佐食
設豆鹽佐食當事則戸外南面無事則
中庭北面凡祝呼佐食許諾
宗人獻與旅齒於衆賔佐食於
旅齒於兄弟尊兩壷于房中西墉下南上
内賔立于其北東面西上宗婦
北堂東面北上
主婦
及内賔宗婦亦旅西面

宗
婦賛薦者執以坐于戶外授主婦尸卒食而
祭饎爨雍爨
賔從
尸俎出庿門乃反位
尸俎右肩臂臑肫胳
正脊二骨橫脊長脅二骨短脅

膚三離肺一
刌肺三魚十有
五
腊如牲骨祝
俎髀脡脊二骨脅二骨
膚一離肺一阼
俎臂正脊二骨橫脊長脅二骨短脅
膚一離肺一主
婦俎觳折
其餘如阼俎佐食俎觳折脊脅
膚一離肺一賔骼長兄弟及宗人折其
餘如佐食俎
衆賔及衆兄弟内賔宗
婦若有公有司私臣皆殽脀

膚一離肺一公有司門西北面東上獻次衆
賔私臣門東北面西上獻次兄弟升受降飲

儀禮卷第十五

