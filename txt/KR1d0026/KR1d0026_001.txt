士冠禮筮于廟門主人玄冠朝服緇帶素韠即位于門東西面有司如主人服即位於西方東面北上筮與席所卦者具饌于西塾布席于門中闑西閾外西面筮人執筴抽上韇兼執之進受命於主人宰自右少退贊命筮人許諾右還即席坐西面卦者在左卒筮書封執以示主人主人受眡反之筮人還東面旅占卒進告吉若不吉則筮遠日如𥘉儀徹筮席宗人告事畢主人戒賔賔禮辭許主人再拜賔荅拜主人退賔拜送前期三日筮賔如求日之儀乃宿賔賔如主人服出門左西面再拜主人東面荅拜乃宿賔賔許主人再拜賔荅拜主人退賔拜送宿賛冠者一人亦如之厥明夕爲期于廟門之外主人立于門東兄弟在其南少退西面北上有司皆如宿服立于西方東面北上擯者請期宰告曰質明行事吿兄弟及有司告事畢擯者吿期于賔之家夙興設洗直于東榮南北以堂深水在洗東陳服于房中西墉下東領北上爵弁服纁裳純衣緇帶韎韐皮弁服素積緇帶素韠玄端玄裳黃裳雜裳可也緇帶爵韠緇布冠缺項靑組纓屬于缺緇纚廣終幅長六尺皮弁笄爵弁笄緇組紘纁邉同篋櫛實于簞蒲筵二在南側尊一甒醴在服北有篚實勺觶角柶脯醢南上爵弁皮弁緇布冠各一匴執以待于西坫南南面東上賔升則東面賔如主人服賛者玄端從之立于外門之外擯者告主人迎出門左西面再拜賔荅拜主人揖賛者與賔揖先入毎曲揖至于廟門揖入三揖至于階三讓主人升立于序端西面賔西序東面賛者盥于洗西升立于房中西面南上主人之賛者筵于東序少北西面將冠者出房南面賛者奠纚笄櫛于筵南端賔揖將冠者將冠者即筵坐賛者坐櫛設纚賔降主人降賔辭主人對賔盥卒壹揖壹讓升主人升復初位賔筵前坐正纚興降西階一等執冠者升一等東面授賔賔右手執項左手執前進容乃祝坐如初乃冠興復位賛者卒冠者興賔揖之適房服玄端爵韠出房南面賔揖之即筵坐櫛設笄賔盥正纚如初降二等受皮弁右執項左執前進祝加之如初復位賛者卒紘興賔揖之適房服素積素韠容出房南面賔降三等受爵弁加之服纁裳韎韐其他如加皮弁之儀徹皮弁冠櫛筵入于房筵于戸西南面賛者洗于房中側酌醴加柶覆之面葉賔揖冠者就筵筵西南面賔受醴于戶東加柶面枋筵前北面冠者筵西拜受觶賔東面荅拜薦脯醢冠者即筵坐左執觶右祭脯醢以柶祭醴三興筵末坐啐醴建柶興降筵坐奠觶拜執觶興賔荅拜冠者奠觶于薦東降筵北面坐取脯降自西階適東壁北面見于母母拜受子拜送母又拜賔降直西序東面主人降復初位冠者立于西階東南面賔字之冠者對賔出主人送于廟門外請醴賔賔禮辭許賔就次冠者見於兄弟兄弟再拜冠者荅拜見賛者西面賛者皆與賛冠者爲介賔出主人送于外門外再拜歸賔俎若不醴則醮用酒尊于房戶之間兩甒有禁玄酒在西加勺南枋洗有篚在西南順始加醮用脯醢賔降取爵于篚辭降如初卒洗升酌冠者拜受賔荅拜如初冠者升筵坐左執爵右祭脯醢祭酒興筵末坐啐酒降筵拜賔荅拜冠者奠爵于薦東立于筵西徹薦爵筵尊不徹加皮弁如初儀再醮攝酒其他皆如初加爵弁如初儀三醮有乾肉折俎嚌之其他如初北面取脯見于母若殺則特豚載合升離肺實于鼎設扃鼏始醮如初再醮兩豆葵菹蠃醢兩籩栗脯三醮攝酒如再醮加俎嚌之皆如初嚌肺卒醮取籩脯以降如初若孤子則父兄戒宿冠之日主人紒而迎賔拜揖讓立于序端皆如冠主禮於阼凡拜北面于阼階上賔亦北面于西階上荅拜若殺則舉鼎陳于門外直東塾北面若庶子則冠于房外南面遂醮焉冠者母不在則使人受脯于西階下戒賔曰某有子某將加布於其首願吾子之敎之也賔對曰某不敏恐不能共事以病吾子敢辭主人曰某猶願吾子之終敎之也賔對曰吾子重有命某敢不從宿曰某將加布於某之首吾子將莅之敢宿賔對曰某敢不夙興始加祝曰令月吉日始加元服棄爾幼志順爾成德壽考惟祺介爾景福再加曰吉月令辰乃申爾服敬爾威儀淑愼爾德眉壽萬年永受胡福三加曰以歲之正以月之令咸加爾服兄弟具在以成厥德黃耇無疆受天之慶醴辭曰甘醴惟厚嘉薦令芳拜受祭之以定爾祥承天之休壽考不忘醮辭曰旨酒旣清嘉薦亶時始加元服兄弟具來孝友時格永乃保之再醮曰㫖酒旣湑嘉薦伊脯乃申爾服禮儀有序祭此嘉爵承天之祜三醮曰旨酒令芳籩豆有楚咸加爾服肴升折俎承天之慶受福無疆字辭曰禮儀旣備令月吉日昭告爾字爰字孔嘉髦士攸冝冝之于假永受保之曰伯某甫仲叔季唯其所當屨夏用葛玄端黒屨青絇繶純純博寸素積白屨以魁柎之緇絇繶純純博寸爵弁纁屨黑絇繶純純博寸冬皮屨可也不屨繐屨記冠義始冠緇布之冠也大古冠布齊則緇之其緌也孔子曰吾未之聞也冠而敝之可也適子冠於阼以著代也醮於客位加有成也三加彌尊諭其志也冠而字之敬其名也委貌周道也章甫殷道也毋追夏后氏之道也周弁殷冔夏收三王共皮弁素積無大夫冠禮而有其昬禮古者五十而后爵何大夫冠禮之有公侯之有冠禮也夏之末造也天子之元子猶士也天下無生而貴者也繼世以立諸侯象賢也以官爵人德之殺也死而謚今也古者生無爵死無謚儀禮卷第一