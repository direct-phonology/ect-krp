鄕飮酒之禮主人就先生而謀賔介主人戒賔賔拜辱主人荅拜乃請賔賔禮辭許主人再拜賔荅拜主人退賔拜辱介亦如之乃席賔主人介衆賔之席皆不屬焉尊兩壺于房戸間斯禁有玄酒在西設篚于禁南東肆加二勺于兩壺設洗于阼階東南南北以堂深東西當東榮水在洗東篚在洗西南肆羮定主人速賔賔拜辱主人荅拜還賔拜辱介亦如之賔及衆賔皆從之主人一相迎于門外再拜賔賔荅拜拜介介荅拜揖衆賔主人揖先入賔厭介入門左介厭衆賔入衆賔皆入門左北上主人與賔三揖至于階三讓主人升賔升主人阼階上當楣北靣再拜賔西階上當楣北靣荅拜主人坐取爵于篚降洗賔降主人坐奠爵于階前辭賔對主人坐取爵興適洗南靣坐奠爵于篚下盥洗賔進東北靣辭洗主人坐奠爵于篚興對賔復位當西序東靣主人坐取爵沃洗者西北靣卒洗主人壹揖壹讓升賔拜洗主人坐奠爵遂拜降盥賔降主人辭賔對復位當西序卒盥揖讓升賔西階上疑立主人坐取爵實之賔之席前西北靣獻賔賔西階上拜主人少退賔進受爵以復位主人阼階上拜送爵賔少退薦脯醢賔升席自西方乃設折俎主人阼階東疑立賔坐左執爵祭脯醢奠爵于薦西興右手取肺卻左手執本坐弗繚右絶末以祭尚左手嚌之興加于俎坐挩手遂祭酒興席末坐啐酒降席坐奠爵拜吿㫖執爵興主人阼階上荅拜賔西階上北靣坐卒爵興坐奠爵遂拜執爵興主人阼階上荅拜賔降洗主人降賔坐奠爵興辭主人對賔坐取爵適洗南北靣主人阼階東南靣辭洗賔坐奠爵于篚興對主人復阼階東西靣賔東北靣盥坐取爵卒洗揖讓如初升主人拜洗賔荅拜興降盥如主人禮賔實爵主人之席前東南靣酢主人主人阼階上拜賔少退主人進受爵復位賔西階上拜送爵薦脯醢主人升席自北方設折俎祭如賔禮不告旨自席前適阼階上北靣坐卒爵興坐奠爵遂拜執爵興賔西階上荅拜主人坐奠爵于序端阼階上北靣再拜崇酒賔西階上荅拜主人坐取觶于篚降洗賔降主人辭降賔不辭洗立當西序東靣卒洗楫讓升賔西階上疑立主人實觶酬賔阼階上北靣坐奠觶遂拜執觶興賔西階上荅拜坐祭遂飮卒觶興坐奠觶遂拜執觶興賔西階上荅拜主人降洗賔降辭如獻禮升不拜洗賔西階上立主人實觶賔之席前北靣賔西階上拜主人少退卒拜進坐奠觶于薦西賔辭坐取觶復位主人阼階上拜送賔北靣坐奠觶于薦東復位主人揖降賔降立于階西當序東靣主人以介揖讓升拜如賔禮主人坐取爵于東序端降洗介降主人辭降介辭洗如賔禮升不拜洗介西階上立主人實爵介之席前西南靣獻介介西階上北靣拜主人少退介進北靣受爵復位主人介右北靣拜送爵介少退主人立于西階東薦脯醢介升席自北方設折俎祭如賔禮不嚌肺不啐酒不告旨自南方降席北靣坐卒爵興坐奠爵遂拜執爵興主人介右荅拜介降洗主人復阼階降辭如初卒洗主人盥介揖讓升授主人爵于兩楹之間介西階上立主人實爵酢于西階上介右坐奠爵遂拜執爵興介荅拜主人坐祭遂飮卒爵興坐奠爵遂拜執爵興介荅拜主人坐奠爵于西楹南介右再拜崇酒介荅拜主人復阼階揖降介降立于賔南主人西南靣三拜衆賔衆賔皆荅壹拜主人揖升坐取爵于西楹下降洗升實爵于西階上獻衆賔衆賔之長升拜受者三人主人拜送坐祭立飲不拜旣爵授主人爵降復位衆賔獻則不拜受爵坐祭立飮每一人獻則薦諸其席衆賔辯有脯醢主人以爵降奠于篚揖讓升賔厭介升介厭衆賔升衆賔序升即席一人洗升舉觶于賔實觶西階上坐奠觶遂拜執觶興賔席末荅拜坐祭遂飮卒觶興坐奠觶遂拜執觶興賔荅拜降洗升實觶立于西階上賔拜進坐奠觶于薦西賔辭坐受以興舉觶者西階上拜送賔坐奠觶于其所舉觶者降設席于堂廉東上工四人二瑟瑟先相者二人皆左何瑟後首挎越内弦右手相樂正先升立于西階東工入升自西階北靣坐相者東靣坐遂授瑟乃降工歌鹿鳴四牡皇皇者華卒歌主人獻工工左瑟一人拜不興受爵主人阼階上拜送爵薦脯醢使人相祭工飮不拜旣爵授主人爵衆工則不拜受爵祭飮辯有脯醢不祭大師則爲之洗賔介降主人辭降工不辭洗笙入堂下磬南北靣立樂南陔白華華黍主人獻之于西階上一人拜盡階不升堂受爵主人拜送爵階前坐祭立飮不拜旣爵升授主人爵衆笙則不拜受爵坐祭立飮辯有脯醢不祭乃閒歌魚麗笙由庚歌南有嘉魚笙崇丘歌南山有臺笙由儀乃合樂周南關雎葛覃卷耳召南鵲巢采蘩采蘋工告于樂正曰正歌備樂正告于賔乃降主人降席自南方側降作相爲司正司正禮辭許諾主人拜司正荅拜主人升復席司正洗觶升自西階阼階上北靣受命于主人主人曰請安于賔司正告于賔賔禮辭許司正告于主人主人阼階上再拜賔西階上荅拜司正立于楹間以相拜皆揖復席司正實觶降自西階階間北靣坐奠觶退共少立坐取觶不祭遂飲卒觶興坐奠觶遂拜執觶興盥洗北靣坐奠觶于其所退立于觶南賔北面坐取俎西之觶阼階上北面酬主人主人降席立于賔東賔坐奠觶遂拜執觶興主人荅拜不祭立飮不拜卒觶不洗實觶東南面授主人主人阼階上拜賔少退主人受觶賔拜送于主人之西賔揖復席主人西階上酬介介降席自南方立于主人之西如賔酬主人之禮主人揖復席司正升相旅曰某子受酬一酬者降席司正退立于序端東面受酬者自介右衆受酬者受自左拜興飮皆如賔酬主人之禮辯卒受者以觶降坐奠于篚司正降復位使二人舉觶于賔介洗升實觶于西階上皆坐奠觶遂拜執觶興賔介席末荅拜皆坐祭遂飮卒觶興坐奠觶遂拜執觶興賔介席末荅拜逆降洗升實觶皆立于西階上賔介皆拜皆進薦西奠之賔辭坐取觶以興介則薦南奠之介坐受以興退皆拜送降賔介奠于其所司正升自西階受命于主人主人曰請坐于賔賔辭以俎主人請徹俎賔許司正降階前命弟子俟徹俎司正升立于席端賔降席北面主人降席阼階上北面介降席西階上北面遵者降席席東南靣賔取俎還授司正司正以降賔從之主人取俎還授弟子弟子以降自西階主人降自阼階介取俎還授弟子弟子以降介從之若有諸公大夫則使人受俎如賔禮衆賔皆降說屨揖讓如初升坐乃羞無筭爵無筭樂賔出奏陔主人送于門外再拜賔若有遵者諸公大夫則旣一人舉觶乃入席于賔東公三重大夫再重公如大夫入主人降賔介降衆賔皆降復初位主人迎揖讓升公升如賔禮辭一席使一人去之大夫則如介禮有諸公則辭加席委于席端主人不徹無諸公則大夫辭加席主人對不去加席明日賔服鄕服以拜賜主人如賔服以拜辱主人釋服乃息司正無介不殺薦脯醢羞唯所有徴唯所欲以吿于先生君子可也賔介不與鄕樂唯欲記鄕朝服而謀賔介皆使能不宿戒蒲筵緇布純尊綌幂賔至徹之其牲狗也亨于堂東北獻用爵其他用觶薦脯五挺橫祭于其上出自左房俎由東壁自西階升賔俎脊脅肩肺主人俎脊脅臂肺介俎脊脅肫胳肺肺皆離皆右體進腠以爵拜者不徒作坐卒爵者拜旣爵立卒爵者不拜旣爵凡奠者於左將舉於右衆賔之長一人辭洗如賔禮立者東靣北上若有北靣者則東上樂正與立者皆薦以齒凡舉爵三作而不徒爵樂作大夫不入獻工與笙取爵于上篚旣獻奠于下篚其笙則獻諸西階上磬階間縮􁆤北靣鼔之主人介凡升席自北方降自南方司正旣舉觶而薦諸其位凡旅不洗不洗者不祭旣旅士不入徹俎賔介遵者之俎受者以降遂出授從者主人之俎以東樂正命奏陔賔出至于階陔作若有諸公則大夫於主人之北西靣主人之賛者西靣北上不與無筭爵然後與