聘禮君與卿圖事遂命使者使者再拜稽首辭君不許乃退旣圖事戒上介亦如之宰命司馬戒衆介衆介皆逆命不辭宰書幣命宰夫官具及期夕幣使者朝服帥衆介夕管人布幕于寢門外官陳幣皮北首西上加其奉於左皮上馬則北面奠幣于其前使者北面衆介立于其左東上卿大夫在幕東西面北上宰入告具于君君朝服出門左南郷史讀書展幣宰執書告備具于君授使者使者受書授上介公揖入官載其幣舎于朝上介視載者所受書以行厥明賔朝服釋幣于禰有司筵几于室中祝先入主人從入主人在右再拜祝告又再拜釋幣制玄纁束奠于几下出主人立于戶東祝立于牖西又入取幣降卷幣實于笲埋于西階東又釋幣于行遂受命上介釋幣亦如之上介及衆介俟于使者之門外使者載旜帥以受命于朝君朝服南郷卿大夫西面北上君使卿進使者使者入及衆介隨入北面東上君揖使者進之上介立于其左接聞命賈人西面坐啓櫝取圭垂繅不起而授宰宰執圭屈繅自公左授使者使者受圭同面垂繅以受命旣𫐠命同面授上介上介受圭屈繅出授賈人衆介不從受享束帛加璧受夫人之聘璋享玄纁束帛加琮皆如初遂行舎於郊歛旜若過邦至于竟使次介假道束帛將命于朝曰請帥奠幣下大夫取以入告岀許遂受幣餼之以其禮上賔大牢積唯芻禾介皆有餼士帥没其竟誓于其竟賔南面上介西面衆介北面東上史讀書司馬執䇿立于其後未入竟壹肄爲壝壇畫階帷其北無宫朝服無主無執也介皆與北面西上習享士執庭實習夫人之聘享亦如之習公事不習私事及竟張旜誓乃謁關人關人問從者幾人以介對君使士請事遂以入竟入竟斂旜乃展布幕賔朝服立于幕東西面介皆北面東上賈人北面坐拭圭遂執展之上介北面視之退復位退圭陳皮北首西上又拭璧展之㑹諸其幣加于左皮上上介視之退馬則幕南北面奠幣于其前展夫人之聘享亦如之賈人告于上介上介告于賔有司展羣幣以告及郊又展如初及館展幣於賈人之館如初賔至于近郊張旜君使下大夫請行反君使卿朝服用束帛勞上介出請入告賔禮辭迎于舎門之外再拜勞者不荅拜賔揖先入受于舎門内勞者奉幣入東面致命賔北面聽命還少退再拜稽首受幣勞者岀授老幣出迎勞者勞者禮辭賔揖先入勞者從之乗皮設賔用束錦儐勞者勞者再拜稽首受賔再拜稽首送幣勞者揖皮出乃退賔送再拜夫人使下大夫勞以二竹簋方玄𬒳纁裏有蓋其實棗蒸栗擇兼執之以進賔受棗大夫二手授栗賔之受如初禮儐之如初下大夫勞者遂以賔入至于朝主人曰不腆先君之祧旣拚以俟矣賔曰俟間大夫帥至于館卿致館賔迎再拜卿致命賔再拜稽首卿退賔送再拜宰夫朝服設飱飪一牢在西鼎九羞鼎三腥一牢在東鼎七堂上之饌八西夾六門外米禾皆二十車薪芻倍禾上介飪一牢在西鼎七羞鼎三堂上之饌六門外米禾皆十車薪芻倍禾衆介皆少牢厥明訝賔于館賔皮弁聘至于朝賔入于次乃陳幣卿爲上擯大夫爲承擯士爲紹擯擯者出請事公皮弁迎賔于大門内大夫納賔賔入門左公再拜賔辟不荅拜公揖入毎門毎曲揖及廟門公揖入立于中庭賔立接西塾几筵旣設擯者出請命賈人東面坐啓櫝取圭垂繅不起而授上介上介不襲執圭屈繅授賔賔襲執圭擯者入告出辭玉納賔賔入門左介皆入門左北面西上三揖至于階三讓公升二等賔升西楹西東面擯者退中庭賔致命公左還北郷擯者進公當楣再拜賔三退負序公側襲受玉于中堂與東楹之間擯者退負東塾而立賔降介逆出賔出公側授宰玉裼降立擯者出請賔裼奉束帛加璧享擯者入告出許庭實皮則攝之毛在内内攝之入設也賔入門左揖讓如初升致命張皮公再拜受幣士受皮者自後右客賔出當之坐攝之公側授宰幣皮如入右首而東聘于夫人用璋享用琮如初禮若有言則以束帛如享禮擯者出請事賔告事畢賔奉束錦以請覿擯者入告出辭請禮賔賔禮辭聽命擯者入告宰夫徹几改筵公出迎賔以入揖讓如初公升側受几于序端宰夫内拂几三奉兩端以進公東南郷外拂几三卒振𬒮中攝之進西鄕擯者告賔進訝受几于筵前東面俟公壹拜送賔以几辟北面設几不降階上荅再拜稽首宰夫實觶以醴加柶于觶面枋公側受醴賔不降壹拜進筵前受醴復位公拜送醴宰夫薦籩豆脯醢賔升筵擯者退負東塾賔祭脯醢以柶祭醴三庭實設降筵北面以柶兼諸觶尚擸坐啐醴公用束帛建柶北面奠于薦東擯者進相幣賔降辭幣公降一等辭栗階升聽命降拜公辭升再拜稽首受幣當東楹北面退東面俟公壹拜賔降也公再拜賔執左馬以出上介受賔幣從者訝受馬賔覿奉束錦緫乗馬二人賛入門右北面奠幣再拜稽首擯者辭賔出擯者坐取幣出有司二人牽馬以從出門西面于東塾南擯者請受賔禮辭聽命牽馬右之入設賔奉幣入門左介皆入門左西上公揖讓如初升公北面再拜賔三退反還負序振幣進授當東楹北面士受馬者自前還牽者後適其右受牽馬者自前西乃出賔降階東拜送君辭拜也君降一等辭擯者曰寡君從子雖將拜起也栗階升公西郷賔階上再拜稽首公少退賔降出公側授宰幣馬出公降立擯者出請上介奉束錦士介四人皆奉玉錦束請覿擯者入告出許上介奉幣儷皮二人賛皆入門右東上奠幣皆再拜稽首擯者辭介逆出擯者執上幣士執衆幣有司二人舉皮從其幣出請受委皮南面執幣者西面北上擯者請受介禮辭聽命皆進訝受其幣上介奉幣皮先入門左奠皮公再拜介振幣自皮西進北面授幣退復位再拜稽首送幣介出宰自公左受幣有司二人坐舉皮以東擯者又納士介士介入門右奠幣再拜稽首擯者辭介逆出擯者執上幣以出禮請受賔固辭公荅再拜擯者出立于門中以相拜士介皆辟士三人東上坐取幣立擯者進宰夫受幣于中庭以東執幣者序從之擯者出請賔告事畢擯者入告公出送賔及大門内公問君賔對公再拜公問大夫賔對公勞賔賔再拜稽首公荅拜公勞介介皆再拜稽首公荅拜賔出公再拜送賔不顧賔請有事於大夫公禮辭許賔即館卿大夫勞賔賔不見大夫奠鴈再拜上介受勞上介亦如之君使卿韋弁歸饔餼五牢上介請事賔朝服禮辭有司入陳饔飪一牢鼎九設于西階前陪鼎當内廉東面北上上當碑南陳牛羊豕魚腊腸胃同鼎膚鮮魚鮮腊設扄鼏膷臐膮蓋陪牛羊豕腥二牢鼎二七無鮮魚鮮腊設于阼階前西面南陳如飪鼎二列堂上八豆設于戶西西陳皆二以並東上韭菹其南醓醢屈八簋繼之黍其南稷錯六鉶繼之牛以西羊豕豕南牛以東羊豕兩簠繼之粱在北八壷設于西序北上二以並南陳西夾六豆設于西墉下北上韭菹其東醓醢屈六簋繼之黍其東稷錯四鉶繼之牛以南羊羊東豕豕以北牛兩簠繼之粱在西皆二以並南陳六壷西上二以並東陳饌于東方亦如之西北上壷東上西陳醯醢百罋夾碑十以爲列醯在東餼二牢陳于門西北面東上牛以西羊豕豕西牛羊豕米百筥筥半斛設于中庭十以爲列北上黍粱稻皆二行稷四行門外米三十車車秉有五籔設于門東爲三列東陳禾三十車車三秅設于門西西陳薪芻倍禾賔皮弁迎大夫于外門外再拜大夫不荅拜揖入及廟門賔揖入大夫奉束帛入三揖皆行至于階讓大夫先升一等賔從升堂北面聽命大夫東面致命賔降階西再拜稽首拜餼亦如之大夫辭升成拜受幣堂中西北面大夫降出賔降授老幣出迎大夫大夫禮辭許入揖讓如初賔升一等大夫從升堂庭實設馬乗賔降堂受老束錦大夫止賔奉幣西面大夫東面賔致幣大夫對北面當楣再拜稽首受幣于楹間南面退東面俟賔再拜稽首送幣大夫降執左馬以出賔送于外門外再拜明日賔拜于朝拜饔與餼皆再拜稽首上介饔餼三牢飪一牢在西鼎七羞鼎三腥一牢在東鼎七堂上之饌六西夾亦如之筥及罋如上賔餼一牢門外米禾視死牢牢十車薪芻倍禾凡其實與陳如上賔下大夫韋弁用束帛致之上介韋弁以受如賔禮儐之兩馬束錦士介四人皆餼大牢米百筥設于門外宰夫朝服牽牛以致之士介朝服北面再拜稽首受無擯賔朝服問卿卿受于祖廟下大夫擯擯者出請事大夫朝服迎于外門外再拜賔不荅拜揖大夫先入毎門毎曲揖及廟門大夫揖入擯者請命庭實設四皮賔奉束帛入三揖皆行至于階讓賔升一等大夫從升堂北面聽命賔東面致命大夫降階西再拜稽首賔辭升成拜受幣堂中西北面賔降出大夫降授老幣無擯擯者出請事賔面如覿幣賔奉幣庭實從入門右大夫辭賔遂左庭實設揖讓如初大夫升一等賔從之大夫西面賔稱面大夫對北面當楣再拜受幣于楹間南面退西面立賔當楣皆再拜大夫辭介逆出擯者執上幣出禮請受賔辭大夫荅再拜擯者執上幣立于門中以相拜士介皆辟老受擯者幣于中庭士三人坐取羣幣以從之擯者出請事賔出大夫送于外門外再拜賔不顧擯者退大夫拜辱下大夫甞使至者幣及之上介朝服三介問下大夫下大夫如卿受幣之禮其面如賔面于卿之禮大夫若不見君使大夫各以其爵爲之受如主人受幣禮不拜夕夫人使下大夫韋弁歸禮堂上籩豆六設于戶東西上二以並東陳壷設于東序北上二以並南陳醙黍淸皆兩壷大夫以束帛致之賔如受饔之禮儐之乗馬束錦上介四豆四籩四壷受之如賔禮儐之兩馬束錦明日賔拜禮於朝大夫餼賔大牢米八筐賔迎再拜老牽牛以致之賔再拜稽首受老退賔再拜送上介亦如之衆介皆少牢米六筐皆士牽羊以致之公於賔壹食再饗燕與羞俶獻無常數賔介皆明日拜于朝上介壹食壹饗若不親食使大夫各以其爵朝服致之以侑幣如致饔無儐致饗以酬幣亦如之大夫於賔壹饗壹食上介若食若饗若不親饗則公作大夫致之以酬幣致食以侑幣君使卿皮弁還玉于館賔皮弁襲迎于外門外不拜帥大夫以入大夫升自西階鉤楹賔自碑内聽命升自西階自左南面受圭退負右房而立大夫降中庭賔降自碑内東面授上介于阼階東上介出請賔迎大夫還璋如初入賔裼迎大夫賄用束紡禮玉束帛乗皮皆如還玉禮大夫出賔送不拜公館賔賔辟上介聽命聘享夫人之聘享問大夫送賔公皆再拜公退賔從請命于朝公辭賔退賔三拜乗禽於朝訝聽之遂行舎于郊公使卿贈如覿幣受于舎門外如受勞禮無儐使下大夫贈上介亦如之使士贈衆介如其覿幣大夫親贈如其面幣無儐贈上介亦如之使人贈衆介如其面幣士送至于竟使者歸及郊請反命朝服載旜禳乃入乃入陳幣于朝西上上賔之公幣私幣皆陳上介公幣陳他介皆否束帛各加其庭實皮左公南鄕卿進使者使者執圭垂繅北面上介執璋屈繅立于其左反命曰以君命聘于某君某君受幣于某宫某君再拜以享某君某君再拜宰自公左受玉受上介璋致命亦如之執賄幣以告曰某君使某子賄授宰禮玉亦如之執禮幣以盡言賜禮公曰然而不善乎授上介幣再拜稽首公荅再拜私幣不告君勞之再拜稽首君荅再拜若有獻則曰某君之賜也君其以賜乎上介徒以公賜告如上賔之禮君勞之再拜稽首君荅拜勞士介亦如之君使宰賜使者幣使者再拜稽首賜介介皆再拜稽首乃退介皆送至於使者之門乃退揖使者拜其辱釋幣于門乃至于禰筵几于室薦脯醢觴酒陳席于阼薦脯醢三獻一人舉爵獻從者行酬乃出上介至亦如之聘遭喪入竟則遂也不郊勞不筵几不禮賔主人畢歸禮賔唯饔餼之受不賄不禮玉不贈遭夫人世子之喪君不受使大夫受于廟其他如遭君喪遭喪將命于大夫主人長衣練冠以受聘君若薨于後入竟則遂赴者未至則哭于巷衰于館受禮不受饗食赴者至則衰而出唯稍受之歸執圭復命于殯升自西階不升堂子即位不哭辯復命如聘子臣皆哭與介入北郷哭出袒括髪入門右即位踊若有私喪則哭于館衰而居不饗食歸使衆介先衰而從之賔入竟而死遂也主人爲之具而殯介攝其命君弔介爲主人主人歸禮幣必以用介受賔禮無辭也不饗食歸介復命柩止于門外介卒復命出奉柩送之君弔卒殯若大夫介卒亦如之士介死爲之棺斂之君不弔焉若賔死未將命則旣斂于棺造于朝介將命若介死歸復命唯上介造于朝若介死雖士介賔旣復命徃卒殯乃歸小聘曰問不享有獻不及夫人主人不筵几不禮面不升不郊勞其禮如爲介三介記乆無事則聘焉若有故則卒聘束帛加書將命百名以上書於䇿不及百名書於方主人使人與客讀諸門外客將歸使大夫以其束帛反命于館明日君館之旣受行出遂見宰問幾月之資使者旣受行日朝同位出祖釋軷祭酒脯乃飲酒于其側所以朝天子圭與繅皆九寸剡上寸半厚半寸博三寸繅三采六等朱白蒼問諸侯朱緑繅八寸皆玄纁繫長尺絢組問大夫之幣俟于郊爲肆又齎皮馬辭無常孫而說辭多則史少則不逹辭苟足以逹義之至也辭曰非禮也敢對曰非禮也敢辭卿館於大夫大夫館於士士館於工商管人爲客三日具沐五日具浴飱不致賔不拜沐浴而食之卿大夫訝大夫士訝士皆有訝賔即館訝將公命又見之以其摯賔旣將公事復見之以其摯凡四器者唯其所寳以聘可也宗人授次次以帷少退于君之次上介執圭如重授賔賔入門皇升堂讓將授志趨授如爭承下如送君還而后退下階發氣怡焉再三舉足又趨及門正焉執圭入門鞠躬焉如恐失之及享發氣焉盈容衆介北面蹌焉私覿愉愉焉出如舒鴈皇且行入門主敬升堂主愼凡庭實隨入左先皮馬相間可也賔之幣唯馬出其餘皆東多貨則傷于德幣美則没禮賄在聘于賄凡執玉無藉者襲禮不拜至醴尊于東箱瓦大一有豐薦脯五膱祭半膱橫之祭醴再扱始扱一祭卒再祭主人之庭實則主人遂以出賔之士訝受之旣覿賔若私獻奉獻將命擯者入告出禮辭賔東面坐奠獻再拜稽首擯者東面坐取獻舉以入告出禮請受賔固辭公荅再拜擯者立于閾外以相拜賔辟擯者授宰夫于中庭若兄弟之國則問夫人若君不見使大夫受自下聽命自西階升受負右房而立賔降亦降不禮幣之所及皆勞不釋服賜饔唯羹飪筮一尸若昭若穆僕爲祝祝曰孝孫某孝子某薦嘉禮于皇祖某甫皇考某子如饋食之禮假噐於大夫朌肉及廋車聘日致饔明日問大夫夕夫人歸禮旣致饔旬而稍宰夫始歸乗禽日如其饔餼之數士中日則二雙凡獻執一雙委其餘於面禽羞俶獻比歸大禮之日旣受饔餼請觀訝帥之自下門入各以其爵朝服士無饔無饔者無擯大夫不敢辭君初爲之辭矣凡致禮皆用其饗之加籩豆無饔者無饗禮凡餼大夫黍粱稷筐五斛旣將公事賔請歸凡賔拜于朝訝聽之燕則上介爲賔賔爲苟敬宰夫獻無行則重賄反幣曰子以君命在寡君寡君拜君命之辱君以社稷故在寡小君拜君貺寡君延及二三老拜又拜送賔於館堂楹閒釋四皮束帛賔不致主人不拜大夫來使無罪饗之過則餼之其介爲介有大客後至則先客不饗食致之唯大聘有几筵十斗曰斛十六斗曰籔十籔曰秉二百四十斗四秉曰筥十筥曰稯十稯曰秅四百秉爲一秅儀禮卷第八