士喪禮死于適室幠用斂衾復者
一人以爵弁服簪裳于衣左何之
扱領于帶升自前東榮中屋北面
招以衣曰皐某復三降衣于前受
用篋升自阼階以衣尸復者降自
後西榮楔齒用角柶綴足用燕几
奠脯醢醴酒升自阼階奠于尸東
帷堂乃赴于君主人西階東南面
命赴者拜送有賔則拜之入坐于
牀東衆主人在其後西面婦人俠
牀東面親者在室衆婦人戶外北
面衆兄弟堂下北面君使人弔徹
帷主人迎于寢門外見賔不哭先
入門右北面弔者入升自西階東
面主人進中庭弔者致命主人哭
拜稽顙成踊賔出主人拜送于外
門外君使人禭徹帷主人如初禭
者左執領右執要入升致命主人
拜如初禭者入衣尸出主人拜送
如初唯君命出升降自階西階遂
拜賔有大夫則特拜之即位于西
階下東面不踊大夫雖不辭入也
親者禭不將命以即陳庶兄弟禭
使人以將命于室主人拜于位委
衣于尸東牀上朋友禭親以進主
人拜委衣如初退哭不踊徹衣者
執衣如禭以適房爲銘各以其物
亡則以緇長半幅䞓末長終幅廣
三寸書銘干未曰某氏某之柩竹
杠長三尺置于宇西階上甸人掘
坎于階間少西爲垼于西牆下東
郷新盆槃瓶廢敦重鬲皆濯造于
西階下陳襲事于房中西領南上
不綪明衣裳用布鬠笄用桑長四
寸纋中布巾環幅不鑿掩練帛廣
終幅長五尺析其末瑱用白纊幎
目用緇方尺二寸䞓裏著組繫握
手用玄纁裏長尺二寸廣五寸牢
中旁寸著組繫決用正王棘若檡
棘組繫纊極二冒緇質長與手齊
䞓殺掩足爵弁服純衣皮弁服褖
衣緇帶韎韐竹笏夏葛屨冬白屨
皆繶緇絇純組綦繫于踵庶禭繼
陳不用貝三實于笄稻米一豆實
於筐沐巾一浴巾二皆用綌於笲
櫛於簞浴衣於篋皆饌于西序下
南上管人汲不說繘屈之祝淅米
于堂南面用盆管人盡階不升堂
受潘煑于垼用重鬲祝盛米于敦
奠于貝北士有冰用夷槃可也外
御受沐入主人皆出戶外北面乃
沐櫛挋用巾浴用巾挋用浴衣渜
濯棄于坎蚤揃如他日鬠用組乃
笄設明衣裳主人入即位商祝襲
祭服禒衣次主人出南面左袒扱
諸面之右盥于盆上洗貝執以入
宰洗柶建于米執以從商祝執巾
從入當牖北面徹枕設巾徹楔受
貝奠于尸西主人由足西牀上坐
東面祝又受米奠于貝北宰從立
于牀西在右主人左扱米實于右
三實一貝左中亦如之又實米唯
盈主人襲反位商祝掩瑱設幎目
乃屨綦結于跗連絇乃襲三稱明
衣不在筭設韐帶搢笏設決麗于
掔自飯持之設握乃連掔設冒櫜
之幠用衾巾柶鬊蚤埋于坎重木
刋鑿之甸人置重于中庭參分庭
一在南夏祝鬻餘飯用二鬲于西
牆下幂用疏布久之繫用靲縣千
重幂用葦席北面左衽帶用靲賀
之結于後祝取銘置于重厥明陳
衣于房南領西上綪絞橫三縮一
廣終幅析其末緇衾赬裏無紞祭
服次散衣次凡十有九稱陳衣繼
之不必盡用饌于東堂下脯醢醴
酒幂奠用功布實于簞在饌東設
盆盥于饌東有巾苴絰大鬲下夲
在左要絰小焉散帶垂長三尺牡
麻絰右夲在上亦散帶垂皆饌于
東方婦人之帶牡麻結夲在房牀
策夷衾饌于西坫南西方盥如東
方陳一鼎于寢門外當東塾少南
西面其實特豚四鬄去蹄兩胉脊
肺設扃鼏鼏西末素俎在鼎西西
順覆匕東柄士盥二人以並東面
立于西階下布席于戶内下莞上
簟商祝布絞衾散衣祭服祭服不
倒美者在中士舉遷尸反位設牀
策于兩楹之間衽如初有枕卒斂
徹帷主人西面馮尸踊無筭主婦
東面馮亦如之主人髺髮袒衆主
人免于房婦人髽于室士舉男女
奉尸侇于堂幠用夷衾男女如室
位踊無筭主人出于足降自西階
衆主人東即位婦人阼階上西面
主人拜賔大夫特拜士旅之即位
踊襲絰于序東復位乃奠舉者盥
右執七卻之左執俎橫攝之入阼
階前西面錯錯俎北面右人左執
匕抽扄予左手兼執之取鼏委于
鼎北加扄不坐乃朼載載兩髀于
兩端兩肩亞兩胉亞脊肺在於中
皆覆進柢執而俟夏祝及執事盥
執醴先酒脯醢俎從升自阼階丈
夫踊甸人徹鼎巾待于阼階下奠
于尸東執醴酒北面西上豆錯俎
錯于豆東立于俎北西上醴酒錯
于豆南祝受巾巾之由足降自西
階婦人踊奠者由重南東丈夫踊
賔出主人拜送于門外乃代哭不
以官有襚者則將命擯者出請入
告主人待于位擯者出吿須以賔
入賔入中庭北面致命主人拜稽
顙賔升自西階出于足西面委衣
如於室禮降出主人出拜送朋友
親襚如初儀西階東北面哭踊三
降主人不踊襚者以褶則必有裳
執衣如初徹衣者亦如之升降自
西階以東宵爲燎于中庭厥明滅
燎陳衣于房南領西上綪絞紟衾
二君禭祭服散衣庶襚凡三十稱
紟不在筭不必盡用東方之饌兩
瓦甒其實醴酒角觶木柶毼豆兩
其實葵菹芋蠃醢兩籩無縢布巾
其實栗不擇脯四脡奠席在饌北
斂席在其東掘肂見衽棺入主人
不哭升棺用軸蓋在下熬黍稷各
二筐有魚腊饌于西坫南陳三鼎
于門外北上豚合升魚鱄鮒九腊
左胖髀不升其他皆如初燭俟于
饌東祝徹盥于門外入升自阼階
丈夫踊祝徹巾授執事者以待徹
饌先取醴酒北面其餘取先設者
出于足降自西階婦人踊設于序
西南當西榮如設于堂醴酒位如
初執事豆北南面東上乃適饌帷
堂婦人尸西東面主人及親者升
自西階出于足西面袒士盥位如
初布席如初商祝布絞紟衾衣美
者在外君禭不倒有大夫則告士
舉遷尸復位主人踊無筭卒斂徹
帷主人馮如初主婦亦如之主人
奉尸斂于棺踊如初乃蓋主人降
拜大夫之後至者北面視肂衆主
人復位婦人東復位設熬旁一筐
乃塗踊無筭卒塗祝取銘置于肂
主人復位踊襲乃奠燭升自阼階
祝執商祝布絞紟衾衣美者在外
君禭不倒巾席從設于奥東面
祝反降及執事執饌士盥舉鼎入
西面北上如初載魚左首進鬐三
列腊進柢祝執醴如初酒豆籩俎
從升自阼階丈夫踊甸人徹鼎奠
由楹内入于室醴酒北面設豆右
菹菹南栗栗東脯豚當豆魚次腊
特于俎北醴酒在籩南巾如初旣
錯者出立于戸西西上祝後闔戶
先由楹西降自西階婦人踊奠者
由重南東丈夫踊賔出婦人踊主
人拜送于門外入及兄弟北面哭
殯兄弟出主人拜送于門外衆主
人出門哭止皆西面于東方闔門
主人揖就次君若有賜焉則視歛
旣布衣君至主人出迎于外門外
見馬首不哭還入門右北面及衆
主人袒巫止于廟門外祝代之小
臣二人執戈先二人後君釋采入
門主人辟君升自阼階西鄕祝負
墉南面主人中庭君哭主人哭拜
稽顙成踊出君命反行事主人復
位君升主人主人西楹東北面升
公卿大夫繼主人東上乃斂卒公
卿大夫逆降復位主人降出君反
主人主人中庭君坐撫當心主人
拜稽顙成踊出君反之復初位衆
主人辟于東壁南面君降西鄕命
主人馮尸主人升自西階由足西
面馮尸不當君所踊主婦東面馮
亦如之奉尸斂于棺乃蓋主人降
出君反之入門左視塗君升卽位
衆主人復位卒塗主人出君命之
反奠入門右乃奠升自西階君要
節而踊主人從踊卒奠主人出哭
者止君出門廟中哭主人不哭辟
君式之貳車畢乗主人哭拜送襲
入即位衆主人襲拜大夫之後至
者成踊賔出主人拜送三日成服
杖拜君命及衆賔不拜棺中之賜
朝夕哭不辟子卯婦人即位于堂
南上哭丈夫即位于門外西面北
上外兄弟在其南南上賔繼之北
上門東北面西上門西北面東上
西方東面北上主人即位辟門婦
人拊心不哭主人拜賔旁三右還
入門哭婦人踊主人堂下直東序
西面兄弟皆卽位如外位卿大夫
在主人之南諸公門東少進他國
之異爵者門西少進敵則先拜他
國之賔凡異爵者拜諸其位徹者
盥于門外燭先入升自阼階丈夫
踊祝取醴北面取酒立于其東取
豆籩俎南面西上祝先出酒豆籩
俎序從降自西階婦人踊設于序
西南直西榮醴酒北面西上豆西
面錯立于豆北南面籩俎既錯立
于執豆之西東上酒錯復位醴錯
于西遂先由主人之北適饌乃奠
醴酒脯醢升丈夫踊入如初設不
巾錯者出立于戶西西上滅燭出
祝闔戶先降自西階婦人踊奠者
由重南東丈夫踊賔出婦人踊主
人拜送衆主人出婦人踊出門哭
止皆復位闔門主人卒拜送賔揖
衆主人乃就次朔月奠用特豚魚
腊陳三鼎如初東方之饌亦如之
無籩有黍稷用瓦敦有蓋當籩位
主人拜賔如朝夕哭卒徹舉鼎入
升皆如初奠之儀卒朼釋匕于鼎
俎行朼者逆出甸人徹鼎其序醴
酒菹醢黍稷俎其設于室豆錯俎
錯腊特黍稷當籩位敦啓會卻諸
其南醴酒位如初祝與執豆者巾
乃出主人要節而踊皆如朝夕哭
之儀月半不殷奠有薦新如朔奠
徹朔奠先取醴酒其餘取先設者
敦啓會面足序出如入其設于外
如於室筮宅冡人營之掘四隅外
其壤掘中南其壤旣朝哭主人皆
徃兆南北面免絰命筮者在主人
之右筮者東面抽上韇兼執之南
面受命命曰哀子某爲其父某甫
筮宅度兹幽宅兆基無有後艱筮
人許諾不述命右還北面指中封
而筮卦者在左卒筮執卦以示命
筮者命筮者受視反之東面旅占
卒進告于命筮者與主人占之曰
從主人絰哭不踊若不從筮擇如
初儀歸殯前北面哭不踊旣井椁
主人西面拜工左還椁反位哭不
踊婦人哭于堂獻材于殯門外西
面北上綪主人徧視之如哭椁獻
素獻成亦如之卜日旣朝哭皆復
外位卜人先奠龜于西塾上南首
有席楚焞置于燋在龜東族長涖
卜及宗人吉服立于門西東面南
上占者三人在其南北上卜人及
執燋席者在塾西闔東扉主婦立
于其内席于闑西閾外宗人吿事
具主人北面免絰左擁之涖卜即
位于門東西面卜人抱龜燋先奠
龜西首燋在北宗人受卜人龜示
髙涖卜受視反之宗人還少退受
命命曰哀子某來日某卜葬其父
某甫考降無有近悔許諾不述命
還即席西面坐命龜興授卜人龜
負東扉卜人坐作龜興宗人受龜
示涖卜涖卜受視反之宗人退東
面乃旅占卒不釋龜告于涖卜與
主人占曰某日從授卜人龜吿于
主婦主婦哭吿于異爵者使人告
于衆賔卜人徹龜宗人吿事畢主
人絰入哭如筮宅賔出拜送若不
從卜宅如初儀