士虞禮特豕饋食側亨于廟門外之右東面魚腊爨亞之北上饎爨在東壁西面設洗于西階西南水在洗西篚在東尊于室中北墉下當戶兩甒醴酒酒在東無禁幂用絺布加勺南枋素几葦席在西序下苴刌茅長五寸束之實于篚饌于西坫上饌兩豆菹醢于西楹之東醢在西一鉶亞之從獻豆兩亞之四籩亞之北上饌黍稷二敦于階間西上藉用葦席匜水錯于槃中南流在西階之南簞巾在其東陳三鼎于門外之右北面北上設扄鼏匕爼在西塾之西羞燔爼在内西塾上南順主人及兄弟如葬服賓執事者如弔服皆卽位于門外如朝夕臨位婦人及内兄弟服卽位于堂亦如之祝免澡葛絰帶布席于室中東面右几降出及宗人卽位于門西東面南上宗人告有司具遂請拜賓如臨入門哭婦人哭主人卽位于堂衆主人及兄弟賓卽位于西方如反哭位祝入門左北面宗人西階前北面祝盥升取苴降洗之升入設于几東席上東縮降洗觶升止哭主人倚杖入祝從在左西面贊薦菹醢醢在北佐食及執事盥出舉長在左鼎入設于西階前東面北上匕俎從設左人抽扄鼏匕佐食及右人載卒朼者逆退復位俎入設于豆東魚亞之腊特贊設二敦于俎南黍其東稷設一鉶于豆南佐食出立于戸西贊者徹鼎祝酌醴命佐食啓㑹佐食許諾啓㑹郤于敦南復位祝奠觶于鉶南復位主人再拜稽首祝饗命佐食祭佐食許諾鉤袒取黍稷祭于苴三取膚祭祭如初祝取奠觶祭亦如之不盡益反奠之主人再拜稽首祝祝卒主人拜如初哭出復位祝迎尸一人衰絰奉篚哭從尸尸入門丈夫踊婦人踊淳尸盥宗人授巾尸及階祝延尸尸升宗人詔踊如初尸入户踊如初哭止婦人入于房主人及祝拜妥尸尸拜遂坐從者錯篚于尸左席上立于其北尸取奠左執之取菹擩于醢祭于豆間祝命佐食墮祭佐食取黍稷肺祭授尸尸祭之祭奠祝祝主人拜如初尸嘗醴奠之佐食舉肺脊授尸尸受振祭嚌之左手執之祝命佐食邇敦佐食舉黍錯于席上尸祭鉶嘗鉶泰羮湆自門入設于鉶南胾四豆設于左尸飯播餘于篚三飯佐食舉幹尸受振祭嚌之實于篚又三飯舉胳祭如初佐食舉魚腊實于篚又三飯舉肩祭如初舉魚腊俎俎釋三个尸卒食佐食受肺脊實于篚反黍如初設主人洗廢爵酌酒酳尸尸拜受爵主人北面荅拜尸祭酒嘗之賔長以肝從實于俎縮右鹽尸左執爵右取肝擩鹽振祭嚌之加于俎賔降反俎于西塾復位尸卒爵祝受不相爵主人拜尸荅拜祝酌授尸尸以醋主人主人拜受爵尸荅拜主人坐祭卒爵拜尸荅拜筵祝南面主人獻祝祝拜坐受爵主人荅拜薦菹醢設俎祝左執爵祭薦奠爵興取肺坐祭嚌之興加于俎祭酒嘗之肝從祝取肝擩鹽振祭嚌之加于俎卒爵拜主人荅拜祝坐授主人主人酌獻佐食佐食北面拜坐受爵主人荅拜佐食祭酒卒爵拜主人荅拜受爵出實于篚升堂復位主婦洗足爵于房中酌亞獻尸如主人儀自反兩籩棗栗設于㑹南棗在西尸祭籩祭酒如初賔以燔從如初尸祭燔卒爵如初酌獻祝籩燔從獻佐食皆如初以虚爵入于房賔長洗繶爵三獻燔從如初儀婦人復位祝出戸西面告利成主人哭皆哭祝入尸謖從者奉篚哭如初祝前尸出戸踊如初降堂踊如初出門亦如之祝反入徹設于西北隅如其設也几在南厞用席祝薦席徹入于房祝自執其俎出贊闔牖戸主人降賔出主人出門哭止皆復位宗人告事畢賔出主人送拜稽顙記虞沐浴不櫛陳牲于廟門外北首西上寢右日中而行事殺于廟門西主人不視豚解羮飪升左肩臂臑肫骼脊脅離肺膚祭三取諸左膉上肺祭一實于上鼎升魚鱄鮒九實于中鼎升腊左胖髀不升實于下鼎皆設扄鼏陳之載猶進柢魚進鬐祝俎髀脰脊脅離肺陳于階間敦東淳尸盥執槃西面執匜東面執巾在其北東面宗人授巾南面主人在室則宗人升戸外北面佐食無事則出戸負依南面鉶芼用苦若薇有滑夏用葵冬用苴有柶豆實葵菹菹以西蠃醢籩棗烝栗擇尸入祝從尸尸坐不說屨尸謖祝前鄕尸還出戸又鄕尸還過主人又鄕尸還降階又鄕尸降階還及門如出戸尸出祝反入門左北面復位然後宗人詔降尸服卒者之上服男男尸女女尸必使異姓不使賤者無尸則禮及薦饌皆如初旣饗祭于苴祝祝卒不綏祭無泰羮湆胾從獻主人哭出復位祝闔牖戸降復位于門西男女拾踊三如食間祝升止哭聲三啓戸主人入祝從啓牖鄕如初主人哭出復位卒徹祝佐食降復位宗人詔降如初始虞用柔日曰哀子某哀顯相夙興夜處不寧敢用潔牲剛鬣香合嘉薦普淖明齊溲酒哀薦祫事適爾皇祖某甫饗再虞皆如初曰哀薦虞事三虞卒哭他用剛日亦如初曰哀薦成事有乾肉折俎二尹縮祭半尹在西塾尸出執几從席從尸出門右南面席設于尊西北東面几在南賔出復位主人出即位于門東少南婦人出即位于主人之北皆西面哭不止尸即席坐唯主人不哭洗廢爵酌獻尸尸拜受主人拜送哭復位薦脯醢設俎于薦東朐在南尸左執爵取脯擩醢祭之佐食授嚌尸受振祭嚌反之祭酒卒爵奠于南方主人及兄弟踊婦人亦如之主婦洗足爵亞獻如主人儀無從踊如初賔長洗繶爵三獻如亞獻踊如初佐食取俎實于篚尸謖從者奉篚哭從之祝前哭者皆從及大門内踊如初尸出門哭者止賔出主人送拜稽顙主婦亦拜賔丈夫說絰帶于廟門外入徹主人不與婦人說首絰不說帶無尸則不餞猶出几席設如初拾踊三哭止吿事畢賔出死三日而殯三月而葬遂卒哭將旦而祔則薦卒辭曰哀子某來日某隮祔爾于爾皇祖某甫尚饗女子曰皇祖妣某氏婦曰孫婦于皇祖姑某氏其他辭一也饗辭曰哀子某圭爲而哀薦之饗明日以其班祔沐浴櫛搔翦用專膚爲折俎取諸脰膉其他如饋食用嗣尸曰孝子某孝顯相夙興夜處小心畏忌不惰其身不寧用尹祭嘉薦普淖普薦溲酒適爾皇祖某甫以隮祔爾孫某甫尚饗朞而小祥曰薦此常事又朞而大祥曰薦此祥事中月而禫是月也吉祭猶未配