少牢饋食之禮
日用丁巳
筮旬有一日
筮於庿門之外主人朝服西面于
門東史朝服左執筮右抽上韇兼與筮執之
東面受命于主人主人曰孝孫某
來日丁亥用薦歲事于皇祖伯某以某妃配
某氏尚饗

史
曰諾西面于門西抽下韇左執筮右兼執韇
以擊筮遂述命曰
假爾大筮有常孝孫某來日丁亥用薦歲事
于皇祖伯某以某妃配某氏尚饗
乃釋韇立筮
卦者在左坐卦以木卒筮乃書卦
于木示主人乃退占
吉則史韇筮史兼
執筮與卦以吿于主人占曰從乃
官戒宗人命滌宰命爲酒乃退
若不吉則及逺日
又筮日如初宿

前宿一日宿戒尸
明日朝筮尸如筮日之禮命曰孝孫某來
日丁亥用薦歲事于皇祖伯某以某妃配某
氏以某之某爲尸尚饗筮卦占如初

吉則乃遂宿尸祝擯
主人再拜稽首祝吿曰孝孫某
來日丁亥用薦歲事于皇祖伯某以某妃配
某氏敢宿尸拜許諾主人又再
拜稽首主人退尸送揖不拜若不吉
則遂改筮尸旣宿尸反爲期于庿
門之外
主人門東南面宗人
朝服北面曰請祭期主人曰比於子
宗人曰旦
明行事主人曰諾乃退明日主人朝
服即位于庿門之外東方南面宰宗人西面
北上牲北首東上司馬刲羊司士擊豕宗人
告備乃退
雍人摡鼎匕俎于雍爨雍爨在門東南
北上
廩人摡甑甗匕與敦于廩爨
廩爨在雍爨之北
司宫摡豆籩勺爵􁈉觶凡洗篚于東
堂下勺爵觚觶實于篚卒摡饌豆籩與篚于
房中放于西方設洗于阼階東南當東榮
羹定雍人陳鼎五三鼎在
羊鑊之西二鼎在豕鑊之西司
馬升羊右胖髀不升肩臂臑膞骼正脊一脡
脊一橫脊一短脅一正脅一代脅一皆二骨
以並腸三胃三舉肺一祭肺三實于一鼎

司士升豕右胖髀不升肩臂臑膞骼正脊
一脡脊一橫脊一短脅一正脅一代脅一皆
二骨以並舉肺一祭肺三實于一鼎
雍人倫膚九實于一鼎
司士又升魚腊魚十有五而鼎腊一純而鼎
腊用麋卒脀皆設扃
鼏乃舉陳鼎于庿門之外東方北面北上
司宫尊兩甒于房戸之間同
棜皆有幂甒有玄酒
司宫設罍
水于洗東有枓設篚于洗西南肆
改饌豆籩于房中南面如饋之
設實豆籩之實
小祝設槃匜與簞巾于西階東
主人朝服即位于阼階東西面司宫筵
于奥祝設几于筵上右之
主人出迎鼎除鼏士盥舉鼎主人先
入司宫取二勺于篚洗之兼執
以升乃啓二尊之蓋幂奠于棜上加二勺于
尊覆之南柄鼎序入雍
正執一七以從雍府執四七以從司士合執
二俎以從司士賛者二人皆合執二俎以相
從入陳鼎于東方當序南于洗西皆西面
北上膚爲下七皆加于鼎東枋
俎皆設于鼎西西肆肵俎在羊俎之
北亦西肆宗人遣賔就
主人皆盥于洗長朼
佐食上利升牢心舌載于肵俎
心皆安下切上午割勿没其載于肵俎末在
上舌皆切本末亦午割勿没其載于肵橫之
皆如初爲之于爨也

佐食遷肵俎于阼階西
西縮乃反佐食二人上利升羊載右胖髀不
升肩臂臑膞骼正脊一脡脊一橫脊一短脅
一正脅一代脅一皆二骨以並腸三胃三長
皆及俎拒舉肺一長終肺祭肺三皆切肩臂
臑膞骼在兩端脊脅肺肩在上
下利
升豕其載如羊無腸胃體其載于俎皆進下

司士三人升魚腊膚魚用鮒十有五
而俎縮載右首進腴
腊一純而俎亦進下肩在上
膚九而俎亦橫載革順
卒脀祝盥于洗升自西階主人盥
升自阼階祝先入南面主人從戸内西面
主婦被錫衣侈袂薦自東房韭菹醓醢坐
奠于筵前主婦賛者一人亦被錫衣侈袂執
葵菹蠃醢以授主婦主婦不興遂受陪設于
東韭菹在南葵菹在北主婦興入于房

佐
食上利執羊俎下利執豕俎司士三人執魚
腊膚俎序升自西階相從入設俎羊在豆東
豕亞其北魚在羊東腊在豕東特膚當俎北
端主婦自東房執一金敦黍有蓋坐設
于羊俎之南婦賛者執敦稷以授主婦主婦
興受坐設于魚俎南又興受賛者敦黍坐設
于稷南又興受賛者敦稷坐設于黍南敦皆
南首主婦興入于房
祝酌奠遂命佐食啓
會佐食啓會蓋二以重設于敦南
主人西面
祝在左主人再拜稽首祝祝曰孝孫某敢用
柔毛剛鬛嘉薦普淖用薦歲事于皇祖伯某
以某妃配某氏尚饗主人又再拜稽首

祝出迎尸于庿門
之外主人降立于阼階東西面祝先入門右
尸入門左
宗人奉槃東面于庭南
一宗人奉匜水西面于槃東一宗人奉簞巾
南面于槃北乃沃尸盥于槃上卒盥坐奠簞
取巾興振之三以授尸坐取簞興以受尸巾
祝延尸尸升自西階入祝從
主人升自阼階祝先
入主人從尸升筵祝主人西面立
于戸内祝在左
祝主人皆拜妥尸尸不言尸荅拜遂坐

祝反南面
尸取韭菹辯㨎于三豆祭于豆間上
佐食取黍稷于四敦下佐食取牢一切肺于
俎以授上佐食上佐食兼與黍以授尸尸受
同祭于豆祭
上佐食舉尸牢肺正脊以授
尸上佐食爾上敦黍于筵上右之
主人羞肵俎升自阼階
置于膚北上佐食羞兩
鉶取一羊鉶于房中坐設于韭菹之南下佐
食又取一豕鉶于房中以從上佐食受坐設
于羊鉶之南皆芼皆有柶尸扱以柶祭羊鉶
逐以祭豕鉶嘗羊鉶食舉
三飯上佐食舉尸牢幹
尸受振祭嚌之佐食受加于肵
上佐食羞胾兩瓦豆有醢亦用瓦豆設于薦
豆之北
尸又食食胾上佐食舉尸一魚尸受振
祭嚌之佐食受加于肵横之
又食上佐食舉尸腊肩尸受
振祭嚌之上佐食受加于肵
又食上佐食舉尸牢骼
如初又食尸告飽
祝西面於主人之南獨侑不拜侑曰皇尸未
實侑尸又食上
佐食舉尸牢肩尸受振祭嚌之佐食受加于
肵尸不飯告飽祝西面
于主人之南主人不言拜侑
尸又三飯
上佐食受尸牢肺正脊加于肵
主人降洗爵升
北面酌酒乃酳尸尸拜受主人拜送
尸祭酒啐酒賔長羞牢肝
用俎縮執俎肝亦縮進末鹽在右
尸左執爵右兼取肝㨎于俎
鹽振祭嚌之加于菹豆卒爵主人拜祝受尸
爵尸荅拜祝酌受尸尸醋主人主人拜
受爵尸荅拜主人西面奠爵又拜
上佐食取四敦黍稷下佐食取牢一切
肺以授上佐食上佐食以綏祭
主人佐執爵右受佐食坐
祭之又祭酒不興遂啐酒
祝與二
佐食皆出盥于洗入二佐食各取黍于一敦
上佐食兼受搏之以授尸尸執以命祝
卒命祝祝受以東北面于戸西以嘏于主
人曰皇尸命工祝承致多福無疆于女孝孫
來女孝孫使女受祿于天冝稼于田眉壽萬
年勿替引之

主人坐奠爵興再拜稽首興
受黍坐振祭嚌之詩懷之實于左𬒮挂于季
指執爵以興坐卒爵執爵以興坐奠爵拜尸
荅拜執爵以興出宰夫以籩受嗇黍主人嘗
之納諸内
主
人獻祝設席南面祝拜于席上坐受主
人西面荅拜薦兩豆菹醢佐食
設俎牢髀橫脊一短脅一腸一胃一膚三魚
一橫之腊兩髀屬于尻
祝取菹㨎于醢祭于豆間祝
祭爼祭酒啐酒肝牢
從祝取肝㨎于鹽振祭嚌之不興加于俎卒
爵興主人酌獻上佐
食上佐食戸内牖東北面拜坐受爵主人西
面荅拜佐食祭酒卒爵拜坐授爵興
俎設于兩階之間其俎折一膚
主人
又獻下佐食亦如之其脀亦設于階間西上
亦折一膚
有司賛者取爵于篚以升授主婦賛者于房
戶婦賛者受
以授主婦主婦洗于房中出酌入戸西面拜
獻尸
尸拜受主婦主人之北西面拜
送爵尸祭
酒卒爵主婦拜祝受尸爵尸荅拜易爵洗酌
授尸主婦拜受爵尸荅拜上佐
食綏祭主婦西面于主人之北受祭祭之其
綏祭如主人之禮不嘏卒爵拜尸荅拜
主婦以爵出賛者受易爵于
篚以授主婦于房中
主婦洗酌獻祝祝拜坐受爵主婦
荅拜于主人之北卒爵不興坐授主婦
主婦受酌獻上佐食于戶内佐食
北面拜坐受爵主婦西面荅拜祭酒卒爵坐
授主婦主婦獻下佐食亦如之主婦受爵以
入于房賔長洗爵獻于
尸尸拜受爵賔戸西北面拜送爵尸祭酒卒
爵賔拜祝受尸爵尸荅拜祝酌授尸賔拜受
爵尸拜送爵賔坐奠爵遂拜執爵以興坐祭
遂飮卒爵執爵以興坐奠爵拜尸荅拜賔酌
獻祝祝拜坐受爵賔北面荅拜祝祭酒啐酒
奠爵于其筵前
主人出立于阼階上西面祝出立于西階上
東面祝告曰利成祝入尸
謖主人降立于阼階東西面祝先
尸從遂出于庿門祝反復位于室
中主人亦入于室復位祝命佐食徹肵俎降
設于堂下阼階南
司宫設對席乃四人𧃊
上佐食盥升下佐食對之賔長二人
備司士進一敦黍于上佐食又
進一敦黍于下佐食皆右之于席上
資黍于羊俎兩端兩下是餕
司士
乃辯舉𧃊者皆祭黍祭舉主人西
面三拜𧃊者𧃊者奠舉于俎皆荅拜皆反取
舉
司士進一鉶于上𧃊又進一鉶于次𧃊又
進二豆湆于兩下乃皆食食舉卒食主
人洗一爵升酌以授上𧃊賛者洗三爵酌主
人受于戸内以授次𧃊若是以辯皆不拜受
爵主人西面三拜𧃊者𧃊者奠爵皆荅拜皆
祭酒卒爵奠爵皆拜主人荅壹拜
𧃊者三人興出
上𧃊止主人受上𧃊爵酌以醋于戸内西
面坐奠爵拜上𧃊荅拜坐祭酒啐酒
上𧃊親嘏曰主人受祭之福胡
壽保建家室主人興坐奠爵拜
執爵以興坐卒爵拜上𧃊荅拜上𧃊興出主
人送乃退

