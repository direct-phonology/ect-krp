旣夕哭請啓期告于賔夙興設盥于祖廟門外陳鼎皆如殯東方之饌亦如之夷牀饌于階間二燭俟于殯門外丈夫髽散帶垂即位如初婦人不哭主人拜賔入即位袒商祝免袒執功布入升自西階盡階不升堂聲三啓三命哭燭入祝降與夏祝交于階下取銘置于重踊無筭商祝拂柩用功布幠用夷衾遷于祖用軸重先奠從燭從柩從燭從主人從升自西階奠俟于下東面北上主人從升婦人升東面衆人東即位正柩于兩楹間用夷牀主人柩東西面置重如初席升設于柩西奠設如初巾之升降自西階主人踊無筭降拜賔即位踊襲主婦及親者由足西面薦車直東榮北輈質明滅燭徹者升自阼階降自西階乃奠如初升降自西階主人要節而踊薦馬纓三就入門北面交轡圉人夾牽之御者執策立于馬後哭成踊右還出賔岀主人送于門外有司請祖期曰日側主人入袒乃載踊無筭卒束襲降奠當前束商祝飾柩一池紐前䞓後緇齊三采無貝設披屬引陳明器於乗車之西折橫覆之抗木橫三縮二加抗席三加茵用䟽布緇翦有幅亦縮二橫三器西南上綪茵苞二筲三黍稷麥罋三醯醢屑幂用䟽布甒二醴酒幂用功布皆木桁久之用器弓矢耒耜兩敦兩杅槃匜匜實于槃中南流無祭器有燕樂器可也役器甲胄干笮燕器杖笠翣徹奠巾席俟于西方主人要節而踊袒商祝御柩擯者出請入吿主人釋杖迎于廟門外不哭先入門右北面及衆主人袒馬入設賔奉幣由馬西當前輅北面致命主人哭拜稽顙成踊賔奠幣于棧左服出宰由主人之北舉幣以東士受馬以出主人送于外門外拜襲入復位杖賔賵者將命擯者出請入告出告須馬入設賔奉幣擯者先入賔從致命如初主人拜于位不踊賔奠幣如初舉幣受馬如初擯者出請若奠入告出以賔入將命如初士受羊如受馬又請若賻入告主人出門左西面賔東面將命主人拜賔坐委之宰由主人之北東面舉之反位若無器則捂受之又請賔告事畢拜送入贈者將命擯者出請納賔如初賔奠幣如初若就器則坐奠于陳凡將禮必請而後拜送兄弟賵奠可也所知則賵而不奠知死者贈知生者賻書賵於方若九若七若五書遣於策乃代哭如初宵爲燎于門内之右厥明陳鼎五于門外如初其實羊左胖髀不升腸五胃五離肺豕亦如之豚解無腸胃魚腊鮮獸皆如初東方之饌四豆脾析蜱醢葵菹蠃醢四籩棗糗栗脯醴酒陳器滅燎執燭俠輅北靣賔入者拜之徹者入丈夫踊設于西北婦人踊徹者東鼎入乃奠豆南上綪籩蠃醢南北上綪俎二以成南上不綪特鮮獸醴酒在籩西北上奠者出主人要節而踊甸人抗重出自道道左倚之薦馬馬出自道車各從其馬駕於門外西面而俟南上徹者入踊如初徹巾苞牲取下體不以魚腊行器茵苞器序從車從徹者出踊如初主人之史請讀賵執筭從柩東當前束西面不命母哭哭者相止也唯主人主婦哭燭在石南面讀書釋筭則坐卒命哭滅燭書與筭執之以逆出公史自西方東面命母哭主人主婦皆不哭讀遣卒命哭滅燭出商祝執上茵先入屬引主人袒衆主人西面北上婦人東面皆不哭乃窆主人哭踊無筭襲贈用制幣玄纁束拜稽顙踊如初卒袒拜賔主婦亦拜賔即位拾踊三襲賔出則拜送藏器於旁加見藏苞筲於旁加折卻之加抗席覆之加抗木實土三主人拜鄕人即位踊襲如初乃反哭入升自西階東面衆主人堂下東面北上婦人入大夫踊升自阼階主婦入于室踊出即位及丈夫拾踊三賔弔者升自西階曰如之何主人拜稽顙賔降出主人送于門外拜稽顙遂適殯宮皆如啓位拾踊三兄弟出主人拜送衆主人出門哭止闔門主人揖衆主人乃就次猶朝夕哭不奠三虞卒哭明日以其班祔記士處適寢寢東首于北墉下有疾疾者齊養者皆齊徹琴瑟疾病外内皆埽徹褺衣加新衣御者四人皆坐持體屬纊以俟絶氣男子不絶於婦人之手婦人不絶於男子之手乃行禱于五祀乃卒主人啼兄弟哭設牀第當牖衽下筦上簟設枕遷尸復者朝服左執領右執要招而左楔貌如軛上兩末綴足用燕几校在南御者坐持之即牀而奠當腢用吉噐若醴若酒無巾柶赴曰君之臣某死赴母妻長子則曰君之臣某之某死室中唯主人主婦坐兄弟有命夫命婦在焉亦坐尸在室有君命衆主人不出襚者委衣于牀不坐其禭于室戸西北面致命夏祝淅米差盛之御者四人抗衾而浴䄠第其母之䘮則内御者浴鬠無笄設明衣婦人則設中帶卒洗貝反于䈂實貝柱右齻左齻夏祝徹餘飯瑱塞耳掘坎南順廣尺輪二尺深三尺南其壤垼用塊明衣裳用幕布袂屬幅長下膝有前後裳不辟長及觳縓綼緆緇純設握裏親膚繫鉤中指結于掔甸人築坅坎隷人涅廁旣襲宵爲燎于中庭厥明滅燎陳衣凡絞紟用布倫如朝服設棜于東堂下南順齊于坫饌于其上兩甒醴酒酒在南篚在東南順實角觶四木柶二素勺二豆在甒北二以並籩亦如之凡籩豆實具設皆巾之觶俟時而酌柶覆加之面枋及錯建之小斂辟奠不出室無踊節旣馮尸主人袒髺髮絞帶衆主人布帶大斂于阼大夫升自西階階東北面東上旣馮尸大夫逆降復位巾奠執燭者滅燭出降自阼階由主人之北東旣殯主人說髦三日絞垂冠六升外縪纓條屬厭衰三升屨外納杖下本竹桐一也居倚廬寢苫枕塊不說絰帶哭晝夜無時非䘮事不言歠粥朝一溢米夕一溢米不食菜果主人乗惡車白狗幦蒲蔽御以蒲菆犬服木錧約綏約轡木鑣馬不齊髦主婦之車亦如之䟽布裧貳車白狗攝服其他皆如乗車朔月童子執帚卻之左手奉之從徹者而入比奠舉席埽室聚諸㝔布席如初卒奠埽者執帚垂末内鬛從執燭者而東燕養饋羞湯沐之饌如他日朔月若薦新則不饋于下室筮宅冡人物土卜曰吉告從于主婦主婦哭婦人皆哭主婦升堂哭者皆止啓之昕外内不哭夷牀輁軸饌于西階東其二庿則饌于禰庿如小斂奠乃啓朝于禰庿重止于門外之西東面柩入升自西階正柩于兩楹間奠止于西階之下東面北上主人升柩東西面衆主人東即位婦人從升東面奠升設于柩西升降自西階主人要節而踊燭先入者升堂東楹之南西面後入者西階東北面在下主人降即位徹乃奠升降自西階主人踊如初祝及執事舉奠巾席從而降柩從序從如初適祖薦乗車鹿淺幦干笮革靾載旜載皮弁服纓轡貝勒縣于衡道車載朝服稾車載蓑笠將載祝及執事舉奠戶至道左北面立東上柩至于壙斂服載之卒窆而歸不驅君視斂若不待奠加蓋而出不視斂則加蓋而至卒事旣正柩賔出遂匠納車于階間祝饌祖奠于主人之南當前輅北上巾之弓矢之新沽功有弭飾焉亦張可也有柲設依撻焉有韣翭矢一乗骨鏃短衞志矢一乗軒輖中亦短衞十