公食大夫之禮使大夫戒各以其爵上介出請入告三辭賓出拜辱大夫不荅拜將命賓再拜稽首大夫還賓不拜送遂從之賓朝服卽位于大門外如聘卽位具羮定甸人陳鼎七當門南面西上設扄鼏鼏若束若編設洗如饗小臣具盤匜在東堂下宰夫設筵加席几無尊飲酒漿飲俟于東房凡宰夫之具饌于東房公如賓服迎賓于大門内大夫納賓賓入門左公再拜賓辟再拜稽首公揖入賓從及廟門公揖入賓入三揖至于階三讓公升二等賓升大夫立于東夾南西面北上士立于門東北面西上小臣東堂下南面西上宰東夾北西面南上内官之士在宰東北西面南上介門西北面西上公當楣北鄉至再拜賓降也公再拜賓西階東北面荅拜擯者辭拜也公降一等辭曰寡君從子雖將拜興也賓栗階升不拜命之成拜階上北面再拜稽首士舉鼎去鼏於外次入陳鼎于碑南南面西上右人抽扄坐奠于鼎西南順出自鼎西左人待載雍人以爼入陳于鼎南旅人南面加匕于鼎退大夫長盥洗東南西面北上序進盥退者與進者交于前卒盥序進南面七載者西面魚腊飪載體進奏魚七縮爼寢右膓胃七同爼宰夫自東房薦豆六設于醬東西上韭菹以東醓醢昌本昌本南麋臡以西菁菹鹿臡士設爼于豆南西上牛羊豕魚在牛南腊膓胃亞之膚以爲特旅人取匕甸人舉鼎順出奠于其所宰夫設黍稷六簋于爼西二以並東北上黍當牛爼其西稷錯以終南陳大羮湆不和實于鐙宰右執鐙左執蓋由門入升自阼階盡階不升堂授公以蓋降岀入反位公設之于醬西賓辭坐遷之宰夫設鉶四于豆西東上牛以西羊羊南豕豕以東牛飮酒實于觶加于豐宰夫右執觶左執豐進設于豆東宰夫東面坐啓簋㑹各郤于其西贊者負東房南面告具于公公再拜揖食賓降拜公辭賓升再拜稽首賓升席坐取韭菹以辯擩于醢上豆之間祭贊者東面坐取黍實于左手辯又取稷辯反于右手興以授賓賓祭之三牲之肺不離贊者辯取之壹以授賓賓興受坐祭挩手扱上鉶以柶辯擩之上鉶之間祭祭飮酒於上豆之間魚腊醬湆不祭宰夫授公飯粱公設之于湆西賓北面辭坐遷之公與賓皆復初位宰夫膳稻于粱西士羞庶羞皆有大蓋執豆如宰先者反之由門入升自西階先者一人升設于稻南簋西間容人旁四列西北上膷以東臐膮牛炙炙南醢以西牛胾醢牛鮨鮨南羊炙以東羊胾醢豕炙炙南醢以西豕胾芥醬魚膾衆人騰羞者盡階不升堂授以蓋降岀贊者負東房告僃于公贊升賓賓坐席末取粱卽稻祭于醬湆間贊者北面坐辯取庶羞之大興一以授賓賓受兼壹祭之賓降拜公辭賓升再拜稽首公荅再拜賓北面自間坐左擁簋粱右執湆以降公辭賓西面坐奠于階西東面對西面坐取之栗階升北面反奠于其所降辭公公許賓升公揖退于箱擯者退負東塾而立賓坐遂卷加席公不辭賓三飯以湆醬宰夫執觶漿飮與其豐以進賓挩手興受宰夫設其豐于稻西庭實設實坐祭遂飮奠于豐上公受宰夫束帛以侑西鄉立賓降筵北面擯者進相幣賓降辭幣升聽命降拜公辭賓升再拜稽首受幣當東楹北面退西楹西東面立公壹拜賓降也公再拜介逆出賓北面揖執庭實以岀公降立上介受賓幣從者訝受皮賓入門左没霤北面再拜稽首公辭揖讓如初升賓再拜稽首公荅再拜賓降辭公如初賓升公揖退于箱賓卒食㑹飯三飮不以醬湆挩手興北面坐取粱與醬以降西面坐奠于階西東面再拜稽首公降再拜介迎出賓出公送于大門内再拜賓不顧有司卷三牲之爼歸于賓舘魚腊不與明日賓朝服拜賜于朝拜食與侑幣皆再拜稽首訝聽之上大夫八豆八簋六鉶九爼魚腊皆二爼魚膓胃倫膚若九若十有一下大夫則若七若九庶羞西東毋過四列上大夫庶羞二十加於下大夫以雉兎鶉鴽若不親食使大夫各以其爵朝服以侑幣致之豆實實于罋陳于楹外二以並北陳簋實實于篚陳于楹内兩楹間二以並南陳庶羞陳于碑内庭實陳于碑外牛羊豕陳于門内西方東上賓朝服以受如受饔禮無擯明日賓朝服以拜賜于朝訝聽命大夫相食親戒速迎賓于門外拜至皆如饗拜降盥受醬湆侑幣束錦也皆自阼階降堂受授者升一等賓止也賓執粱與湆之西序端主人辭賓反之卷加席主人辭賓反之辭幣降一等主人從受侑幣再拜稽首主人送幣亦然辭於主人降一等主人從卒食徹于西序端東面再拜降出其他皆如公食大夫之禮若不親食則公作大夫朝服以侑幣致之賓受于堂無儐記不宿戒戒不速不授几無阼席亨于門外東方司宫具几與蒲筵常緇布純加􁀆席尋玄帛純皆卷自末宰夫筵出自東房賓之乗車在大門外西方北面立鉶芼牛霍羊苦豕薇皆有滑贊者盥從爼升簠有蓋幂凡炙無醬上大夫蒲筵加􁀆席其純皆如下大夫純卿擯由下上贊下大夫也上大夫庶羞酒飮漿飮庶羞可也拜食與侑幣皆再拜稽首儀禮卷第九