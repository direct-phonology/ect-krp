殷湯問於夏革曰古初有物乎夏
革曰古初无物今惡得物後之人
將謂今之无物可乎殷湯曰然則
物无先後乎夏革曰物之終始初
无極已始或為終終或為始惡知
其紀然自物之外自事之先朕所
不知也殷湯曰然則上下八方有
極盡乎革曰不知也湯固問革曰
无則无極有則有盡朕何以知之
然无極之外復无无極无盡之中
復无无盡无極復无无極无盡復
无无盡朕以是知其无極无盡也
而不知其有極有盡也湯又問曰
四海之外奚有革曰猶齊州也湯
曰汝奚以實之革曰朕東行至營
人民猶是也問營之東復猶營也
西行至豳人民猶是也問豳之西
復猶豳也朕以是知四海四荒四
極之外不異是也故大小相含无
窮極也含萬物者亦如含天地含
萬物也故不窮含天地也故无極
朕亦焉知天地之表不有大天地
者乎亦吾所不知也然則天地亦
物也物有不足故昔者女媧氏練
五色石以補其闕斷鼇之足以立
四極其後共工氏與顓頊爭為帝
怒而觸不周之山折天柱絕地維
故天傾西北日月星辰就焉地不
滿東南故百川水潦歸焉湯又問
物有巨細乎有脩短乎有同異乎
革曰渤海之東不知幾億萬里有
大壑焉實惟无底之谷其下无底
名曰歸墟八絃九野之水天漢之
流莫不注之而无增无減焉其中
有五山焉一曰岱輿二曰員嶠三
曰方壺四曰瀛洲五曰蓬萊其山
高下周旋三萬里其頂平處九千
里山之中閒相去七萬里以為鄰
居焉其上臺觀皆金玉其上禽獸
皆純縞珠玕之樹皆叢生華實皆
有滋味食之皆不老不死所居之
人皆仙聖之種一日一夕飛相往
來者不可數焉而五山之根无所
連箸常隨潮波上下往還不得蹔
峙焉仙聖毒之訴之於帝帝恐流
於西極失群仙聖之居乃命禺彊
使巨鼇十五舉首而戴之迭為三
番六萬歲一交焉五山始峙而不
動而龍伯之國有大人舉足不盈
數步而暨五山之所一釣而連六
鼇合負而趣歸其國灼其骨以數
焉於是岱輿員嶠二山流於北極
沈於大海仙聖之播遷者巨億計
帝憑怒侵減龍伯之國使阨侵小
龍伯之民使短至伏羲神農時其
國人猶長數十丈從中州以東四
十萬里得僬僥國人長一尺五寸
東北極有人名曰諍人長九寸荊
之南有冥靈者以五百歲為春五
百歲為秋上古有大椿者以八千
歲為春八千歲為秋朽壤之上有
菌芝者生於朝死於晦春夏之月
有蠓蚋者因雨而生見陽而死終
北之北有溟海者天池也有魚焉
其廣數千里其長稱焉其名為鯤
有鳥焉其名為鵬翼若垂天之雲
其體稱焉世豈知有此物哉大禹
行而見之伯益知而名之夷堅聞
而志之江浦之閒生麼蟲其名曰
焦螟群飛而集於蚊睫弗相觸也
栖宿去來蚊弗覺也離朱子羽方
晝拭眥揚眉而望之弗見其形𧣾
䚦俞師曠方夜擿耳俛首而聽之
弗聞其聲唯黃帝與容成子居空
桐之上同齋三月心死形廢徐以
神視塊然見之若嵩山之阿徐以
氣聽砰然聞之若雷霆之聲吳楚
之國有大木焉其名為櫾碧樹而
冬青實丹而味酸食其皮汁已憤
厥之疾齊州珍之渡淮而北而化
為枳焉鸜鵒不踰濟貉踰汶則死
矣地氣然也雖然形氣異也性鈞
已无相易已生皆全已分皆足已
吾何以識其巨細何以識其脩短
何以識其同異哉太形王屋二山
方七百里高萬仞本在冀州之南
河陽之北北山愚公者年且九十
面山而居懲山北之塞出入之迂
也聚室而謀曰吾與汝畢力平險
指通豫南達于漢陰可乎雜然相
許其妻獻疑曰以君之力曾不能
損魁父之丘如太形王屋何且焉
置土石雜曰投諸渤海之尾隱土
之北遂率子孫荷擔者三夫叩石
墾壤箕畚運於渤海之尾鄰人京
城氏之孀妻有遺男始齓跳往助
之寒暑易節始一反焉河曲智叟
笑而止之曰甚矣汝之不惠以殘
年餘力曾不能毀山之一毛其如
土石何北山愚公長息曰汝心之
固固不可徹曾不若孀妻弱子雖
我之死有子存焉子又生孫孫又
生子子又有子子又有孫子子孫
孫无窮匱也而山不加增何苦而
不平河曲智叟亡以應操蛇之神
聞之懼其不已也告之於帝帝感
其誠命夸蛾氏二子負二山一厝
朔東一厝雍南自此冀之南漢之
陰无隴斷焉夸父不量力欲追日
影逐之於隅谷之際渴欲得飲赴
飲河渭河渭不足將走北飲大澤
未至道渴而死棄其杖尸膏肉所
浸生鄧林鄧林彌廣數千里焉大
禹曰六合之閒四海之內照之以
日月經之以星辰紀之以四時要
之以太歲神靈所生其物異形或
夭或壽唯聖人能通其道夏革曰
然則亦有不待神靈而生不待陰
陽而形不待日月而明不待殺戮
而夭不待將迎而壽不持五穀而
食不待繒纊而衣不待舟車而行
其道自然非聖人之所通也禹之
治水土也迷而失塗謬之一國濱
北海之北不知距齊州幾千萬里
其國名曰終北不知際畔之所齊
限无風雨霜露不生鳥獸蟲魚草
木之類四方悉平周以喬陟當國
之中有山山名壺領狀若甔甀頂
有口狀若員環名曰滋穴有水湧
出名曰神瀵臭過蘭椒味過醪醴
一源分為四埒注於山下經營一
國亡不悉徧土氣和亡札厲人性
婉而從物不競不爭柔心而弱骨
不驕不忌長幼儕居不君不臣男
女雜游不媒不聘緣水而居不耕
不稼土氣溫適不織不衣百年而
死不夭不病其民孳阜亡數有喜
樂亡衰老哀苦其俗好聲相攜而
迭謠終日不輟音饑惓則飲神瀵
力志和平過則醉經旬乃醒沐浴
神瀵膚色脂澤香氣經旬乃歇周
穆王北遊過其國三年忘歸既反
周室慕其國𢠵惝然自失不進酒
肉不召嬪御者數月乃復管仲勉
齊桓公因遊遼口俱之其國幾剋
舉隰朋諫曰君舍齊國之廣人民
之眾山川之觀殖物之阜禮義之
盛章服之美妖靡盈庭忠良滿朝
肆咤則徒卒百萬視撝則諸侯從
命亦奚羨於彼而棄齊國之社稷
從戎夷之國乎此仲父之耄柰何
從之桓公乃止以隰朋之言告管
仲仲曰此固非朋之所及也臣恐
彼國之不可知之也齊國之富奚
戀隰朋之言奚顧南國之人被髮
而裸北國之人鞨巾而裘中國之
人冠冕而裳九土所資或農或商
或田或漁如冬裘夏葛水舟陸車
默而得之性而成之越之東有（
󰊮）輒沐之國其長子生則鮮而
食之謂之宜弟其大父死負其大
母而棄之曰鬼妻不可與同居處
楚之南有炎人之國其親戚死㱙
其肉而棄之然後埋其骨迺成為
孝子秦之西有儀渠之國者其親
戚死聚祡積而焚之燻則煙上謂
之登遐然後成為孝子此上以為
政下以為俗而未足為異也孔子
東游見兩小兒辯鬭問其故一兒
曰我以日始出時去人近而日中
時遠也一兒曰我以日初出遠而
日中時近也一兒曰日初出大如
車蓋及日中則如盤盂此不為遠
者小而近者大乎一兒曰日初出
滄滄涼涼及其（日）中如探湯
此不為近者熱而遠者涼乎孔子
不能決也兩小兒笑曰孰為汝多
知乎均天下之至理也連於形物
亦然均髮均縣輕重而髮絕髮不
均也均也其絕也莫絕人以為不
然自有知其然者也詹何以獨繭
絲為綸芒鍼為釣荊篠為竿剖粒
為餌引盈車之魚於百仞之淵汩
流之中綸不絕鉤不伸竿不撓楚
王聞而異之召問其故詹何曰臣
聞先大夫之言蒲且子之弋也弱
弓纖繳乘風振之連雙鶬於青雲
之際用心專動手均也臣因其事
放而學釣五年始盡其道當臣之
臨河持竿心无雜慮唯魚之念投
綸沈釣手无輕重物莫能亂魚見
臣之釣餌猶沈埃聚沫吞之不疑
所以能以弱制彊以輕致重也大
王治國誠能若此則天下可運於
一握將亦奚事哉楚王曰善魯公
扈趙齊嬰二人有疾同請扁鵲求
治扁鵲治之既同愈謂公扈齊嬰
曰汝曩之所疾自外而干府藏者
固藥石之所已今有偕生之疾與
體偕長今為汝攻之何如二人曰
願先聞其驗扁鵲謂公扈曰汝志
彊而氣弱故足於謀而寡於斷齊
嬰志弱而氣彊故少於慮而傷於
專若換汝之心則均於善矣扁鵲
遂飲二人毒酒迷死三日剖胸探
心易而置之投以神藥既悟如初
二人辭歸於是公扈反齊嬰之室
而有其妻子妻子弗識齊嬰亦反
公扈之室有其妻子妻子亦弗識
二室因相與訟求辨於扁鵲扁鵲
辨其所由訟乃已匏巴鼓琴而鳥
舞魚躍鄭師文聞之棄家從師襄
游柱指鈞弦三年不成章師襄曰
子可以歸矣師文舍其琴歎曰文
非弦之不能鈞非章之不能成文
所存者不在弦所志者不在聲內
不得於心外不應於器故不敢發
手而動弦且小假之以觀其後无
幾何復見師襄師襄曰子之琴何
如師文曰得之矣請嘗試之於是
當春而叩商弦以召南呂涼風揔
至草木成實及秋而叩角弦以激
夾鐘溫風徐迴草木發榮當夏而
叩羽弦以召黃鐘霜雪交下川池
暴沍及冬而叩徵弦以激蕤賓陽
光熾烈堅冰立散將終命宮而揔
四弦則景風翔慶雲浮甘露降澧
泉涌師襄乃撫心高蹈曰微矣子
之彈也雖師曠之清角鄒衍之吹
律亡以加之彼將挾琴執管而從
子之後耳薛譚學謳於秦青未窮
青之技自謂盡之遂辭歸秦青弗
止餞於郊衢撫節悲歌聲振林木
響遏行雲薛譚乃謝求反終身不
敢言歸秦青顧謂其友曰昔韓娥
東之齊匱糧過雍門鬻歌假食既
去而餘音繞梁欐三日不絕左右
以其人弗去過逆旅逆旅人辱之
韓娥因曼聲哀哭一里老幼悲愁
垂涕相對三日不食遽而追之娥
還復為曼聲長歌一里長幼喜躍
抃舞弗能自禁忘向之悲也乃厚
賂發之故雍門之人至今善歌哭
效娥之遺聲伯牙善鼓琴鍾子期
善聽伯牙鼓琴志在（登）高山
鍾子期曰善哉峨峨兮若泰山志
在流水鍾子期曰善哉洋洋兮若
江河伯牙所念鍾子期必得之伯
牙游於泰山之陰卒逢暴雨止於
巖下心悲乃援琴而鼓之初為霖
雨之操更造崩山之音曲每奏鍾
子期輒窮其趣伯牙乃舍琴而歎
曰善哉善哉子之聽夫志想象猶
吾心也吾於何逃聲哉周穆王西
巡狩越崑崙至弇山反還未及中
國道有獻工人名偃師穆王薦之
問曰若有何能偃師曰臣唯命所
試然臣已有所造願王先觀之穆
王曰日以俱來吾與若俱觀之越
日偃師謁見王王薦之曰若與偕
來者何人邪對曰臣之所造能倡
者穆王驚視之趣步俯仰信人也
巧夫顉其頤則歌合律捧其手則
舞應節千變萬化惟意所適王以
為實人也與盛姬內御並觀之技
將終倡者瞬其目而招王之左右
侍妾王大怒立欲誅偃師偃師大
懾立剖散倡者以示王皆傅會革
木膠漆白黑丹青之所為王諦料
之內則肝膽心肺脾腎腸胃外則
筋骨支節皮毛齒髮皆假物也而
无不畢具者合會復如初見王試
廢其心則口不能言廢其肝則目
不能視廢其腎則足不能步穆王
始悅而歎曰人之巧乃可與造化
者同功乎詔貳車載之以歸夫班
輸之雲梯墨翟之飛鳶自謂能之
極也弟子東門賈禽滑釐聞偃師
之巧以告二子二子終身不敢語
藝而時執規矩甘蠅古之善射者
彀弓而獸伏鳥下弟子名飛衛學
射於甘蠅而巧過其師紀昌者又
學射於飛衛飛衛曰爾先學不瞬
而後可言射矣紀昌歸偃臥其妻
之機下以目承牽𤴘二年之後雖
錐末倒眥而不瞬也以告飛衛飛
衛曰未也必學視而後可視小如
大視微如著而後告我昌以氂懸
虱於牖南面而望之旬日之閒浸
大也三年之後如車輪焉以覩餘
物皆丘山也乃以燕角之弧朔蓬
之簳射之貫虱之心而懸不絕以
告飛衛飛衛高蹈拊膺曰汝得之
矣紀昌既盡衛之術計天下之敵
己者一人而已乃謀殺飛衛相遇
於野二人交射中路矢鋒相觸而
墜於地而塵不揚飛衛之矢先窮
紀昌遺一矢既發飛衛以棘刺之
端扞之而无差焉於是二子泣而
投弓相拜於塗請為父子剋臂以
誓不得告術於人造父之師曰泰
豆氏造父之始從習御也執禮甚
卑泰豆三年不告造父執禮愈謹
乃告之曰古詩言良弓之子必先
為箕良冶之子必先為裘汝先觀
吾趣趣如吾然後六轡可持六馬
可御造父曰唯命所從泰豆乃立
木為塗僅可容足計步而置之履
之而行趣走往還无跌失也造父
學之三曰盡其巧泰豆歎曰子何
其敏也得之捷乎凡所御者亦如
此也曩汝之行得之於足應之於
心推於御也齊輯乎轡銜之際而
急緩乎脣吻之和正度乎胸臆之
中而執節乎掌握之閒內得於中
心而外合於馬志是故能進退履
繩而旋曲中規（矩）取道致遠
而氣力有餘誠得其術也得之於
銜應之於轡得之於轡應之於手
得之於手應之於心則不以目視
不以策驅心閑體正六轡不亂而
二十四蹄所投无差廻旋進退莫
不中節然後輿輪之外可使无餘
轍馬蹄之外可使无餘地未嘗覺
山谷之嶮原隰之夷視之一也吾
術窮矣汝其識之魏黑卵以暱嫌
殺丘邴章丘邴章之子來丹謀報
父之讎丹氣甚猛形甚露計粒而
食順風而趨雖怒不能稱兵以報
之恥假力於人誓手劍以屠黑卵
黑卵悍志絕眾力抗百夫筋骨皮
肉非人類也延頸承刃披胸受矢
鋩鍔摧屈而體无痕撻負其材力
視來丹猶雛鷇也來丹之友申他
曰子怨黑卵至矣黑卵之易子過
矣將奚謀焉來丹垂涕曰願子為
我謀申他曰吾聞衛孔周其祖得
殷帝之寶劍一童子服之卻三軍
之眾奚不請焉來丹遂適衛見孔
周執僕御之禮請先納妻子後言
所欲孔周曰吾有三劍唯子所擇
皆不能殺人且先言其狀一曰含
光視之不可見運之不知有其所
觸也泯然无際經物而物不覺二
曰承影將旦昧爽之交日夕昏明
之際北面而察之淡淡焉若有物
存莫識其狀其所觸也竊竊然有
聲經物而物不疾也三曰宵練方
晝則見影而不見光方夜見光而
不見形其觸物也騞然而過隨過
隨合覺疾而不血刃焉此三寶者
傳之十三世矣而无施於事匣而
藏之未嘗啟封來丹曰雖然吾必
請其下者孔周乃歸其妻子與齋
七日晏陰之閒跪而授其下劍來
丹再拜受之以歸來丹遂執劍從
黑卵時黑卵之醉偃於牖下自頸
至腰三斬之黑卵不覺來丹以黑
卵之死趣而退遇黑卵之子於門
擊之三下如投虛黑卵之子方笑
曰汝何蚩而三招予來丹知劍之
不能殺人也歎而歸黑卵既醒怒
其妻曰醉而露我使我嗌疾而腰
急其子曰疇昔來丹之來遇我於
門三招我亦使我體疾而支彊彼
其厭我哉周穆王大征西戎西戎
獻錕鋙之劍火浣之布其劍長尺
有咫練鋼赤刃用之切玉如切泥
焉火浣之布浣之必投於火布則
火色垢則布色出火而振之皓然
疑乎雪皇子以為无此物傳之者
妄蕭叔曰皇子果於自信果於誣
理哉