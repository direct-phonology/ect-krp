　大戴禮記卷十三
　　　　　　　　　　　　漢　戴德　撰
　公冠第七十九
　本命第八十
　易本命第八十一
　　公冠
公冠自為主迎賓揖升自阼立于席
　入堂深異于士
既醴降自阼
　君尊故其降也不使就賓階也
其餘自為主者其降也自西階以異
　不敢終于正
其餘皆與公同也
　謂迎賓升阼之等
公𤣥端與皮弁皆蹕
　𤣥端緇布冠及𤣥冠之服也玉繅曰始冠緇布之冠
　自諸侯下逹冠而弊之可二服皆鞸也古者田狩而
　食其肉衣其皮先以兩皮如鞸以蔽其前後及後世
　聖人易之以布帛猶存其皮前示不妄古尊祭服異
　其名曰芾其制上廣一尺下廣二尺長三尺其頸五
　寸肩革帶博二寸
朝服素鞸
　𤣥端諸侯之朝服皮弁天子朝服鞸從裳色皆素也
公冠四加𤣥冕
　四當為三𤣥當為衮字之誤
饗之以三獻之禮
　饗賓也士于賓以一獻之禮也
無介
　于饗而贊冠者退為衆賓者君禮于臣本無介也
無樂
　亦饗時也冠者成人代父始宜盡孝子之感不可以
　歡樂取之孔子曰娶婦之家三日不舉樂思嗣親也
　然則冠禮不舉樂同也春秋左氏傳曰以金石之樂
　節之謂冠之時謂節也
皆𤣥端
　君臣同服
其醻幣朱錦采四馬其慶也同
　其慶賓亦如是
太子儗焉
　儗公禮也
太子與庶子其冠皆自為主
　主侯自主之重言太子誤也家語曰王太子庶子之
　冠儗焉非也
其禮與士同其饗賓也皆同
　士冠禮記曰天子之元子猶士也天下無生而貴者
　也
成王冠周公使祝雍祝王
　雍太祝當辭與王為祝辭于冠告焉
曰達而勿多也
　辭多則史少則必達
祝雍曰使王近于民
　視民如子
逺于年嗇于時惠于財
　反時惠施
親賢使能
陛下離顯先帝之光耀
　離明也
以承皇天嘉禄欽順仲春之吉日

　古者冠以仲春
遵並大道邠或
　邠或當為芬彧聲字之誤也
秉集萬福之休靈始加昭明之元服推逺
稚免之幼志
　免猶弱也
崇積文武之寵徳
　文皇帝武皇帝
肅勤髙祖清廟
　髙祖髙皇帝也
六合之内靡不息陛下永永與天無極
孝昭冠辭
　漢孝昭帝冠辭
皇皇上天昭臨下土集地之靈降甘風雨
　禮運曰地秉隂竅于山川
庶物羣生各得其所靡今靡古
　言覆施均
維予一人某敬拜皇天之祐
　古祝辭則云嗣王某或曰一人某王者親告之辭也
薄薄之土承天之神
　薄旁薄也易曰乃順承天也
興甘風雨庶卉百榖莫不茂者既安且寧維予一人某
敬拜下土之靈維某年某月上日
　年謂太嵗所在月正月也其天地祝辭皆爾省文過
　于下明之也
明光于上下勤施于四方旁作穆穆維予一人某敬拜
迎于郊以正月朔日迎日于東郊
　古者帝王以正月朝聘率有司迎日于東郊也所以
　為萬品先而尊事天也
　　本命
分于道謂之命
　道謂𡨕化自然之道也人資始焉
　或分得其長或分得其短其中脩促謂之命
　也孔子曰死生有命
形于一謂之性
　形法家也凡人禀于本則象之以仁受於金則象之
　以義孔子曰天命之謂性性者資于未生之前發于
　既生之後原其所始故于此言之
化于隂陽象形而發謂之生
　象微昧易曰男女構精萬物化生也
化窮數盡謂之先
　化窮者身也數盡者年也
故命者性之終也
　命初分于道則是生之始也分道則脩短已定故為
　生之終是以始末舉也
則必有終矣人生而不具者五目無見不能食不能行
不能言不能化三月而徹盷
　盷精也轉視貌或為徹也
然後能有見八月生齒然後食朞而生臏然後能行三
年瞦合然後能言
　三月萬物一成朞年天道一備三年而天道大成故
　因之以變化也
十有六情通然後能化隂窮反陽陽窮反隂
　夏至陽往隂動冬至隂消陽息
是故隂以陽化陽以隂變故男以八月而生齒八嵗而
齔一隂一陽然後成道
　易曰一隂一陽之謂道也
二八十六然後情通然後其施行
　施道行也
女七月生齒七嵗而齔二七十
四然後其化成
　化道成陽施而隂化亦天地之道也
合于三也小節也
　男女合于三十
中古男三十而娶女二十而嫁合于五也中節也
　合于五十
太古男五十而室女三十而嫁備于三五合于八也
　備三五十合于八十也不言大節省文按周禮媒氏
　職曰令凡男三十而娶女二十而嫁内則曰二十而
　冠三十而有室十五笄二十而嫁尚書大傳曰男三
　十而娶女二十而嫁書曰有鰥在下曰虞舜喪服為
　夫之姑姊妹之長殤然則古者皆以二十三十為婚
　姻之年十六十四為嫁娶之期今有三十五十則非
　也故譙周云師言此說似漢初學者所續焉
八者維綱也天地以發明故聖人以合
隂陽之數也
　八為方維八卦之數也天地以之明聖人以之合隂
　陽九六大衍之數也
禮義者恩之主也冠昏朝聘喪祭賔主鄉飲酒軍旅此
之謂九禮也
　君臣冠昏朝聘五也喪祭七也鄉飲賓主八也軍旅
　九也
禮經三百
　禮經統于心也
威儀三千
　曲禮也行于貌也
機其文之變也
　機危也謂二禮動行九事皆有其文每變不同也
禮之象五行也其義四時也
　象五行謂内外爵與五服義宜也
故以四制有恩有義有節有權恩厚者其服重故為父
斬衰三年以恩制者也門内之治恩掩義
門外之治義斷恩資于事父以事君而敬同貴貴尊尊
義之大者也故為君亦服斬衰三年以義制者也
　貴貴謂為大夫君尊尊謂為天子諸侯也
三日而食
　食食粥也
三月而沐
　將虞時
朞而練毁不滅性不以死傷生也喪不過三年苴衰不
補
　異于吉無飾也
墳墓不坯同于丘陵除之日鼓素琴
　漸有終因省哀
示民有終也以節制者也資于事父以事母而愛同天
無二日國無二君家無二尊以一治之也父在為母齊
衰朞見無二尊也百制具不言具不言而事行者扶而
起
　謂天子諸侯
言而後事行者杖而起
　謂士大夫
身自執事而後事行者面垢而已
　謂庶人
凡此以權制者也始死三日不怠三月不解朞悲號三
年憂恩之殺也
　東夷二連其不怠者哭不絶聲不解者不脫絰帶也
聖人因殺以制節也
　謂卒哭祥禫之變
男者任也子者孶也男子者言任天地之道而長萬物
之義也故謂之丈夫丈者長也夫者扶也言長萬物也
知可為者知不可為者知可言者知不可言者知可行
者知不可行者是故審倫而明其别謂之知所以正夫
徳也女者如也子者孶也女子者言如
男子之教而長其義理者也故謂之婦人婦人伏于人
也是故無専制之義有三從之道在家從父適人從夫
夫死從子無所敢自遂也
　從其教令
不出閨門事在饋食
之間而已矣
　易曰無攸遂在中饋詩曰無非無儀惟酒食是議也
是故女日及乎閨門之内
　専其志且逺嫌
不百里而犇喪
　言及日故絰成見星
事無獨為行無獨成之道參知而後動可驗而後言宵
行以燭宮事必量六畜蕃于宮中謂
之信也
　如此乃為信固也
所以正婦徳也
女有五不取逆家子不取亂家子不取
　亂淫亂也
世有刑人不取世有惡疾不取喪婦長子不取逆家子
者為其逆徳也亂家子者為其亂人倫也世有刑人者
為其棄于人也世有惡疾者為其棄于天也喪婦長子
者為其無所受命也

婦有七去不順父母去無子去淫去妒去有惡疾去多
言去竊盗去不順父母為其逆徳也無子為其絶世也
淫為其亂族也妒為其亂家也有惡疾為其不可與共
粢盛也口多言為其離親也
　詩云婦有長舌惟厲之階
盗竊為其反義也
婦有三不去有所取無所歸不去與更三年喪不去前
貧賤後富貴不去
大罪有五逆天地者罪及五世
　欺造化及要君者
誣文武者罪及四世
　非聖人者
逆人倫者罪及三世
　非孝者此皆大亂之道也
誣鬼神者罪及二世殺人者罪止其身
　周書曰大命世小命身
故大罪有五殺人為下
　　易本命
子曰夫易之生人禽獸萬物昆蟲各有以生
　易說曰渾元之始是曰太易二象之所資萬品之所
　生易曰易有太極是生兩儀兩儀生四象四象生八
　卦易說曰太易者未見氣也太初者氣之始也太素
　者質之始也禮運曰夫禮必本于太一分而為天地
　轉而為隂陽變而為四時然禮易之說雖殊而會歸
　一
或竒或偶或飛或行而莫知其情惟達道徳者能原本
之矣
　孔子曰聖人智通于大道應化而不窮能測萬物之
　情也
天一地二人三三三而九九九八十一一主日
　天之神日為尊
日數十
　甲乙之屬
故人十月而生
　萬類人為貴也
八九七十二偶以承竒
　貴偶用竒
竒主辰
　辰方主各三也
辰主月月主馬
　月契天駟于上馬統乾于下
故馬十二月而生七九六十三三主斗
　象次日月
斗主狗
　斗之次似狗故擇人也
故狗三月而生六九五十四四知時時主豕
　豕知時詩云有豕白蹢烝涉波矣
故豕四月而生五九四十五五主音音主猨故猨五月
而生四九三十六六主律律主禽鹿
　麋鹿角長短大小似律
故禽鹿六月而生也
　麏麋之屬皆以六月生也宋均曰以所包者多故舉
　禽獸之名雖有飛走之異實亦通也
三九二十七七主星
　二十八宿方各七
星主虎
　虎炳文似星也
故虎七月而生二九十八八主風
　風之大數盡于八也
風主蟲
　蟲有蟄見似風動息也
故蟲八日化也
　蟲多生非類也
其餘各以其類也
　謂貍兔魚鼈之屬各以其類化者然亦有本而生之
　也
鳥魚皆生于隂而屬于陽
　生于隂者謂卵生也屬于陽者謂飛游于虚也
故鳥魚皆卵魚遊于水鳥飛于雲
　釋上事也
故冬燕雀入于海化而為蚧
　以同生于隂而屬于陽故有其形性也
萬物之性各異類故蠶食而不飲蟬飲而不食蜉蝣不
飲不食
　淮南子曰蠶食而不飲三十二日而化蟬飲而不食
　三十日而死蜉蝣不飲不食三日而終也
介鱗夏食冬蟄
　熊羆魚蛇之屬
齕吞者八竅而卵生
　鳥屬也凡物之有異類者韓詩外傳曰鶬鴿胎生孔
　子渡江見而異之者乎
咀噍者九竅而胎生
　人及獸屬異物志又曰狸十有一種囊狸卵生也
四足者無羽翼戴角者無上齒
　董仲舒曰受于大者不取于小
無角者膏
　凝者為膏
而無前齒
　無前齒者齒盛于後不用前也
有角者脂
　釋者為脂
而無後齒
　齒盛于前不任後也
晝生者類父夜生者類母
　至隂至陽類甚多也至隂為男至陽為女者即隂窮
　反陽陽窮反隂之類
凡地東西為緯南北為經山為積徳川為積刑
　山積陽川積隂陽為徳隂為刑
髙者為生下者為死丘陵為牡谿谷為牝蜯蛤龜珠與
月盛虚
　月者太隂之精故龜蛤之屬因之以盛虧呂氏春秋
　曰月望則蜯蛤實月虧則蜯蛤虚孝經爰神契曰月
　虧于天則隂類消于淵也
是故堅土之人肥虚土之人大
　肥者象地堅實大者象地虚縱也
沙土之人細
　沙土養細乃薄也
息土之人美耗土之人醜
　息土為衍沃之田耗土為疏薄之地地有美惡故生
　人有好醜也周禮大司徒職曰山林之民毛而方川
　澤之民黒而津丘陵之民専而長墳衍之民晳而瘠
　原隰之民豐肉而庳此大辨五土之分
是故食水者善游能寒
　魚鼈之屬
食土者無心而不息
　蚯蚓之屬不氣息也若魚無耳而聴蟋蟀無口而鳴
　皆自然之性也
食木者多力而拂
　熊犀之屬拂戾也
食草者善走而愚
　麋鹿之屬
食桑者有絲而蛾食肉者勇敢而悍
　虎狼鷹鶻之屬
食榖者智惠而巧食氣者神明而壽
　王喬赤松之類也西極亦有食氣之民也
不食者不死而神
　伸于道者則神而常存也
故曰有羽之蟲三百六十而鳯凰為之長有毛之蟲三
百六十而麒麟為之長有甲之蟲三百六十而神龜為
之長有鱗之蟲三百六十而蛟龍為之長倮之蟲三百
六十而聖人為之長此乾坤之美類禽獸萬物之數也
　三百六十乾坤之中央萬一千五百二十當萬物之
　數也
故帝王好壊巢破卵則鳯凰不翔焉好竭水摶魚則蛟
龍不出焉好刳胎殺夭則麒麟不來焉好塡谿塞谷則
神龜不出焉故王者動必以道静必以理動不以道靜
不以理則自夭而不壽訞㜸數起神靈不見風雨不時
暴風水旱竝興人民夭死五榖不滋六畜不蕃息
　大戴禮記卷十三
