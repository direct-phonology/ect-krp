　大戴禮記卷十
　　　　　　　　　　　　漢　戴德　撰
　　文王官人
王曰太師慎維深思内觀民務察度情偽
　謂視中觀隱也
變官民能厯其才藝女維敬哉
　試以衆位厯觀其才也
女何慎乎非倫
　倫理次也宜所慎
倫有七屬屬有九用用有六徴一曰觀
誠二曰攷志三曰視中四曰觀色五曰觀隱六曰揆徳
　其說在下
王曰於乎女因方以觀之富貴者觀其禮施也
　觀其禮及其施曲禮曰積而能散
貧窮者觀其有徳守也
　觀其徳與其守孔子曰君子固窮
嬖寵者觀其不驕奢也隱約者觀其不懾懼也
　曲禮曰富貴而知好禮則不驕不淫貧賤而知好禮
　則志不懾
其少觀其恭敬好學而能弟也其壯觀其絜亷務行而
勝其私也其老觀其憲慎强其所不足
而不踰也
　孔子射矍相之圃蓋觀者如堵牆使公罔之裘序㸃
　揚觶而語公罔之裘揚觶而語曰幼壯孝弟耆耋好
　禮不從流俗修身以俟死者不在此位也蓋去者半
　處者半序㸃又揚觶而語曰好學不倦好禮不變旄
　期稱道不亂者不在此位也蓋㢙有存者
父子之間觀其孝慈也兄弟之間觀其和友也君臣之
間觀其忠惠也
　父慈子孝兄友弟和君惠臣忠也
鄉黨之間觀其信憚也
　信而敬憚
省其居處觀其義方省其喪哀觀其貞良省其出入觀
其交友省其交友觀其任亷
　任以恩相親信也
攷之以觀其信絜之以觀其知示之難
以觀其勇煩之以觀其治淹之
以利以觀其不貪藍之以樂以觀其不寧
　藍猶濫也
喜之以物以觀其不輕怒之以觀其重醉之以觀其不
失也縱之以觀其常遠使之以觀其不貳邇之以觀其
不倦探取其志以觀其情攷其隂陽以觀其誠
　隂陽猶隱顯也
覆其微言以觀其信曲省其行以觀其備
此之謂觀誠也二曰方與之言以觀其志志殷而㴱
　殷盛也㴱蓋深也
其氣寛以柔其色儉而不謟其禮先人其言後人見其
所不足曰日益者也
　言日就益
好臨人以色高人以氣賢人以言
防其不足
　不欲見之
伐其所能曰日損者也其貌直而不侮
其言正而不私不飾其美不隱其惡不防其過
　如日月之食
曰有質者也其貌固嫗其言工巧
　嫗以耽色下人謂形柔而辭巧
飾其見物務其小徴
　有浮淺之事則工飾之而務尚其小成
以故自說
　言以事自解説
曰無質者也喜怒以物而色不作煩亂之而志不營
　營猶亂也
深道以利而心不移
　道也者導也
臨懾以威而氣不卑曰平心而固守者也喜怒以物而
變易知煩亂之而志不裕示之以利而易移臨懾以威
而易懾曰鄙心而假氣者也執之以物
而遫決驚之以卒而度料
　言引之以卒然之事而能應時度焉
不紊而性辨曰有慮者也難投以物
　物事
難説以言知一而不可以解也
　言因一端
困而不知其止無辨而自順曰愚戇者也

　謂闇狼也
營之以物而不虞
　虞度也至則攻辨之不豫計度
犯之以卒而不懼置義而不可遷臨之
以貨色而不可營曰絜亷而果敢者也
　果敢謂不虞不懼也絜亷謂不營于貨色在義而不
　可遷則兼之也
易移以言存志不能守固已諾無斷
　言止慎諾于人又不能自裁斷
曰弱志者也順與之弗為喜非奪之弗為怒沈靜而寡
言多稽而儉貌
　稽攷也
曰質靜者也辨言而不固行自
順而不讓失當而强之
曰妬誣者也
　謂妬賢誣善
微情而能發
　謂攻發幽賾也
度察而能盡曰志治者也華而誣
巧言令色足恭一也皆以無為有者也
　子曰巧言令色鮮矣仁
此之謂攷志也
　攷度其志
三曰誠在其中此見于外
　此上之諸志
以其見占其隱
　按其陽察其隂
以其細占其大
　據其小省其大
以其聲處其氣
　聽處其聲氣也
氣初生物
　謂物在于胞胎
物生有聲聲有剛有柔有濁有清有好有惡咸發于聲
也心氣華誕者其聲流散心氣順信者其聲順節心氣
鄙戾者其聲斯醜心氣寛柔者其聲温
好
　嘶當聲誤為斯春秋左傳曰蜂目豺聲忍人也夫音
　之美惡尚通于金石而況于身乎
信氣中易義氣時舒
　義者剛其氣亦充故舒縱也
智氣簡備
　簡通
勇氣壯直聽其聲處其氣攷其所為觀其所由
以其前占其後
　以前行占後行
以其見占其隱以其小占其大此之謂視中也四曰民
有五性喜怒欲懼憂也
　喜怒欲懼憂以其俱生于人而有常故亦謂之性也
　此五者之性人心兼盡
喜氣内畜雖欲隱之陽喜必見怒氣内畜雖欲隱之陽
怒必見欲氣内畜雖欲隱之陽欲必見懼氣内畜雖欲
隱之陽懼必見憂悲之氣内畜雖欲隱之陽憂必見五
氣誠于中發形于外民情不隱也喜色由然以生
　由當為油油然新生好貌
怒色拂然以侮欲色嫗然以偷
　偷茍且也言惟求悦人
懼色薄然以下憂悲之色纍然而靜
　玉藻曰喪容纍纍也
誠智必有難盡之色誠仁必有可尊之色誠勇必有難
懾之色誠忠必有可親之色誠絜必有難汚之色誠靜
必有可信之色質色皓然固以安偽色縵然亂以煩雖
欲故之中色不聽也
　言雖欲故隱之于中而無奈色見于外故子夏問孝
　子曰色難是以君子戒慎不失色于人
雖變可知此之謂觀色也五曰生民有霒陽
　言人含隂陽之氣生而有知有知故生機偽也
人多隱其情飾其偽以賴于物以攻其
名也有隱于仁質者有隱于知理者有隱于文藝者有
隱于亷勇者有隱于忠孝者有隱于交友者如此者不
可不察也小施而好大得小讓而好大爭
言願以為質
　愿當聲誤為願也
偽愛以為忠面寛而貌慈假節以示之
　假節假仁質之節
故其行以攻其名如此者隱于仁質也
　故其行者故為是行
推前恃忠府知物焉
　謂有詢議之攻其所不知者則推援于人而恃以為
　忠府而形貌又如曉然也
首成功少其所不足
　謂有先功者因首之有不足者因薄之詐以為知
慮誠不及佯為不言内誠不足色示有餘故知以動人
自執而不讓
　及其不知也觀人之動止因執為意而不推讓于人
　也
錯辭而不遂莫知其情
　本非其意故辭情不終詩云虵虵碩言出自口矣
如是者隱于知理者也素動人以言
　謂先徧習之及于衆前為方欲陳說也
涉物而不終
　務廣聞而不究其言也
問則不對詳為不窮色示有餘有道而自順用
之物窮則為深
　妄言深遠
如此者隱于文藝者也亷言以為氣
　茍作亷言以見俠氣自然
矯厲以為勇内恐外悻無
所不至敬再其説
　言茍自矯厲持以為勇終必恐懾而更至恭佞也
以詐臨人如此者隱于亷勇者也自事其親好以告人
乞言勞醉
　醉言悴也
而面于敬愛飾其見物故得其名名揚于外不誠于内
伐名以事其親戚以故取利
　以如此故要取其利
分自其名以私其身如此者隱于忠孝者也隂行以取
名
　隂行謂竊求諸人也
比周以相譽
　迭相親比交相談譽
明知賢可以徴與左右不同而交交必重己
　言知其賢而不與交交必取其重己者也
心説之而身不近之身近之而實不至而懽忠不盡懽
忠盡見于衆而貌克
　雖盡其忠懽及衆人之前猶相克爭
如此者隱于交友者也此之謂觀隱也六曰言行不類
終始相悖隂陽克易外内不合雖有隱節見行曰非誠
質者也
　隱節隱于仁質之等
其言甚忠其行甚平其志無私施不在多靜而寡類
　不好狎
莊而安人曰有仁心者也
事變而能治物善而能説浚窮而能達
　浚深也
錯身立方而能遂曰廣知者也少言而行
恭儉以讓有知而不伐有施而不置
　心不形于色也
曰慎謙良者也微忽之言乆而可復
　謂微細及忽然之語
幽閒之行獨而不克
　克好勝人也
行其亡如其存
　謂奉先君及祖考之教令
曰順信者也貴富雖尊恭儉而能施衆强嚴威有禮而
不驕曰有徳者也隱約而不懾安樂而不奢勤勞之不
變喜怒之而度晰曰有守者也

　晰明也有喜怒之來能置量度而明焉
直方而不毁
　不瓦合也
亷絜而不戾强立而無私曰有經者
也正靜以待命
　命期命
不召不至不問不言言不過行行不過道曰沈靜者也
忠愛以事其親歡欣以致之盡力而不
面敬以安人以故名不生焉曰忠孝
者也合志而同方共其憂而任其難行忠
信而不相疑迷隱遠而不相舍曰至友者也心色辭氣
其入人甚俞
　甚俞言無己
進退工
　工能也
故其與人甚巧其就人甚速其叛人甚易曰位志者也
　位志者言其不一如爵位及人志也位有高卑人各
　有志也
飲食以親貨賄以交接利以合故得望譽征利而依隱
于物曰貪鄙者也
　妄當聲誤為望征行也隱據也
質不斷辭不至
　言心既不能裁斷而辭又不及
少其所不足謀而不已曰偽詐者也言行亟變從容謬
易
　安然反覆
好惡無常行身不類曰無誠志者也小知而不大決小
能而不大成顧小物而不知大論亟變而多私曰華誕
者也規諫而不類
　言能規諫而反不類
道行而不平
　言以道行復不平也
曰巧名者也故事阻者不夷畸鬼者不仁
　恃禱祀而不自修也
面譽者不忠飾貌者不情隱節者不平
　隱節者亦謂六隱之等
多私者不義揚言者寡信此之謂揆徳
　謂揆度于徳也
王曰太師女推其往言以揆其來行聽其來言以省其
往行
　孔子曰始吾於人聽其言而信其行今吾於人聽其
　言而觀其行也
觀其陽以攷其隂察其内以揆其外是故隱節者可知
偽飾無情者可辨質誠居善者可得忠惠守義者可見
也王曰於乎敬哉女何慎乎非心何慎乎非人
　言當内慎其心外慎于人
人有六徴六徴既成以觀九用九用既立一曰取平仁
而有慮者二曰取慈惠而有理者三曰取直愍而忠正
者四曰取順直而察聽者五曰
取臨事而絜正者六曰取慎察而絜亷者七曰取好謀
而知務者八曰取接給而廣中者
　接給謂應所問而勤廣中謂博于聞識也
九曰取猛毅而度斷者此之謂九用也平仁而有慮者
使是治國家而長百姓
　國諸侯家采邑
慈惠而有理者使是長鄉邑而治父子
　鄉鄉遂邑公邑
直愍而忠正者使是莅百官而察善否
　于周禮則治官
慎直而察聽者使是長民之獄訟出納辭令
　于周禮則刑官
臨事而絜正者使是守内藏而治出入
　于周禮則天官
慎察而絜㢘者使是分財臨貨主賞賜
　于周禮則司祿司勲
好謀而知務者使是治壤地而長百工
　于周禮則遂人匠車之等
接給而廣中者使是治諸侯而待賓客
　于周禮則行人掌客
猛毅而度斷者使是治軍事衞邊境
　于周禮則政官也
因方而用之此之謂官能也九用有徴乃任七屬一曰
國則任貴
　周禮曰長以貴得民
二曰鄉則任貞
　幹事曰貞周禮曰吏以治得民也
三曰官則任長
　周禮曰大事聽其長小事則專達
四曰學則任師
　周禮曰師以賢得民
五曰族則任宗
　周禮曰宗以族得民
六曰家則任主
　易曰家人有嚴君焉父母之謂也
七曰先則任賢正月王親命七屬之人曰於乎慎維深
思内觀民務本慎在人女平心去私慎用六證
　六證六徴也
論辨九用以交一人
　一人文王自謂也
予亦不私女廢朕命亂我法罪致不赦三戒然後及論
　三戒之後亂法者則有司課其罪
王親受而攷之然後論成
　　諸侯遷廟
成廟將遷之新廟君前徙三日齋祝宗人及從者皆齋
　謂親過高祖則毁廟以昭穆遷之春秋榖梁傳曰作
　主壞廟有時日于練焉壞廟壞廟之道易簷可也改
　塗可也范甯云將納新神故示有所加焉鄭𤣥注士
　虞禮曰練而後遷也禮志云遷廟者更釁其廟而移
　故主焉按此篇成廟之文與榖梁相傅也
徙之日君𤣥服從者皆𤣥服
　周禮司服職曰公之服自衮冕而下如王之服侯伯
　之服自鷩冕而下如公之服子男之服自毳冕而下
　如侯伯之服孤之服自絺冕而下如子男之服卿大
　夫之服自𤣥冕而下如孤之服玉藻曰君命屈狄再
　命褘衣内司服職曰辨外内命婦之服鞠衣展衣緣
　衣素紗其于祭也君與夫人皆申其服祭統曰公衮
　冕立于阼夫人副褘立于東房是也臣及命婦助祭
　于君皆盡其服自祭于家咸降一等隂爵不敢申也
　雜記曰大夫冕而祭于公弁而祭于己士弁而祭于
　公冠而祭于己特牲饋食禮曰主婦纚笄宵衣立于
　房中是也然鄭氏頓貶公侯使一同𤣥冕以祭于己
　非其差也且諸侯專國禮樂車服王命有之何獨抑
　其服乎玉藻曰𤣥端以祭裨冕以朝孫炎云端當為
　冕𤣥冕祭服之下也其祭先君亦裨冕矣孫説為合
　下未即吉故略同爵弁也君命屈狄與再命褘衣者
　謂其夫為君則命其妻以屈狄加再等之命則上公
　夫人乃褘衣孫鄭等改鞠衣非也又云一命展衣者
　此則申子男臣妻之服耳言小國臣妻一命者亦展
　衣不命者則亦緣衣鄭𤣥又分公卿大夫及其妻為
　三等而升降其服經云孤絺冕卿大夫𤣥冕何為易
　之又命小國之卿及内子更同列國之卿孤絺冕與
　鞠衣錯易其次尤非宜也
從至于廟
　廟殯宫
羣臣如朝位
　列于廟門外如路門之位
君入立于阼階下西向有司如朝位
　立于門内如門外之位
宗人擯舉手曰有司具請升君升祝奉幣從在左北面
　祝主辭故在左神將遷故出在户牖間南面矣
再拜興祝聲三曰孝嗣侯某敢以嘉幣告于皇考某侯
　言嗣以遷代不言國未忍有之也
成廟將徙敢告
　卒不奠幣者禮畢矣于此將有事于新廟
君及祝再拜興祝曰請導君降立于階下奉衣服者皆
奉以從祝
　不言奉主而稱奉衣服者以毁易祖考誠人神之不
　忍從祝者祝所以導神也言皆者衣服非一稱周禮
　守祧職曰掌先王先公之廟祧其遺衣服藏焉
奉衣服者降堂君及在位者皆辟也奉衣服者至碑君
從有司皆以次從出廟門奉衣服者升車乃步君升車
從者皆就車也
　皆就車謂乗貳車者
凡出入門及大溝渠祝下擯
　神車祝為左故于步處則下
至于新廟筵于户牖間
　始自外來故先于堂
樽于西序下
　四時之祭在室筵奥中在堂筵序下是以設樽恒于
　東方今惟布南面之席故置樽于西以因其便矣
脯醢陳于房中
　房西房也諸侯左右房也
設洗當東榮南北以堂深
　記因卿士當言東霤
有司皆先入如朝位祝導奉衣服者乃入君從奉衣服
者入門左
　門左門西
在位者皆辟也奉衣服者升堂皆反位君從升奠衣服
于席上祝奠幣于几東君北向祝在左贊者盥升適房
薦脯醢君盥酌奠于薦西反位君及祝再拜興祝聲三
曰孝嗣侯某敢用嘉幣告于皇考某侯今月吉日可以
徙于新廟敢告再拜君就東廂西面祝就西廂東面
　東西侯也祝就西廂因其便也
在位者皆反走辟如食間
　走疾趨也
擯者舉手曰請反位君反位祝從在左卿大夫及衆有
司諸在位者皆反位祝聲三曰孝嗣侯某絜為而明薦
之享
　詩曰吉蠲為饎是用孝享
君及祝再拜君反位
　東郟之位
祝徹反位
　西郟之位
擯者曰遷廟事畢請就燕君出廟門卿大夫有司執事
者皆出廟門告事畢
　事謂内主藏衣服斂幣徹几筵之等
乃曰擇日而祭焉
　所以安神
　　諸侯釁廟
成廟釁之以羊
　廟新成而釁者尊而神之祭器名者成則釁之以豭
　豚
君𤣥服立于寢門内南向祝宗人宰夫雍人皆𤣥服
　以神事故亦同爵弁小戴君朝服者謂不與也
宗人曰請命以釁某廟君曰諾遂入雍人拭羊
　拭捝
乃行入廟門碑南北面東上
　東上者宰夫也宰夫攝主也
雍人舉羊升屋自中中屋南面刲羊血流于前乃降門
以雞有司當門北面
　有司宰夫祝宗人也
雍人割雞屋下當門郟室割雞于室中有司亦北面也
　郟室門郟之室一曰東西廂也釁東西室有司猶北
　面統于廟也雜記曰雍人舉羊升屋自中中屋南向
　刲羊血流于前乃降門郟室皆用雞先門而後郟室
　其衈皆于屋下割雞門當門郟室中室有司皆鄉室
　而立門則有司當門北面按小戴割雞亦于屋上記
　者不同耳此不言衈略也
既事宗人告事畢皆退反命于君君寢門中南向宗人
曰釁某廟事畢君曰諾宗人請就燕君揖之乃退
　大戴禮記卷十
