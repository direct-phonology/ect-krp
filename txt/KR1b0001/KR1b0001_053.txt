穆王命君牙為周大司徒作君牙
王若曰嗚呼君牙惟乃祖乃父世
篤忠貞服勞王家厥有成績紀于
太常惟予小子嗣守文武成康遺
緒亦惟先王之臣克左右亂四方
心之憂危若蹈虎尾涉于春冰今
命爾予翼作股肱心膂纘乃舊服
無忝祖考弘敷五典式和民則爾
身克正罔敢弗正民心罔中惟爾
之中夏暑雨小民惟曰怨咨冬祁
寒小民亦惟曰怨咨厥惟艱哉思
其艱以圖其易民乃寧嗚呼丕顯
哉文王謨丕承哉武王烈啟佑我
後人咸以正罔缺爾惟敬明乃訓
用奉若于先王對揚文武之光命
追配于前人王若曰君牙乃惟由
先正舊典時式民之治亂在茲率
乃祖考之攸行昭乃辟之有乂