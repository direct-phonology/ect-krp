
** 29 《泰誓下》

時厥明，
王乃大巡六師，
明誓眾士。
王曰：
嗚呼！
我西土君子！
「天有顯道」，
厥類惟彰。
今商王受
狎侮五常，
荒怠弗敬，
自絕于天，
結怨于民。

斮朝涉之脛，
剖賢人之心。
作威殺戮，
毒痡四海。
崇信姦回，
放黜師保。
屏棄典刑，
囚奴正士。
郊社不修，
宗廟不享。
作奇技淫巧以悅婦人。
「上帝弗順，
祝降時喪。」

爾其孜孜，
奉予一人，
恭行天罰。
古人有言曰：
撫我則后，
虐我則讎。
獨夫受洪惟作威，
乃汝世讎。

「樹德務滋，
除惡務本。」
肆予小子誕以爾眾士
殄殲乃讎。
爾眾士其尚迪果毅
以登乃辟。
功多有厚賞，
不迪有顯戮。

嗚呼！
「惟我文考若日月之照臨，
光于四方，
顯于西土。」
「惟我有周，誕受多方。」
「予克受，
非予武，
惟朕文考無罪。
受克予，
非朕文考有罪，
惟予小子無良。」

