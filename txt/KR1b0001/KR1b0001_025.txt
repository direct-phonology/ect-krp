

殷始咎周
周人乘黎
祖伊恐
奔告于受
作西伯戡黎

西伯既戡黎
祖伊恐
奔告于王

曰
天子天既訖我殷命
格人元龜罔敢知吉
非先王不相我後人
惟王淫虐用自絕

故天棄我
不有康食
不虞天性
不迪率典

今我民罔弗欲喪
曰天曷不降威
大命不摯
今王其如台

王曰嗚呼
我生不有命在天

祖伊反曰
嗚呼乃罪多參在上
乃能責命于天

殷之即喪
指乃功
不無戮于爾邦

