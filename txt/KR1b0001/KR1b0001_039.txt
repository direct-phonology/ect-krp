王曰封以厥庶民暨厥臣達大家
以厥臣達王惟邦君汝若恆越曰
我有師師司徒司馬司空尹旅曰
予罔厲殺人亦厥君先敬勞肆徂
厥敬勞肆往姦宄殺人歷人宥肆
亦見厥君事戕敗人宥王啟監厥
亂為民曰無胥戕無胥虐至于敬
寡至于屬婦合由以容王其效邦
君越御事厥命曷以引養引恬自
古王若茲監罔攸辟惟曰若稽田
既勤敷菑惟其陳修為厥疆畎若
作室家既勤垣墉惟其塗塈茨若
作梓材既勤樸斲惟其塗丹雘今
王惟曰先王既勤用明德懷為夾
庶邦享作兄弟方來亦既用明德
后式典集庶邦丕享皇天既付中
國民越厥疆土于先王肆王惟德
用和懌先後迷民用懌先王受命
已若茲監惟曰欲至于萬年惟王
子子孫孫永保民