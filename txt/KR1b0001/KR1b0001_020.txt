
** 20 《盤庚下》

盤庚既遷，
奠厥攸居。
乃正厥位，
綏爰有眾。

曰：
「無戲怠，懋建
大命。

今予其敷心腹腎腸，
歷告爾百姓于朕志。
罔罪爾眾，
爾無共怒，
協比讒言予一人。
古我先王，將多于前功，
適于山；
用降我凶德，
嘉績于朕邦。

今我民用蕩析離居，
罔有定極。
爾謂朕
『曷震動萬民以遷』，

肆上帝將復我高祖之德，
亂越我家。
朕及篤敬，
恭承民命，
用永地于新邑。

肆予沖人，
非廢厥謀，
各
弔由靈。非敢違卜，
用宏茲賁。

嗚呼！邦伯、師長、
百執事之人，
尚皆隱哉。

予其懋簡相爾，
念敬我眾。

朕不肩好貨；
敢恭生生、
鞠人、謀人之保居，
敘欽。

今我既羞告爾于朕志，
若否，罔有弗欽。

無總于貨寶，
生生自庸。

式敷民德，
永肩一心。」

