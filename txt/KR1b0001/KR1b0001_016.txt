伊尹申誥于王曰嗚呼惟天無親
克敬惟親民罔常懷懷于有仁鬼
神無常享享于克誠天位艱哉德
惟治否德亂與治同道罔不興與
亂同事罔不亡終始慎厥與惟明
明后先王惟時懋敬厥德克配上
帝今王嗣有令緒尚監茲哉若升
高必自下若陟遐必自邇無輕民
事惟難無安厥位惟危慎終于始
有言逆于汝心必求諸道有言遜
于汝志必求諸非道嗚呼弗慮胡
獲弗為胡成一人元良萬邦以貞
君罔以辯言亂舊政臣罔以寵利
居成功邦其永孚于休