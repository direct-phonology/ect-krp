魯侯伯禽宅曲阜徐夷並興東郊
不開作費誓公曰嗟人無譁聽命
徂茲淮夷徐戎並興善敹乃甲冑
敿乃干無敢不弔備乃弓矢鍛乃
戈矛礪乃鋒刃無敢不善今惟淫
舍牿牛馬杜乃擭敜乃穽無敢傷
牿牿之傷汝則有常刑馬牛其風
臣妾逋逃勿敢越逐祗復之我商
賚汝乃越逐不復汝則有常刑無
敢寇攘踰垣牆竊馬牛誘臣妾汝
則有常刑甲戌我惟征徐戎峙乃
糗糧無敢不逮汝則有大刑魯人
三郊三遂峙乃楨榦甲戌我惟築
無敢不供汝則有無餘刑非殺魯
人三郊三遂峙乃芻茭無敢不多
汝則有大刑