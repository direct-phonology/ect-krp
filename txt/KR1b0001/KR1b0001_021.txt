高宗夢得說使百工營求諸野得
諸傅巖作說命三篇王宅憂亮陰
三祀既免喪其惟弗言群臣咸諫
于王曰嗚呼知之曰明哲明哲實
作則天子惟君萬邦百官承式王
言惟作命不言臣下罔攸稟令王
庸作書以誥曰以台正于四方台
恐德弗類茲故弗言恭默思道夢
帝賚予良弼其代予言乃審厥象
俾以形旁求于天下說築傅巖之
野惟肖爰立作相王置諸其左右
命之曰朝夕納誨以輔台德若金
用汝作礪若濟巨川用汝作舟楫
若歲大旱用汝作霖雨啟乃心沃
朕心若藥弗瞑眩厥疾弗瘳若跣
弗視地厥足用傷惟暨乃僚罔不
同心以匡乃辟俾率先王迪我高
后以康兆民嗚呼欽予時命其惟
有終說復于王曰惟木從繩則正
后從諫則聖后克聖臣不命其承
疇敢不祗若王之休命