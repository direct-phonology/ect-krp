秦穆公伐鄭晉襄公帥師敗諸崤
還歸作秦誓公曰嗟我士聽無譁
予誓告汝群言之首古人有言曰
民訖自若是多盤責人斯無難惟
受責俾如流是惟艱哉我心之憂
日月逾邁若弗云來惟古之謀人
則曰未就予忌惟今之謀人姑將
以為親雖則云然尚猷詢茲黃髮
則罔所愆番番良士旅力既愆我
尚有之仡仡勇夫射御不違我尚
不欲惟截截善諞言俾君子易辭
我皇多有之昧昧我思之如有一
介臣斷斷猗無他技其心休休焉
其如有容人之有技若己有之人
之彥聖其心好之不啻若自其口
出是能容之以保我子孫黎民亦
職有利哉人之有技冒疾以惡之
人之彥聖而違之俾不達是不能
容以不能保我子孫黎民亦曰殆
哉邦之杌隉曰由一人邦之榮懷
亦尚一人之慶