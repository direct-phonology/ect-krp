子墨子言曰古者王公大人為政
於國家者皆欲國家之富人民之
衆刑政之治然而不得富而得貧
不得衆而得寡不得治而得亂則
是本失其所欲得其所惡是其故
何也子墨子言曰是在王公大人
為政於國家者不能以尚賢事能
為政也是故國有賢良之士衆則
國家之治厚賢良之士寡則國家
之治薄故大人之務將在於衆賢
而已曰然則衆賢之術將奈何哉
子墨子言曰譬若欲衆其國之善
射御之士者必將富之貴之敬之
譽之然後國之善射御之士將可
得而衆也况又有賢良之士厚乎
徳行辯乎言談博乎道術者乎此
固國家之珍而社稷之佐也亦必
且富之貴之敬之譽之然後國之
良士亦將可得而衆也是故古者
聖王之為政言曰不義不富不義
不貴不義不親不義不近是以國
之富貴人聞之皆退而謀曰始我
所恃者富貴也今上舉義不辟貧
賤然則我不可不為義親者聞之
亦退而謀曰始我所恃者親也今
上舉義不辟親疎然則我不可不
為義近者聞之亦退而謀曰始我
所恃者近也今上舉義不辟近然
則我不可不為義逺者聞之亦退
而謀曰始我以逺為無恃今上舉
義不辟逺然則我不可不為義逮
至逺鄙郊外之臣門庭庶子國中
之衆四鄙之氓人聞之皆競為義
是其故何也曰上之所以使下者
一物也下之所以事上者一術也
譬之富者有髙牆深宫牆立既謹
上為鑿一門有盜人入闔其自入
而求之盜其無自出是其故何也
則上得要也故古者聖王之為政
别徳而尚賢雖在農與工肆之人
有能則舉之髙予之爵重予之祿
任之以事斷予之令曰爵位不髙
則民弗敬蓄祿不厚則民不信政
令不斷則民不畏舉三者授之賢
者非為賢賜也欲其事之成故當
是時以徳就列以官服事以勞殿
賞量功而分祿故官無常貴而民
無終賤有能則舉之無能則下之
舉公義辟私怨此若言之謂也故
古者堯舉舜於服澤之陽授之政
天下平禹舉益於隂方之中授之
政九州成湯舉伊尹於庖厨之中
授之政其謀得文王舉閎夭泰顛
於罝罔之中授之政西土服故當
是時雖在於厚祿尊位之臣莫不
敬懼而施雖在農與工肆之人莫
不競勸而尚意故士者所以為輔
相承嗣也故得士則謀不困體不
勞名立而功業彰而惡不生則由
得士也是故子墨子言曰得意賢
士不可不舉不得意賢士不可不
舉尚欲祖述堯舜禹湯之道將不
可不以尚賢夫尚賢者政之本也
子墨子言曰今王公大人之君人
民主社稷治國家欲脩保而勿失
胡不察尚賢為政之本也何以知
尚賢之為政本也曰用貴且智者
為政乎愚且賤者則治用愚且賤
者為政乎貴且智者則亂是以知
尚賢之為政本也故古者聖王甚
尊尚賢而任使能不黨父兄不偏
貴富不嬖顔色賢者舉而上之富
而貴之以為官長不肖者抑而廢
之貧而賤之以為徒役是以民皆
勸其賞畏其罰相率而為賢者以
賢者衆而不肖者寡此謂進賢然
後聖人聴其言迹其行察其所能
而慎予官此謂事能故可使治國
者使治國可使長官者使長官可
使治邑者使治邑凡所使治國家
官府邑里此皆國之賢者也賢者
之治國家也蚤朝晏退聴獄治政
是以國家治而刑法正賢者之長
官也夜寢夙興收斂關市山林澤
梁之利以實官府是以官府實而
財不散賢者之治邑也蚤出莫入
耕稼樹藝聚菽粟是以菽粟多而
民足乎食故國家治則刑法正官
府實則萬民富上有以潔為酒醴
粢盛以祭祀天鬼外有以為皮幣
與四鄰諸侯交接内有以食饑息
勞將養其萬民外有以懷天下之
賢人是故上者天鬼富之外者諸
侯與之内者萬民親之賢人歸之
以此謀事則得舉事則成入守則
固出誅則彊故唯昔三代聖王堯
舜禹湯文武之所以王天下正諸
侯者此亦其法已既曰若法未知
所以行之術則事猶若未成是以
必為置三本何謂三本曰爵位不
髙則民不敬也蓄祿不厚則民不
信也政令不斷則民不畏也故古
聖王髙予之爵重予之祿任之以
事斷予之令夫豈為其臣賜哉欲
其事之成也詩曰告女憂䘏誨女
序爵孰能執熱鮮不用濯則此語
古者國君諸侯之不可以不執善
承嗣輔佐也譬之猶執熱之有濯
也將休其手焉古者聖王唯毋得
賢人而使之班爵以貴之裂地以
封之終身不厭賢人唯毋得明君
而事之竭四肢之力以任君之事
終身不倦若有美善則歸之上是
以美善在上而所怨謗在下寧樂
在君憂慼在臣故古者聖王之為
政若此今王公大人亦欲效人以
尚賢使能為政髙予之爵而祿不
從也夫髙爵而無祿民不信也曰
此非中實愛我也假藉而用我也
夫假藉之民將豈能親其上哉故
先王言曰貪於政者不能分人以
事厚於貨者不能分人以祿事則
不與祿則不分請問天下之賢人
將何自至乎王公大人之側哉若
茍賢者不至乎王公大人之側則
此不肖者在左右也不肖者在左
右則其所譽不當賢而所罰不當
暴王公大人尊此以為政乎國家
則賞亦必不當賢而罰亦必不當
暴若茍賞不當賢而罰不當暴則
是為賢者不勸而為暴者不沮矣
是以入則不慈孝父母出則不長
弟鄉里居處無節出入無度男女
無别使治官府則盜竊守城則倍
畔君有難則不死出亡則不從使
斷獄則不中分財則不均與謀事
不得舉事不成入守不固出誅不
彊故雖昔者三代暴王桀紂幽厲
之所以失措其國家傾覆其社稷
者以此故也何則皆以明小物而
不明大物也今王公大人有一衣
裳不能制也必藉良工有一牛羊
不能殺也必藉良宰故當若之二
物者王公大人未知以尚賢使能
為政也逮至其國家之亂社稷之
危則不知使能以治之親戚則使
之無故富貴面目佼好則使之夫
無故富貴面目佼好則使之豈必
智且有慧哉若使之治國家則是
使不智慧者治國家也國家之亂
既可得而知己且夫王公大人有
所愛其色而使其人不察其知而
與其愛是故不能治百人者使處
乎千人之官不能治千人者使處
乎萬人之官此其故何也曰若處
官者爵髙而祿厚故愛其色而使
之焉夫不能治千人者使處乎萬
人之官則此官什倍也夫治之法
將日至者也日以治之日不什脩
知以治之知不什益而予官什倍
則此治一而棄其九矣雖日夜相
接以治若官官猶若不治此其故
何也則王公大人不明乎以尚賢
使能為政也故以尚賢使能為政
而治者夫若言之謂也以下賢為
政而亂者若吾言之謂也今王公
大人中實將欲治其國家欲脩保
而勿失胡不察尚賢為政之本也
且以尚賢為政之本者亦豈獨子
墨子之言哉此聖王之道先王之
書豎年之言也傳曰求聖君哲人
以禆輔而身湯誓曰聿求元聖與
之戮力同心以治天下則此言聖
之不失以尚賢使能為政也故古
者聖王唯能審以尚賢使能為政
無異物雜焉天下皆得其列古者
舜耕歴山陶河濵漁雷澤堯得之
服澤之陽舉以為天子與接天下
之政治天下之民伊摯有莘氏女
之私臣親為庖人湯得之舉以為
己相與接天下之政治天下之民
傅説被褐帯索庸築乎傅巖武丁
得之舉以為三公與接天下之政
治天下之民此何故始賤卒而貴
始貧卒而富則王公大人明乎以
尚賢使能為政是以民無饑而不
得食寒而不得衣勞而不得息亂
而不得治者故古聖王審以尚賢
使能為政而取法于天雖天亦不
辯貧富貴賤逺邇親疎賢者舉而
尚之不肖者抑而廢之然則富貴
為賢以得其賞者誰也曰若昔者
三代聖王堯舜禹湯文武者是也
所以得其賞何也曰其為政乎天
下也兼而愛之從而利之又率天
下之萬民以尚尊天事鬼愛利萬
民是故天鬼賞之立為天子以為
民父母萬民從而譽之曰聖王至
今不已則此富貴為賢以得其賞
者也然則富貴為暴以得其罰者
誰也曰若昔者三代暴王桀紂幽
厲者是也何以知其然也曰其為
政乎天下也兼而憎之從而賤之
又率天下之民以詬天侮鬼賤傲
萬民是故天鬼罰之使身死而為
刑戮子孫離散室家喪滅絶無後
嗣萬民從而非之曰暴王至今不
已則此富貴為暴而以得其罰者
也然則親而不善以得其罰者誰
也曰若昔者伯鯀帝之元子廢帝
之徳庸既乃刑之于羽之郊乃熱
照無有及也帝亦不愛則此親而
不善以得其罰者也然則天之所
使能者誰也曰若昔者禹稷臯陶
是也何以知其然也先王之書吕
刑道之曰皇帝清問下民有辭于
苖曰羣后之逮在下明明棐常鰥
寡無盖徳威維威徳明維明乃命
三后恤功於民伯夷降典折民維
刑禹平水土主名山川稷降播種
農殖嘉榖三后成功維殷於民則
此言三聖人者謹其言慎其行精
其思慮索天下之隠事遺利以上
事天則天鄉其徳下施之萬民萬
民被其利終身無巳故先王之言
曰此道也大用之天下則不窕小
用之則不困脩用之則萬民被其
利終身無巳周頌道之曰聖人之
徳若天之髙若地之普其有昭於
天下也若地之固若山之承不坼
不崩若日之光若月之明與天地
同常則此言聖人之徳章明博大
埴固以脩久也故聖人之徳盖總
乎天地者也今王公大人欲王天
下正諸侯夫無徳義將何以哉其
説將必挾震威彊今王公大人將
焉取挾震威彊哉傾者民之死也
民生為甚欲死為甚憎所欲不得
而所憎屢至自古及今未嘗能有
以此王天下正諸侯者也今大人
欲王天下正諸侯將欲使意得乎
天下名成乎後世故必察尚賢政
之本也此聖人之厚行也子墨子
言曰天下之王公大人皆欲其國
家之富也人民之衆也刑法之治
也然而不識以尚賢為政治其國
家百姓王公大人本失尚賢為政
之本也若茍王公大人本失尚賢
為政之本也則不能毋舉物示之
乎今若有一諸侯於此為政於國
家也曰凡我國能射御之士我將
賞貴之不能射御之士我將罪賤
之問於若國之士孰喜孰懼我以
為必能射御之士喜不能射御之
士懼我賞因而誘之矣曰凡我國
之忠信之士我將賞貴之不忠信
之士我將罪賤之問于若國之士
孰喜孰懼我以為必忠信之士喜
不忠不信之士懼今唯毋以尚賢
為政其國家百姓使國為善者勸
為暴者沮夫以為政于天下使天
下之為善者勸為暴者沮然昔吾
所以貴堯舜禹湯文武之道者何
故以哉以其唯毋臨衆發政而治
民使天下之為善者可得而勸也
為暴者可得而沮也然則此尚賢
者也與堯舜禹湯文武之道同矣
而今天下之士君子處居言語皆
尚賢逮至其臨衆發政而治民莫
知尚賢而使能我以此知天下之
士君子明小而不明於大也何以
知其然乎今王公大人有一牛羊
之財不能殺必索良宰有一衣裳
之財不能制必索良工當王公大
人之於此也雖有骨肉之親無故
富貴面目美好者實知其不能也
不使之也是何故恐其敗財也當
王公大人之於此也則不失尚賢
而使能王公大人有一罷馬不能
治必索良醫有一危弓不能張必
索良工當王公大人之於此也雖
有骨肉之親無故富貴面目美好
者實知其不能也必不使也是何
故恐其敗財也當王公大人之於
此也則不失尚賢而使能逮至其
國家則不然王公大人骨肉之親
無故富貴面目美好者則舉之則
王公大人之親其國家也不若其
親一危弓罷馬衣裳牛羊之財與
我以此知天下之士君子皆明於
小而不明於大也此譬猶瘖者而
使為行人聾者而使為樂師是故
古之聖王之治天下也其所富其
所貴未必王公大人骨肉之親無
故富貴面目美好者也是故昔者
舜耕於歴山陶於河瀕漁於雷澤
灰於常陽堯得之服澤之陽立為
天子使接天下之政而治天下之
民昔伊尹為莘氏女師僕使為庖
人湯得而舉之立為三公使接天
下之政治天下之民昔者傅説居
北海之洲圜土之上衣褐帯索庸
築于傅巖之城武丁得而舉之立
為三公使之接天下之政而治天
下之民是故昔者堯之舉舜也湯
之舉伊尹也武丁之舉傅説也豈
以為骨肉之親無故富貴面目美
好者哉唯法其言用其謀行其道
上可以利天中可以利鬼下可以
利人是故推而上之古者聖王既
審尚賢欲以為政故書之竹帛琢
之槃盂傳以遺後世子孫於先王
之書吕刑之書然王曰於來有國
有土告女訟刑在今而安百姓女
何擇言人何敬不刑何度不及能
擇人而敬為刑堯舜禹湯文武之
道可及也是何也則以尚賢及之
於先王之書豎年之言然曰晞夫
聖武知人以屏輔而身此言先王
之治天下也必選擇賢者以為其
羣屬輔佐曰今也天下言士君子
皆欲富貴而惡貧賤曰然女何為
而得富貴而辟貧賤莫若為賢為
賢之道將奈何曰有力者疾以助
人有財者勉以分人有道者勸以
教人若此則飢者得食寒者得衣
亂者得治若飢則得食寒則得衣
亂則得治此安生生今王公大人
其所富其所貴皆王公大人骨肉
之親無故富貴面目美好者也今
王公大人骨肉之親無故富貴面
目美好者焉故必知哉若不知使
治其國家則其國家之亂可得而
知也今天下之士君子皆欲富貴
而惡貧賤然女何為而得富貴而
辟貧賤哉曰莫若為王公大人骨
肉之親無王公大人骨肉之親無
故富貴面目美好者此非可學能
者也使不知辯徳行之厚若禹湯
文武不加得也王公大人骨肉之
親蹙瘖聾暴為桀紂不加失也是
故以賞不當賢罰不當暴其所賞
者已無故矣其所罰者亦無罪是
以使百姓皆攸心解體沮以為善
隳其股肱之力而不相勞來也腐
臭餘財而不相分資也隠匿良道
而不相教誨也若此則飢者不推
而上之以是故昔者堯有舜舜有
禹禹有臯陶湯有小臣武王有閎
夭泰顛南宫括散宜生得此不勸
譽且今天下之王公大人士君子
中實將欲為仁義求為士上欲中
聖王之道下欲中國家百姓之利
而天下和庶民阜是以近者安之
逺者歸之日月之所照舟車之所
及雨露之所漸粒食之所養故尚
賢之為説而不可不察此者也尚
賢者天鬼百姓之利而政事之本
也