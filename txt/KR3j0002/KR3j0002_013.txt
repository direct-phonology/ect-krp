　墨子卷十三
　　魯問第四十九
魯君謂子墨子曰吾恐齊之攻吾也可救乎子墨子曰
可昔者三代之聖王禹湯文武百里之諸侯也説忠行
義取天下三代之暴王桀紂幽厲讐怨行暴失天下吾
願主君之上者尊天事鬼下者愛利百姓厚為皮幣卑
辭令函徧禮四隣諸侯敺國而以事齊患可救也非願
無可為者齊将伐魯子墨子謂項子牛曰伐魯齊之大
過也昔者吳王東伐越棲諸㑹稽西伐楚葆昭王於隨
北伐齊取國太子以歸於吳諸侯報其讐百姓苦其勞
而弗為用是以國為虚戾身為刑戮也昔者智伯伐范
氏與中行氏兼三晉之地諸侯報其讐百姓苦其勞而
弗為用是以國為虚戾身為刑戮用是也故大國之攻
小國也是交相賊也過必反於國子墨子見齊大王曰
今有刀於此試之人頭倅然斷之可謂利乎大王曰利
子墨子曰多試之人頭倅然斷之可謂利乎大王曰利
子墨子曰刀則利矣孰将受其不祥大王曰刀受其利
試者受其不祥子墨子曰并國覆軍賊虐百姓孰将受
其不祥大王俯仰而思之曰我受其不祥魯陽文君将
攻鄭子墨子聞而止之謂陽文君曰今使魯四境之内
大都攻其小都大家伐其小家殺其民人取其牛馬狗
豕布帛米粟貨財則何若魯陽文君曰魯四境之内皆
寡人之臣也今大都攻其小都大家伐其小家奪之貨
財則寡人必将厚罰之子墨子曰夫天之兼有天下也
亦猶君之有四境之内也今舉兵将以攻鄭天誅其不
至乎魯陽文君曰先生止我攻鄭也我攻鄭順於天之
志鄭人三世殺其父天加誅焉使三年不登我将助天
誅也子墨子曰鄭人三世殺其父而天加誅焉使三年
不登天誅足矣今又舉兵将以攻鄭曰吾攻鄭也順於
天之志譬有人於此其子强梁不材故其父笞之其鄰
家之父舉木而擊之曰吾擊之也順於其父之志則豈
不悖哉子墨子謂魯陽文君曰攻其鄰國殺其民人取
其牛馬粟米貨財則書之於竹帛鏤之於金石以為銘
於鍾鼎傳遺後世子孫曰莫若我多吾今賤人也亦攻其
隣家殺其人民取其狗豕食粮衣裘亦書之竹帛以為
銘於席豆以遺後世子孫曰莫若我多其可乎魯陽文
君曰然吾以子之言觀之則天下之所謂可者未必然
也子墨子謂魯陽文君曰世俗之君子皆知小物而不
知大物今有人於此竊一犬一彘則謂之不仁竊一國
一都則以為義譬猶小視白謂之白大視白則謂之黒
是故世俗之君子知小物而不知大物者若此言之謂
也魯陽文君語子墨子曰楚南有啖人之國者其國
之長子生則解而食之謂之宜弟美則以遺其君君喜
則賞其父豈不惡俗哉子墨子曰雖中國之俗亦猶是
也殺其父而賞其子何以異食其子而賞其父者哉茍
不用仁義何以非夷人食其子也魯君之嬖人死魯君
為之誄魯人因説而用之子墨子聞之曰誄者道死人
之志也今因説而用之是猶以來首從服也魯陽文君
謂子墨子曰有語我以忠臣者令之俯則俯令之仰則
仰處則静呼則應可謂忠臣乎子墨子曰令之俯則俯
令之仰則仰是似景也處則静呼則應是似響也君将
何得於景與響哉若以翟之所謂忠臣者上有過則微
之以諌己有善則訪之上而無敢以告外匡其邪
而入其善尚而無下比以美善在上而怨讐在下安樂
在上而憂慼在臣此翟之謂忠臣者也魯君謂子墨子
曰我有二子一人者好學一人者好分人財孰以為太
子而可子墨子曰未可知也或所為賞興為是也釣者
之恭非為魚賜也􁀙䑕以蟲非愛之也吾願主君之合
其志功而觀焉魯人有因子墨子而學其子者其子戰
而死其父讓子墨子子墨子曰子欲學子之子今學成
矣戰而死而子愠是猶欲糶糴讐則愠也豈不費哉魯之
南鄙人有吳慮者冬陶夏耕自比於舜子墨子聞而見
之吳慮謂子墨子義耳義耳焉用言之哉子墨子曰子
之所謂義者亦有力以勞人有財以分人乎吳慮曰有
子墨子曰翟嘗計之矣翟慮耕而食天下之人矣盛然
後當一農之耕分諸天下不能人得一升粟藉而以為
得一升粟其不能飽天下之饑者既可睹矣翟慮織而
衣天下之人矣盛然後當一婦人之織分諸天下不能
人得尺布藉而為得尺布其不能煖天下之寒者既可
睹矣翟慮披堅執鋭救諸侯之患盛然後當一夫之戰一
夫之戰其不御三軍既可睹矣翟以為不若誦先王之
道而求其説通聖人之言而察其辭上説王公大人次
匹夫徒步之士王公大人用吾言國必治匹夫徒步之
士用吾言行必脩故翟以為雖不耕而食饑不織而衣
寒功賢於耕而食之織而衣之者也故翟以為雖不耕
織乎而功賢於耕織也吳慮謂子墨子曰義耳義耳焉
用言之哉子墨子曰籍設而天下不知耕教人耕與不教
人耕而獨耕者其功孰多吳慮曰教人耕者其功多子
墨子曰籍設而攻不義之國鼓而使衆進戰與不鼓而
使衆進戰而獨進戰者其功孰多吳慮曰鼓而進衆者
其功多子墨子曰天下匹夫徒步之士少知義而教天
下以義者功亦多何故弗言也若得鼓而進于義則吾
義豈不益進哉子墨子游公尚過於越公尚過説越王
越王大説謂公尚過曰先生茍能使子墨子於越而教
寡人請裂故吳之地方五百里以封子墨子公尚過許
諾遂為公尚過束車五十乗以迎子墨子於魯曰吾以
夫子之道説越王越王大悦謂過曰茍能使子墨子至
於越而教寡人請裂故吳之地方五百里以封子子墨
子謂公尚過曰子觀越王之志何若意越王将聴吾言
用吾道則翟将往量腹而食度身而衣自比於羣臣奚
能以封為哉抑越不聴吾言不用吾道而我往焉則是
我以義糶也鈞之糶亦於中國耳何必於越哉子墨子
游魏越曰既得見四方之君子則将先語子墨子曰凡
入國必擇務而從事焉國家昏亂則語之尚賢尚同國
家貧則語之節用節葬國家憙音湛湎則語之非樂非
命國家淫僻無禮則語之尊天事鬼國家務奪侵凌則
語之兼愛非曰擇務而從事焉子墨子曰出曹公子而
於宋三年而反睹子墨子曰始吾游於子之門短褐之
衣藿羮朝得之則夕弗得祭祀鬼神而以夫子之政家
厚於始也有家厚謹祭祀鬼神然而人徒多死六畜不
蕃身湛於病吾未知夫子之道之可用也子墨子曰不
然夫鬼神之所欲於人者多欲人之處髙爵禄則以讓
賢也多財則以分貧也夫鬼神豈唯擢季拑肺之為欲
哉今子處髙爵禄而不以讓賢一不祥也多財而不以
分貧二不祥也今子事鬼神唯祭而已矣而曰病何自
至哉是猶百門而閉一門焉曰盜何從入若是而求福
於有怪之鬼豈可哉魯祝以一豚祭而求百福於鬼神
子墨子聞之曰是不可今施人薄而望人厚則人唯恐
其有賜於己也今以一豚祭而求百福於鬼神唯恐其
以牛羊祀也古者聖王事鬼神祭而已矣今以豚祭而
求百福則其富不如其貧也彭輕生子曰往者可知來
者不可知子墨子曰藉設而親在百里之外則遇難焉
期以一日也及之則生不及則死今有固車良馬於此
又有駑馬四隅之輪於此使子擇焉子将何乗對曰乗
良馬固車可以速至子墨子曰焉在矣來孟山譽王子
閭曰昔白公之禍執王子閭斧鉞鉤要直兵當心謂之曰
為王則生不為王則死王子閭曰何其侮我也殺我親
而喜我以楚國我得天下而不義不為也又况於楚國
乎遂而不為王子閭豈不仁哉子墨子曰難則難矣然
而未仁也若以王為無道則何故不受而治也若以白
公為不義何故不受王誅白公然而反王故曰難則難
矣然而未仁也子墨子使勝綽事項子牛項子牛三侵
魯地而勝綽三從子墨子聞之使髙孫子請而退之曰
我使綽也将以濟驕而正嬖也今綽也禄厚而譎夫子
夫子三侵魯而綽三從是鼓鞭於馬勒也翟聞之言義
而弗行是犯眀也綽非弗之知也禄勝義也昔者楚人
與越人舟戰於江楚人順流而進迎流而退見利而進
見不利則其退難越人迎流而進順流而退見利進見
不利則其退速越人因此若執函敗楚人公輸子自魯
南遊楚焉始為舟戰之器作為鈎强之備退者鉤之進
者强之量其鈎强之長而制為之兵楚之兵節越之兵
不節楚人因此若執函敗越人公輸子善其巧以語子
墨子曰我舟戰以鉤强不知子之義亦有鉤强乎子墨
子曰我義之鉤强賢於子舟戰之鈎强我鈎强我鈎之
以愛揣之以恭弗鈎以愛則不親弗揣以恭則速狎狎
而不親則速離故交相愛交相恭猶若相利也今子鈎
而止人人亦鈎而止子子强而距人人亦强而距子交
相鈎交相强猶若相害也故我義之鈎强賢子舟戰之
鈎强公輸子削竹木以為䧿成而飛之三日不下公輸
子自以為至巧子墨子謂公輸子曰子之為䧿也不如
翟之為車轄須㬰留三寸之木而任五十石之重故所
為巧利於人謂之巧不利於人謂之拙公輸子謂子墨
子曰吾未得見之時我欲得宋自我得見之後予我宋
而不義我不為子墨子曰翟之未得見之時也子欲得
宋自翟得見子之後予子宋而不義子弗為是我予子
宋也子務為義翟又将與子天下
　　公輸第五十
公輸盤為楚造雲梯之械成将以攻宋子墨子聞之起
於齊行十日十夜而至於郢見公輸盤公輸盤曰夫子何命
焉子墨子曰北方有侮臣願藉子殺之公輸盤不説子
墨子曰請獻十金公輸盤曰吾義固不殺人子墨子起
再拜曰請説之吾從北方聞子為梯将以攻宋宋何罪
之有荆國有餘於地而不足於民殺所不足而争所有
餘不可謂智宋無罪而攻之不可謂仁知而不争不可
謂忠争而不得不可謂强義不殺少而殺衆不可謂知
類公輸盤服子墨子曰然乎不已乎公輸盤曰不可吾
既己言之王矣子墨子曰胡不見我於王公輸盤曰諾
子墨子見王曰今有人於此舍其文軒鄰有弊轝而欲
竊之舍其錦繡鄰有裋褐而欲竊之舍其粱肉鄰有糠
糟而欲竊之此為何若人王曰必為竊疾矣子墨子曰
荆之地方五千里宋方五百里此猶文軒之與敝轝也
荆有雲夢犀兕麋鹿滿之江漢之魚鼈黿鼉為天下富
宋所為無雉兎狐狸者也此猶粱肉之與糠糟也荆有
長松文梓楩柟豫章宋無長木此猶錦繡之與裋褐也
臣以三事之攻宋也為與此同類王曰善哉雖然公輸
盤為我為雲梯必取宋於是見公輸盤子墨子解帶為
城以牒為械公輸盤九設攻城之機變子墨子九距之
公輸盤之攻械盡子墨子之守圉有餘公輸盤詘而曰
吾知所以距子矣吾不言子墨子亦曰吾知子所以距
我吾不言楚王問其故子墨子曰公輸子之意不過欲
殺臣殺臣宋莫能守可攻也然臣之弟子禽滑釐等三
百人已持臣守圉之器在宋城上而待楚冦矣雖殺臣
不能絶也楚王曰善哉吾請無攻宋矣子墨子歸過宋
天雨庇其閭中守閭者不内也故曰治於神者衆人不
知其功争於眀者衆人知之
　墨子卷十三
