校書郎臣王逸上惜誓者不知誰
所作也或曰賈誼疑不能明也惜
者哀也誓者信也約也言哀惜懷
王與已信約而復背之也古者君
臣將共爲治必以信誓相約然後
言乃從而身以親也蓋刺懷王有
始而無終也惜余年老而日衰兮
歳忽忽而不反登蒼天而髙舉兮
歷衆山而日逺觀江河之紆曲兮
離四海之霑濡攀北極而一息兮
吸沆瀣以充虛飛朱鳥使先驅兮
駕太一之象輿蒼龍蚴虬於左驂
兮白虎騁而爲右騑建日月以爲
蓋兮載玉女於後車馳騖於杳冥
之中兮休息虖崑崙之墟樂窮極
而不猒兮願從容虖神明渉丹水
而駝騁兮右大夏之遺風黃鵠之
一舉兮知山川之紆曲再舉兮睹
天地之圜方臨中國之衆人兮託
回飈乎尚羊乃至少原之壄兮赤
松王喬皆在旁二子擁瑟而調均
兮余因稱乎淸商澹然而自樂兮
吸衆氣而翶翔念我長生而乆僊
兮不如反余之故郷黃鵠後時而
寄處兮鴟梟羣而制之神龍失水
而陸居兮爲螻蟻之所裁夫黃鵠
神龍猶如此兮況賢者之逢亂世
哉壽冉冉而日衰兮固儃回而不
息俗流從而不止兮衆枉聚而矯
直或偷合而苟進兮或隱居而深
藏苦稱量之不審兮同權槩而就
衡或推迻而苟容兮或直言之諤
諤傷誠是之不察兮并紉茅絲以
爲索方世俗之幽昏兮眩白黒之
美惡放山淵之龜玉兮相與貴夫
礫石梅伯數諫而至醢兮乃集大
皇之壄循四極而回周兮見盛德
而後下彼聖人之神德兮逺濁世
而自藏使麒麟可得羈而係兮又
何以異虖犬羊楚辭卷第十一