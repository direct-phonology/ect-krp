校書郎臣王逸上惜誦渉江哀郢抽思懷沙思美人惜往日橘頌悲回風九章者屈原之所作也屈原放於江南之壄思君念國憂心罔極故復作九章章者著也明也言已所陳忠信之道甚著明也卒不見納委命自沈楚人惜而哀之丗論其詞以相傳焉惜誦以致愍兮發憤以杼情所作忠而言之兮指蒼天以爲正令五帝以㭊中兮戒六神與嚮服俾山川以備御兮命咎繇使聽直竭忠誠以事君兮反離羣而贅肬忘儇媚以背衆兮待明君其知之言與行其可迹兮情與㒵其不變故相臣莫若君兮所以證之不逺吾誼先君而後身兮羌衆人之所仇專惟君而無他兮又衆兆之所讎壹心而不豫兮羌不可保也疾親君而無他兮有招禍之道也思君其莫我忠兮忽忘身之賤貧事君而不貳兮迷不知寵之門忠何罪以遇罰兮亦非余心之所志行不羣以巓越兮又衆兆之所咍紛逢尤以離謗兮謇不可釋情沈抑而不逹兮又蔽而莫之白心鬱邑余侘傺兮又莫察余之中情固煩言不可結詒兮願陳志而無路退靜黙而莫余知兮進號呼又莫吾聞申侘傺之煩惑兮中悶瞀之忳忳昔余夢登天兮魂中道而無杭吾使厲神占之兮曰有志極而無旁終危獨以離異兮曰君可思而不可恃故衆口其鑠金兮初若是而逢殆懲於羹者而吹􁒟兮何不變此志也欲釋階而登天兮猶有曩之態也衆駭遽以離心兮又何以爲此伴也同極而異路兮又何以爲此援也晉申生之孝子兮父信讒而不好行婞直而不豫兮鮌功用而不就吾聞作忠以造怨兮忽謂之過言九折臂而成醫兮吾至今而知其信然矰弋機而在上兮罻羅張而在下設張辟以娛君兮願側身而無所欲儃佪以千傺兮恐重患而離尤欲髙飛而逺集兮君罔謂汝何之欲橫奔而失路兮堅志而不忍背膺牉以交痛兮心鬱結而紆軫檮木蘭以矯蕙兮糳申椒以爲糧播江離與滋菊兮願春日以爲糗芳恐情質之不信兮故重著以自明矯兹媚以私處兮願曽思而逺身惜誦余幼好此竒服兮年旣老而不衰帶長鋏之陸離兮冠切雲之崔嵬被明月兮珮寶璐丗溷濁而莫余知兮吾方髙馳而不顧駕靑虬兮驂白螭吾與重華遊兮瑶之圃登崑崙兮食玉英與天地兮同壽與日月兮同光哀南夷之莫吾知兮旦余濟乎江湘乗鄂渚而反顧兮欸秋冬之緒風歩余馬兮山皐邸余車兮方林乗舲船余上沅兮齊吴榜以擊汰船容與而不進兮淹回水而疑滯朝發枉陼兮夕宿辰陽苟余心其端直兮雖僻逺之何傷入漵浦余儃佪兮迷不知吾所如深林杳以冥冥兮猨狖之所居山峻髙以蔽日兮下幽晦以多雨霰雪紛其無垠兮雲霏霏而承宇哀吾生之無樂兮幽獨處乎山中吾不能變心而從俗兮固將愁苦而終窮接輿髠首兮桑扈臝行忠不必用兮賢不必以伍子逢殃兮比干菹醢與前丗而皆然兮吾又何怨乎今之人余將董道而不豫兮固將重昏而終身亂曰鸞鳥鳳皇日以逺兮燕雀烏鵲巢堂壇兮露申辛夷死林薄兮腥臊並御芳不得薄兮隂陽易位時不當兮懷信侘傺忽乎吾將行兮渉江皇天之不純命兮何百姓之震愆民離散而相失兮方仲春而東遷去故郷而就逺兮遵江夏以流亡出國門而軫懷兮甲之􁆭吾以行發郢都而去閭兮荒忽其焉極楫齊揚以容與兮哀見君而不再得望長楸而太息兮涕淫淫其若霰過夏首而西浮兮顧龍門而不見心嬋媛而傷懷兮眇不知其所蹠順風波以從流兮焉洋洋而爲客淩陽侯之汜濫兮忽翶翔之焉薄心絓結而不解兮思蹇産而不釋將運舟而下浮兮上洞庭而下江去終古之所居兮今逍遥而來東羌靈䰟之欲歸兮何須臾而忘反背夏浦而西思兮哀故都之日逺登大墳以逺望兮聊以舒吾憂心哀州土之平樂兮悲江介之遺風當陵陽之焉至兮南渡之焉如曽不知夏之爲丘兮孰兩東門之可蕪心不怡之長乆兮憂與愁其相接惟郢路之遼逺兮江與夏之不可渉忽若不信兮至今九年而不復慘鬱鬱而不通兮蹇侘傺而舍慼外承歡之汋約兮諶荏弱而難持忠湛湛而願進兮妬被離而鄣之堯舜之抗行兮瞭杳杳而薄天衆讒人之嫉妬兮𬒳以不慈之僞名憎愠惀之脩美兮好夫人之忼慨衆踥蹀而日進兮美超逺而逾邁亂曰曼余目以流觀兮兾壹反之何時鳥飛反故郷兮狐死必首丘信非吾罪而棄逐兮何日夜而忘之哀郢心鬱鬱之憂思兮獨永歎乎増傷思蹇産之不釋兮曼遭夜之方長悲秋風之動容兮何回極之浮浮數惟蓀之多怒兮傷余心之懮懮願揺起而橫奔兮覽民尤以自鎭結微情以陳詞兮矯以遺夫美人昔君與我誠言兮曰黃昏以爲期羌中道而回畔兮反旣有此他志憍吾以其美好兮覽余以其脩姱與余言而不信兮蓋爲余而造怒願承閒而自察兮心震悼而不敢悲夷猶而兾進兮心怛傷之憺憺兹歷情以陳辭兮蓀詳聾而不聞固切人之不媚兮衆果以我爲患初吾所陳之耿著兮豈至今其庸亡何毒藥之謇謇兮願蓀美之可完望三五以爲像兮指彭咸以爲儀夫何極而不至兮故逺聞而難虧善不由外來兮名不可以虚作孰無施而有報兮孰不實而有穫少歌曰與美人抽怨兮并日夜而無正憍吾以其美好兮敖朕辭而不聽倡曰有鳥自南兮來集漢北好姱佳麗兮牉獨處此異域旣惸獨而不羣兮又無良媒在其側道卓逺而日忘兮願自申而不得望北山而流涕兮臨流水而太息望孟夏之短夜兮何晦明之若歳惟郢路之遼逺兮䰟一夕而九逝曽不知路之曲直兮南指月與列星願徑逝而未得兮䰟識路之營營何靈䰟之信直兮人之心不與吾心同理弱而媒不通兮尚不知余之從容亂曰長瀬湍流泝江潭兮狂顧南行聊以娛心兮軫石崴嵬蹇吾願兮超回志度行隱進兮低佪夷猶宿北姑兮煩冤瞀容實沛徂兮愁歎苦神靈遥思兮路逺處幽又無行媒兮道思作頌聊以自救兮憂心不遂斯言誰告兮抽思滔滔孟夏兮草木莽莽傷懷永哀兮汩徂南土眴兮杳杳孔靜幽黙鬱結紆軫兮離慜而長鞠撫情効志兮冤屈而自抑刓方以爲圜兮常度未替易初本迪兮君子所鄙章畫志墨兮前圖未改内厚質正兮大人所盛巧倕不斲兮孰察其撥正玄文處幽兮矇瞍謂之不章離婁微睇兮瞽以爲無明變白以爲黒兮倒上以爲下鳳皇在笯兮鷄鶩翔舞同糅玉石兮一槩而相量夫惟黨人鄙固兮羌不知余之所臧任重載盛兮䧟滯而不濟懷瑾握瑜兮窮不知所示邑犬之羣吠兮吠所怪也非俊疑傑兮固庸態也文質䟽内兮衆不知余之異采材朴委積兮莫知余之所有重仁襲義兮謹厚以爲豐重華不可兮孰知余之從容古固有不並兮豈知其何故湯禹乆逺兮邈而不可慕懲連改忿兮抑心而自強離慜而不遷兮願志之有像進路北次兮日昧昧其將暮舒憂娱哀兮限之以大故亂曰浩浩沅湘分流汩兮脩路幽蔽道逺忽兮懷質抱情獨無匹兮伯樂旣没驥焉程兮萬民之生各有所錯兮定心廣志余何畏懼兮曽傷爰哀永歎喟兮世溷濁莫吾知人心不可謂兮知死不可讓願勿愛兮明告君子吾將以爲類兮懷沙思美人兮擥涕而竚眙媒絶路阻兮言不可結而詒蹇蹇之煩冤兮䧟滯而不發申旦以舒中情兮志沈菀而莫逹願寄言於浮雲兮遇豐隆而不將因歸鳥而致辭兮羌宿髙而難當改此度車旣覆而馬顚兮蹇獨懷此異路勒騏驥而更駕兮造父爲我操之遷逡次而勿驅兮聊假日以須峕指嶓冢之西隈兮與纁黃以爲期開春發歳兮白日出之悠悠吾將蕩志而愉樂兮遵江夏以娱憂擥大薄之芳茞兮搴長洲之宿莽惜吾不及古人兮吾誰與玩此芳草解萹薄與雜菜兮滿内而外揚情與質信可保兮羌居蔽而聞章令薜荔以爲理兮憚舉趾而縁木因芙蓉而爲媒兮憚蹇裳而濡足登髙吾不說兮入下吾不能固朕形之不服兮然容與而狐疑廣遂前畫兮未改此度也命則處幽吾將罷兮願及白日之未暮獨焭焭而南行兮思彭咸之故也思美人惜往日之曽信兮受命詔以昭詩奉先功以照下兮明法度之嫌疑國冨強而法立兮屬貞臣而日娭秘密事之載心兮雖過失猶弗治心純庬而不泄兮遭讒人而嫉之君舍怒而待臣兮不淸澈其然否蔽晦君之聦明兮虚惑誤又以欺弗參驗以考實兮逺遷臣而弗思信讒䛕之溷濁兮盛氣志而過之何貞臣之無辠兮𬒳離謗而見尤慙光景之誠信兮身幽隱而備之臨沅湘之玄淵兮遂自忍而沈流卒沒身而絶名兮惜壅君之不昭君無度而弗察兮使芳草爲藪幽焉舒情而抽信兮恬死亡而不聊獨鄣壅而蔽隱兮使貞臣爲無由聞百里之爲虜兮伊尹烹於庖廚吕望屠於朝歌兮寗戚歌而飯牛不逢湯武與桓繆兮世孰云而知之吳信讒而弗味兮子胥死而後憂介子忠而立枯兮文君寤而追求封介山而爲之禁兮報大德之優游思乆故之親身兮因縞素而哭之或忠信而死節兮或訑謾而不疑弗省察而按實兮聽讒人之虚辭芳與澤其雜糅兮孰申旦而别之何芳草之早殀兮微霜降而下戒諒聦不明而蔽壅兮使讒䛕而日得自前世之嫉賢兮謂蕙若其不可佩妬佳冶之芬芳兮􁙱母姣而自好雖有西施之美容兮讒妬入以自代願陳情以白行兮得罪過之不意情冤見之日明兮如列宿之錯置乗騏驥而馳騁兮無轡銜而自載乗汜泭以下流兮無舟楫而自備背法度而心治兮辟與此其無異寧溘死而流亡兮恐禍殃之有再不畢辭而赴淵兮惜壅君之不識惜往日后皇嘉樹橘徠服兮受命不遷生南國兮深固難徙更壹志兮緑葉素榮紛其可喜兮曽枝剡棘圎果摶兮靑黃雜糅文章爛兮精色内白類可任兮紛緼冝脩姱而不醜兮嗟爾幼志有以異兮獨立不遷豈不可喜兮深固難徙廓其無求兮蘇世獨立橫而不流兮閉心自愼不終失過兮秉德無私參天地兮願歳并謝與長友兮淑離不淫梗其有理兮年歳雖少可師長兮行比伯夷置以爲像兮橘頌悲回風之揺蕙兮心冤結而内傷物有微而隕性兮聲有隱而先倡夫何彭咸之造思兮曁志介而不忘萬變其情豈可蓋兮孰虚僞之可長鳥獸鳴以號群兮草苴比而不芳魚葺鱗以自別兮蛟龍隱其文章故荼薺不同畝兮蘭茞幽而獨芳惟佳人之永都兮更統世而自貺眇逺志之所及兮憐浮雲之相羊介眇志之所惑兮竊賦詩之所明惟佳人之獨懷兮折若椒以自處曽歔欷之嗟嗟兮獨隱伏而思慮涕泣交而凄凄兮思不眠以至曙終長夜之曼曼兮掩此哀而不去寤從容以周流兮聊逍遥以自恃傷太息之愍憐兮氣於邑而不可止糺思心以爲纕兮編愁苦以爲膺折若木以蔽光兮隨飄風之所仍存髣髴而不見兮心踊躍其若湯撫珮衽以案志兮超惘惘而遂行歳曶曶其若頽兮峕亦冉冉而莽芒芒之無儀聲有隱而相感兮物有純而不可爲藐蔓蔓之不可量兮縹綿綿之不可紆愁悄悄之常悲兮翩冥冥之不可娛淩大波而流風兮託彭咸之所居上髙巖之峭岸兮處雌蜺之標顚據靑冥而攄虹兮遂儵忽而捫天吸湛露之浮源兮漱凝霜之雰雰依風穴以自息兮忽傾寤以嬋媛馮崑崙以瞰霧兮隱㞶山以淸江憚涌湍之礚礚兮聽波聲之洶洶紛容容之無經兮罔芒芒之無紀軋洋洋之無從兮馳委移之焉止漂翻翻其上下兮翼遥遥其左右汜潏潏其前後兮伴張㢮之信期觀炎氣之相仍兮窺煙液之所積悲霜雪之俱下兮聽潮水之相擊借光景以往來兮施黃棘之枉䇿求介子之所存兮見伯夷之放迹心調度而弗去兮刻著志之無適曰吾怨往昔之所兾兮悼來者之悐悐浮江淮而入海兮從子胥而自適望大河之洲渚兮悲申徒之抗迹驟諫君而不聽兮重任石之何益心絓結而不解兮思蹇産而不釋悲回風