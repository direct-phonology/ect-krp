校書郎臣王逸上哀時命者嚴夫
子之所作也夫子名忌與司馬相
如俱好辭賦客遊於梁梁孝王甚
竒重之忌哀屈原受性忠貞不遭
明君而遇暗世斐然作辭歎而述
之故曰哀時命也哀時命之不及
古人兮夫何予生之不遘時往者
不可扳援兮倈者不可與期志憾
恨而不逞兮杼中情而屬詩夜炯
炯而不寐兮懷隱憂而歷兹擥瑶
木之橝枝兮望閬風之板桐弱水
汨其爲難兮路中斷而不通勢不
能凌波以徑度兮又無羽翼而髙
翔然隱憫而不逹兮獨徙倚而彷
徉悵惝罔㠯永思兮心紆􁇆而増
傷倚躊躇以淹留兮日飢饉而絶
糧廓抱景而獨倚兮超永思乎故
郷廓落寂而無友兮誰可與玩此
遺芳白日晼晩其將入兮哀余壽
之弗將車旣弊而馬罷兮蹇邅徊
而不能行身旣不容於濁世兮不
知進退之冝當冠崔嵬而切雲兮
劒淋離而從橫衣攝葉以儲與兮
左袪挂於榑桑右衽拂於不周兮
六合不足以肆行上同鑿枘於伏
戲兮下合矩矱於虞唐願尊節而
式髙兮志猶卑夫禹湯雖知困其
不改操兮終不以邪枉害方世並
舉而好朋兮壹斗斛而相量衆比
周以肩迫兮賢者逺而隱藏爲鳳
皇作鶉籠兮雖翕翅其不容靈皇
其不寤知兮焉陳詞而効忠俗嫉
妬而蔽賢兮孰知余之從容願舒
志而抽馮兮庸詎知其吉凶璋珪
雜於甑窐兮隴廉與孟娵同宫舉
世以爲恒俗兮固將愁苦而終窮
幽獨轉而不寐兮惟煩懣而盈匈
䰟眇眇而馳騁兮心煩冤之􁊿􁊿
志欿憾而不憺兮路幽昧而甚難
塊獨守此曲隅兮然欿切而永歎
愁脩夜而宛轉兮氣涫􁌩其若波
握剞劂而不用兮操規榘而無所
施騁騏驥於中庭兮焉能極夫逺
道置猨狖于櫺檻兮夫何以責其
捷巧駟跛鼈而上山兮吾固知其
不能陞釋管晏而任臧獲兮何權
衡之能稱箟簬雜於黀蒸兮機蓬
矢以䠶革負檐荷以文尺兮欲伸
要而不可得外迫脅於機臂兮上
牽聮於矰隿肩傾側而不容兮固
陿腹而不得息務光自投於深淵
兮不獲世之塵垢孰魁摧之可乆
兮願退身而窮處鑿山楹而爲室
兮下被衣於水渚霧露濛濛其晨
降兮雲依斐而承宇虹霓紛其朝
霞兮夕淫淫而淋雨怊茫茫而無
歸兮悵逺望此曠野下垂釣於谿
谷兮上要求於僊者與赤松而結
友兮比王僑而爲耦使梟楊先導
兮白虎爲之前後浮雲霧而入冥
兮騎白鹿而容與䰟眐眐以寄獨
兮汨徂往而不歸處卓卓而日逺
兮志浩蕩而傷懷鸞鳳翔於蒼雲
兮故矰繳而不能加蛟龍濳於旋
淵兮身不挂於罔羅知貪餌而近
死兮不如下游乎淸波寧幽隱以
逺禍兮孰侵辱之可爲子胥死而
成義兮屈原沈於汨羅雖體解其
不變兮豈忠信之可化志怦怦而
内直兮履繩墨而不頗執權衡而
無私兮稱輕重而不差摡塵垢之
枉攘兮除穢累而反眞形體白而
質素兮中晈潔而淑淸時猒飫而
不用兮且隱伏而逺身聊竄端而
匿迹兮嗼寂黙而無聲獨便悁而
煩毒兮焉發憤而抒情時曖曖其
將罷兮遂悶歎而無名伯夷死於
首陽兮卒夭隱而不榮太公不遇
文王兮身至死而不得逞懷瑶象
而佩瓊兮願陳列而無正生天􁶎
之若過兮忽爛漫而無成邪氣襲
余之形體兮疾憯恒而萌生願壹
見陽春之白日兮恐不終乎永年