校書郎臣王逸上招隱士者淮南小山之所作也昔淮南王安愽雅好古招懷天下俊偉之士自八公之徒咸慕其德而歸其仁各竭才智著作篇章分造辭賦以類相從故或稱小山或稱大山其義猶詩有小雅大雅也小山之徒閔傷屈原又怪其文昇天乗雲伇使百神似若仙者雖身沈沒名德顯聞與隱處山澤無異故作招隱士之賦以章其志也桂樹叢生兮山之幽偃蹇連蜷兮枝相繚山氣巃嵸兮石嵯峨谿谷嶄巖兮水曽波猨狖群嘯兮虎豹噑攀援桂枝兮聊淹留王孫遊兮不歸春草生兮萋萋歳暮兮不自聊蟪蛄鳴兮啾啾坱兮軋山曲􁖶心淹留兮恫慌忽罔兮沕憭兮栗虎豹穴叢薄深林兮人上慄嶔岑碕礒兮碅磳磈硊樹輪相糾兮林木茷骩靑莎雜樹兮薠草靃靡白鹿麏麚兮或騰或倚狀皃崯崯兮峨峨淒淒兮漇漇獼猴兮熊羆慕類兮以悲攀援桂枝兮聊淹留虎豹鬭兮熊羆咆禽獸駭兮亡其曹王孫兮歸來山中兮不可以乆留