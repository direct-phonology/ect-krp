楚辭卷第一校書郎臣王逸上曲阿洪興祖𥙷注離騷經者屈原之所作也屈原與楚同姓仕於懷王爲三閭大夫三閭之職掌王族三姓曰昭屈景屈原序其譜屬率其賢良以厲國士入則與王圖議政事決定嫌疑出則監察羣下應對諸侯謀行職脩王甚珍之同列大夫上官靳尚妬害其能共譖毀之王乃䟽屈原屈原執履忠貞而被䜛衺憂心煩亂不知所愬乃作離騷經離別也騷愁也經徑也言已放逐離別中心愁思猶依道徑以風諫君也故上述唐虞三后之制下序桀紂羿澆之敗兾君覺悟反於正道而還已也是時秦昭王使張儀譎詐懷王令絕齊交又使誘楚請與俱㑹武關遂脅與俱歸拘留不遣卒客死於秦其子襄王復用讒言遷屈原於江南屈原放在草野復作九章援天引聖以自證明終不見省不忍以淸白乆居濁世遂赴汨淵自沈而死離騷之文依詩取興引類譬諭故善鳥香草以配忠貞惡禽臭物以比讒佞靈脩美人以嫓於君宓妃佚女以譬賢臣虬龍鸞鳳以託君子飄風雲霓以爲小人其詞温而雅其義皎而朗凡百君子莫不慕其淸髙嘉其文采哀其不遇而愍其志焉帝髙陽之苗裔兮朕皇考曰伯庸攝提貞于孟陬兮惟庚寅吾以降皇覽揆余初度兮肇錫余以嘉名名余曰正則兮字余曰靈均紛吾旣有此内美兮又重之以脩能扈江離與辟芷兮紛秋蘭以爲佩汨余若將不及兮恐年歳之不吾與朝搴阰之木蘭兮夕攬洲之宿莽日月忽其不淹兮春與秋其代序惟草木之零落兮恐美人之遟暮不撫壯而棄穢兮何不改此度乗騏驥以馳騁兮來吾道夫先路昔三后之純粹兮固衆芳之所在雜申椒與菌桂兮豈維紉夫蕙茞彼堯舜之耿介兮旣遵道而得路何桀紂之猖披兮夫唯捷徑以窘歩惟夫黨人之偷樂兮路幽昧以險隘豈余身之憚殃兮恐皇輿之敗績忽奔走以先後兮及前王之踵武荃不察余之中情兮反信讒而齌怒余固知謇謇之爲患兮忍而不能舎也指九天以爲正兮夫唯靈脩之故也曰黃昏以爲期兮羌中道而改路初旣與余成言兮後悔遁而有他余旣不難夫離別兮傷靈脩之數化余旣滋蘭之九畹兮又樹蕙之百畝畦留夷與揭車兮雜杜衡與芳芷兾枝葉之峻茂兮願竢時乎吾將刈雖萎絶其亦何傷兮哀衆芳之蕪穢衆皆競進以貪婪兮憑不猒乎求索羌内恕巳以量人兮各興心而嫉妬忽馳騖以追逐兮非余心之所急老冉冉其將至兮恐脩名之不立朝飲木蘭之墜露兮夕餐秋菊之落英苟余情其信姱以練要兮長顑頷亦何傷擥木根以結茞兮貫薜荔之落蘂矯菌桂以紉蕙兮索胡繩之纚纚謇吾法夫前脩兮非世俗之所服雖不周於今之人兮願依彭咸之遺則長太息以掩涕兮哀民生之多艱余雖好脩姱以鞿羈兮謇朝誶而夕替旣替余以蕙纕兮又申之以攬茞亦余心之所善兮雖九死其猶未悔怨靈脩之浩蕩兮終不察夫民心衆女嫉余之蛾眉兮謡諑謂余以善淫固時俗之工巧兮偭規矩而改錯背繩墨以追曲兮競周容以爲度忳鬱邑余侘傺兮吾獨窮困乎此時也寧溘死以流亡兮余不忍爲此態也鷙鳥之不羣兮自前丗而固然何方圜之能周兮夫孰異道而相安屈心而抑志兮忍尤而攘詬伏淸白以死直兮固前聖之所厚悔相道之不察兮延佇乎吾將反回朕車以復路兮及行迷之未逺歩余馬於蘭皐兮馳椒丘且焉止息進不入以離尤兮退將復脩吾初服製芰荷以爲衣兮雧芙蓉以爲裳不吾知其亦巳兮茍余情其信芳髙余冠之岌岌兮長余佩之陸離芳與澤其雜糅兮唯昭質其猶未虧忽反顧以遊目兮將徃觀乎四荒佩􁇇紛其繁飾兮芳菲菲其彌章民生各有所樂兮余獨好脩以爲常雖體解吾猶未變兮豈余心之可懲女􁂆之嬋媛兮申申其詈予曰鮌婞直以亡身兮終然殀乎羽之野汝何愽謇而好脩兮紛獨有此姱節薋菉葹以盈室兮判獨離而不服衆不可戸說兮孰云察余之中情世並舉而好朋兮夫何焭獨而不予聽依前聖以節中兮喟憑心而歷兹濟沅湘以南征兮就重華而敶詞啓九辯與九歌兮夏康娛以自縱不顧難以圖後兮五子用失乎家巷羿淫遊以佚畋兮又好射夫封狐固亂流其鮮終兮浞又貪夫厥家澆身被服強圉兮縱欲而不忍日康娛而自忘兮厥首用夫顚隕夏桀之常違兮乃遂焉而逢殃后辛之菹醢兮殷宗用而不長湯禹儼而祗敬兮周論道而莫差舉賢而授能兮循繩墨而不頗皇天無私阿兮覽民德焉錯輔夫維聖哲以茂行兮苟得用此下土瞻前而顧後兮相觀民之計極夫孰非義而可用兮孰非善而可服阽余身而危死兮覽余初其猶未悔不量鑿而正枘兮固前脩以菹醢曽歔欷余鬱邑兮哀朕時之不當攬茹蕙以掩涕兮霑余襟之浪浪跪敷衽以陳辭兮耿吾旣得此中正駟玉虬以椉鷖兮溘埃風余上征朝發軔於蒼梧兮夕余至乎縣圃欲少留此靈瑣兮日忽忽其將暮吾令羲和弭節兮望崦嵫而勿迫路曼曼其脩逺兮吾將上下而求索飲余馬於咸池兮揔余轡乎扶桑折若木以拂日兮聊逍遥以相羊前望舒使先驅兮後飛廉使奔屬鸞皇爲余先戒兮雷師告余以未具吾令鳳鳥飛騰兮繼之以日夜飄風屯其相離兮帥雲霓而來御紛緫緫其離合兮斑陸離其上下吾令帝閽開關兮倚閶闔而望予時曖曖其將罷兮結幽蘭而延佇丗溷濁而不分兮好蔽美而嫉妬朝吾將濟於白水兮登閬風而緤馬忽反顧以流涕兮哀髙丘之無女溘吾遊此春宫兮折瓊枝以繼佩及榮華之未落兮相下女之可詒吾令豐隆椉雲兮求宓妃之所在解佩纕以結言兮吾令蹇脩以爲理紛緫緫其離合兮忽緯繣其難遷夕歸次於窮石兮朝濯髪乎洧盤保厥美以驕傲兮日康娛以淫遊雖信美而無禮兮來違棄而改求覽相觀於四極兮周流乎天余乃下望瑶臺之偃蹇兮見有娀之佚女吾令鴆爲媒兮鴆告余以不好雄鳩之鳴逝兮余猶惡其佻巧心猶豫而狐疑兮欲自適而不可鳯皇旣受詒兮恐髙辛之先我欲逺集而無所止兮聊浮遊以逍遥及少康之未家兮留有虞之二姚理弱而媒拙兮恐導言之不固丗溷濁而嫉賢兮好蔽美而稱惡閨中旣以邃逺兮哲王又不寤懷朕情而不發兮余焉能忍與此終古索藑茅以筳篿兮命靈氛爲余占之曰兩美其必合兮孰信脩而慕之恖九州之博大兮豈唯是其有女曰勉逺逝而無狐疑兮孰求美而釋女何所獨無芳草兮爾何懷乎故宇世幽昧以昡曜兮孰云察余之善惡民好惡其不同兮惟此黨人其獨異戸服艾以盈要兮謂幽蘭其不可佩覽察草木其猶未得兮豈珵美之能當蘇糞壤㠯充幃兮謂申椒其不芳欲從靈氛之吉占兮心猶豫而狐疑巫咸將夕降兮懐椒糈而要之百神翳其備降兮九疑􁇇其並迎皇剡剡其揚靈兮告余以吉故曰勉陞降以上下兮求榘矱之所同湯禹嚴而求合兮摯咎繇而能調苟中情其好脩兮又何必用夫行媒說操築於傅巖兮武丁用而不疑吕望之鼓刀兮遭周文而得舉寗戚之謳歌兮齊桓聞以該輔及年歳之未晏兮時亦猶其未央恐鵜鴂之先鳴兮使夫百草爲之不芳何瓊佩之偃蹇兮衆薆然而蔽之惟此黨人之不諒兮恐嫉妬而折之時􁇇紛其變易兮又何可以淹留蘭芷變而不芳兮荃蕙化而爲茅何昔日之芳草兮今直爲此蕭艾也豈其有他故兮莫好脩之害也余以蘭爲可恃兮羌無實而容長委厥美以從俗兮茍得列乎衆芳椒專佞以慢慆兮榝又欲充夫佩幃旣干進而務入兮又何芳之能祗固時俗之流從兮又孰能無變化覽椒蘭其若兹兮又况揭車與江離惟兹佩之可貴兮委厥美而歷兹芳菲菲而難虧兮芬至今猶未沬和調度以自娛兮聊浮游而求女及余飾之方壯兮周流觀乎上下靈氛旣告余以吉占兮歷吉日乎吾將行折瓊枝以爲羞兮精瓊爢以爲粻爲余駕飛龍兮雜瑶象以爲車何離心之可同兮吾將逺逝以自䟽邅吾道夫崑崙兮路脩逺以周流揚雲霓之晻藹兮鳴玉鸞之啾啾朝發軔於天津兮夕余至乎西極鳳皇翼其承旂兮髙翶翔之翼翼忽吾行此流沙兮遵赤水而容與麾蛟龍使梁津兮指西海以爲期屯余車其千乗兮齊玉軑而並馳駕八龍之婉婉兮載雲旗之委蛇抑志而弭節兮神髙馳之邈邈奏九歌而舞韶兮聊假日以媮樂陟陞皇之赫戲兮忽臨睨夫舊郷僕夫悲余馬懷兮蜷局顧而不行亂曰巳矣哉國無人莫我知兮又何懷乎故都旣莫足與爲美政兮吾將從彭咸之所居叙曰昔者孔子叡聖明喆天生不羣定經術刪詩書正禮樂制作春秋以爲後王法門人三千罔不昭逹臨終之日則大義乖而微言絕其後周室襄微戰國並爭道德陵遟譎詐萌生於是楊墨鄒孟孫韓之徒各以所知著造傳記或以述古或以明丗而屈原履忠被譖憂悲愁思獨依詩人之義而作離騷上以諷諫下以自慰遭時闇亂不見省納不勝憤懣遂復作九歌以下凡二十五篇楚人髙其行義瑋其文采以相敎傳至於孝武帝恢廓道訓使淮南王安作離騷經章句則大義粲然後丗雄俊莫不瞻慕舒肆妙慮纉述其詞逮至劉向典校經書分爲十六卷孝章即位深弘道藝而班固賈逵復以所見改易前疑各作離騷經章句其餘十五卷闕而不說又以壯爲狀義多乖異事不要括今臣復以所識所知稽之舊章合之經傳作十六卷章句雖未能究其微妙然大指之趣略可見矣且人臣之義以忠正爲髙以伏節爲賢故有危言以存國殺身以成仁是以伍子胥不恨於浮江比干不悔於剖心然後忠立而行成榮顯而名著若夫懷道以迷國詳愚而不言顚則不能扶危則不能安婉娩以順上逡巡以避患雖保黃耇終壽百年蓋志士之所恥愚夫之所賤也今若屈原膺忠貞之質體淸㓗之性直若砥矢言若丹靑進不隱其謀退不顧其命此誠絶丗之行俊彦之英也而班固謂之露才揚已競於羣小之中怨恨懷王譏刺椒蘭茍欲求進強非其人不見容納忿恚自沈是虧其髙明而損其淸潔者也昔伯夷叔齊讓國守分不食周粟遂餓而死豈可復謂有求於丗而怨望哉且詩人怨主刺上曰嗚呼小子未知臧否匪而命之言提其耳風諫之語於斯爲切然仲尼論之以爲大雅引此比彼屈原之詞優游婉順寧以其君不智之故欲提攜其耳乎而論者以爲露才揚己怨刺其上強非其人殆失厥中矣夫離騷之文依託五經以立義焉帝髙陽之苗裔則厥初生民時惟姜嫄也紉秋蘭以爲佩則將翶將翔佩玉瓊琚也夕攬洲之宿莽則易濳龍勿用也駟玉虬而乗鷖則時乗六龍以御天也就重華而敶詞則尚書咎繇之謀謨也登崑崙而渉流沙則禹貢之敷土也故智彌盛者其言博才益多者其識逺屈原之詞誠博逺矣自終没以來名儒博逹之士著造詞賦莫不擬則其儀表祖式其模範取其要妙竊其華藻所謂金相王質百丗無匹名垂罔極永不刋滅者矣離騷賛序班孟堅離騷者屈原之所作也屈原初事懷王甚見信任同列上官大夫妬害其寵讒之王王怒而踈屈原以忠信見疑憂愁幽思而作離騷離猶遭也騷憂也明巳遭憂作辭也是時周室巳滅七國並爭屈原痛君不明信用羣小國將危亡忠誠之情懷不能巳故作離騷上陳堯舜禹湯文王之法下言羿澆桀紂之失以風懷王終不覺寤信反間之說西朝於秦秦人拘之客死不還至于襄王復用讒言逐屈原在野又作九章賦以風諫卒不見納不忍濁丗自投汨羅原死之後秦果滅楚其辭爲衆賢所悼悲故傳于後辨騷劉勰自風雅寢聲莫或抽緒竒文蔚起其離騷哉故以軒翥詩人之後奮飛辭家之前豈去聖之未逺而楚人之多才乎昔漢武愛騷而淮南作傳以爲國風好色而不淫小雅怨誹而不亂若離騷者可謂兼之蟬蛻穢濁之中浮游塵埃之外皭然涅而不緇雖與日月爭光可也班固以爲露才揚已忿懟沈江羿澆二姚與左氏不合崑崙懸圃非經義所載然而文辭麗雅爲詞賦之宗雖非明哲可謂妙才王逸以爲詩人之提耳屈原婉順離騷之文依經立義駟虬乗鷖則時乗六龍崑崙流沙則禹貢敷土名儒詞賦莫不擬其儀表所謂金相玉振百丗無匹者也及漢宣嗟歎以爲皆合經術楊雄諷味亦言體同詩雅四家舉以方經而孟堅謂不合傳體襃貶任聲抑揚過實可謂鑒而弗精翫而未覈者也將覈其論必徴言焉故其陳堯舜之耿介稱禹湯之祗敬典誥之體也譏桀紂之猖狂傷羿澆之顚隕規諷之旨也虬龍以諭君子雲霓以譬讒邪比興之義也每一顧而掩涕歎君門之九重忠怨之辭也觀兹四事同于風雅者也至於託雲龍說迂怪豐隆求宓妃鴆鳥媒娀女詭異之辭也康回傾地夷羿弊日木夫九首土伯三目譎怪之談也依彭咸之遺則從子胥以自適狷狹之志也士女雜坐亂而不分指以爲樂娛酒不廢沈湎日夜舉以爲歡荒淫之意也擿此四事異乎經典者也故論其典誥則以彼語其夸誕則如此固知楚辭者體慢於三代而風雅於戰國乃雅頌之博徒而詞賦之英傑也觀其骨鯁所樹肌膚所附雖取鎔經意亦自鑄偉辭故騷經九章朗麗以哀志九歌九辯綺靡以傷情逺遊天問瓌詭而惠巧招魂大招耀豔而深華卜居標放言之致漁父寄獨任之才故能氣往轢古辭來切今驚采絶燄難與並能矣自九懷巳下遽躡其跡而屈宋逸歩莫之能追故其叙情怨則鬱伊而易感述離居則愴怏而難懷論山水則循聲而得貌言節候則披文而見時枚賈追風以入麗馬楊㳂波而得竒其衣被詞人非一代也故才髙者苑其鴻裁中巧者獵其豔辭吟諷者銜其山川童蒙者拾其香草若能憑軾以倚雅頌懸轡以馭楚篇酌竒而不失其貞玩華而不墜其實則顧眄可以驅辭力欬唾可以窮文致亦不復乞靈於長卿假寵於子淵矣讃曰不有屈原豈見離騷驚才風逸壯志煙髙山川無極情理實勞金相玉式豔溢錙毫