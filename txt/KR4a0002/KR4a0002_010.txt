校書郎臣王逸上大招者屈原之
所作也或曰景差疑不能明也屈
原放流九年憂恖煩亂精神越散
與形離别恐命將終所行不遂故
憤然大招其魂盛稱楚國之樂崇
懷襄之德以比三王能任用賢公
卿明察能薦舉人冝輔佐之以興
至治因以風諫逹已之志也靑春
受􁛮白日昭只春氣奮發萬物遽
只冥淩浹行魂無逃只魂魄歸徠
無逺遥只魂乎歸徠無東無西無
南無北只東有大海溺水浟浟只
螭龍並流上下悠悠只霧雨淫淫
白皓膠只魂乎無東湯谷􁒛只魂
乎無南南有炎火千里蝮蛇蜒只
山林險隘虎豹蜿只鰅鱅短狐王
虺騫只䰟乎無南蜮傷躬只魂乎
無西西方流沙漭洋洋只豕首縱
目被髪鬤只長爪踞牙誒笑狂只
䰟乎無西多害傷只䰟乎無北北
有寒山逴龍赩只代水不可渉深
不可測只天白顥顥寒凝凝只魂
乎無往盈北極只魂魄歸徠間以
靜只自恣荆楚安以定只逞志究
欲心意安只窮身永樂年壽延只
魂乎歸徠樂不可言只五榖六仞
設菰粱只鼎臑盈望和致芳只内
鶬鴿鵠味豺羹只魂乎歸徠恣所
甞只鮮􁍏甘鷄和楚酪只醢豚苦
狗膾苴蒪只吳酸蒿蔞不沾薄只
魂兮歸徠恣所擇只炙鴰烝鳬煔
鶉敶只煎鰿􁂄雀遽爽存只魂乎
歸徠麗以先只四酎并孰不歰嗌
只淸馨凍􁶐不歠役只吳醴白糵
和楚瀝只魂乎歸徠不遽惕只代
秦鄭衞鳴竽張只伏戲駕辯楚勞
商只謳和揚阿趙簫倡只魂乎歸
徠定空桑只二八接舞投詩賦只
叩鍾調磬娛人亂只四上競氣極
聲變只魂乎歸徠聽歌譔只朱脣
皓齒嫭以姱只比德好間習以都
只豐肉微骨調以娛只魂乎歸徠
安以舒只嫮目冝笑娥眉曼只容
則秀雅穉朱顔只䰟乎歸徠靜以
安只姱脩滂浩麗以佳只曽頰倚
耳曲眉規只滂心綽態姣麗施只
小腰秀頸若鮮卑只魂乎歸徠思
怨移只易中利心以動作只粉白
黛黒施芳澤只長袂拂面善留客
只魂乎歸徠以娛昔只靑色直眉
美目媔只靨輔竒牙冝笑嘕只豐
肉微骨體便姢只魂乎歸徠恣所
便只夏屋廣大沙堂秀只南房小
壇觀絶霤只曲屋歩壛冝擾畜只
騰駕歩遊獵春囿只瓊轂錯衡英
華假只茝蘭桂樹鬱彌路只魂乎
歸徠恣志慮只孔雀盈園畜鸞皇
只鵾鴻群晨雜􁟽鶬只鴻鵠代遊
曼鷫鷞只魂乎歸徠鳳皇翔只曼
澤怡面血氣盛只永冝厥身保壽
命只室家盈廷爵禄盛只魂乎歸
徠居室定只接徑千里出若雲只
三圭重侯聽類神只察篤夭隱孤
寡存只魂兮歸徠正始昆只田邑
千畛人阜昌只美冒衆流德澤章
只先威後文善美明只魂乎歸徠
賞罰當只名聲若日照四海只德
譽配天萬民理只北至幽陵南交
阯只西薄羊腸東窮海只魂乎歸
徠尚賢士只發政獻行禁苛暴只
舉傑壓陛誅譏罷只直嬴在位近
禹麾只豪傑執政流澤施只魂乎
徠歸國家爲只雄雄赫赫天德明
只三公穆穆登降堂只諸侯畢極
立九卿只昭質旣設大侯張只執
弓挾矢揖辭讓只魂乎徠歸尚三
王只