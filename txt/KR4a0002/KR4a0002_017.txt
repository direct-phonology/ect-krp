漢侍中南郡王逸叔師作逢尤怨上疾世憫上遭厄悼亂傷時哀歳守志九思者王逸之所作也逸南陽人愽雅多覽讀楚辭而傷愍屈原故爲之作解又以自屈原終没之後忠臣介士遊覽學者讀離騷九章之文莫不愴然心爲悲感髙其節行妙其麗雅至劉向王襃之徒咸嘉其義作賦騁辭㠯讃其志則皆列於譜録世世相傳逸與屈原同土共國悼傷之情與凡有異竊慕向襃之風作頌一篇號曰九思以裨其辭未有解說故聊叙訓誼焉辭曰悲兮愁哀兮憂天生我兮當闇時被諑譖兮虚獲尤心煩憒兮意無聊嚴載駕兮出戲遊周八極兮歷九州求軒轅兮索重華世旣卓兮逺眇眇握佩玖兮中路躇羨咎繇兮建典謨懿風后兮受瑞圖愍余命兮遭六極委玉質兮於泥塗遽傽遑兮驅林澤歩屏營兮行丘阿車軏折兮馬虺頽惷悵立兮涕滂沲思丁文兮聖明哲哀平差兮迷謬愚吕傅舉兮殷周興忌專兮郢吳虚念靈閨兮隩重深願竭節兮隔無由望舊邦兮路逶隨憂心悄兮志勤劬䰟焭焭兮不遑寐目眽眽兮寤終朝逢尤令尹兮謷謷羣司兮譨譨哀哉兮淈淈上下兮同流菽藟兮蔓衍芳虈兮挫枯朱紫兮雜亂曽莫兮别諸倚此兮巖穴永思兮窈悠嗟懷兮眩惑用志兮不昭將喪兮玉斗遺失兮鈕樞我心兮煎熬惟是兮用憂進惡兮九旬復顧兮彭務擬斯兮二蹤未知兮所投謡吟兮中壄上察兮璇璣大火兮西睨攝提兮運低雷霆兮硍礚雹霰兮霏霏奔電兮光晃涼風兮愴悽鳥獸兮驚駭相從兮宿棲鴛鴦兮噰噰狐狸兮徾徾哀吾兮介特獨處兮罔依螻蛄兮鳴東蟊􁈳兮號西蛓縁兮我裳蠋入兮我懷蟲豸兮夾余惆悵兮自悲佇立兮忉怛心結縎兮折摧怨上周徘徊兮漢渚求水神兮靈女嗟此國兮無良媒女詘兮謰謱鴳雀列兮譁讙鴝鵒鳴兮聒余抱昭華兮寳璋欲衒鬻兮莫取言旋邁兮北徂叫我友兮配耦日隂曀兮未光􁒒睄窕兮靡睹紛載驅兮髙馳將諮詢兮皇羲遵河臯兮周流路變易兮時乖濿滄海兮東遊沐盥浴兮天池訪太昊兮道要云靡貴兮仁義志欣樂兮反征就周文兮邠岐秉玉英兮結誓日欲暮兮心悲惟天禄兮不再背我信兮自違踰隴堆兮渡漠過桂車兮合黎赴崑山兮􁁌騄從卭遨兮棲遲吮玉液兮止渴齧芝華兮療飢居嵺廓兮尠疇逺梁昌兮幾迷望江漢兮濩渃心緊絭兮傷懷時昢昢兮旦且塵莫莫兮未晞憂不暇兮寢食吒増歎兮如雷疾世哀世兮睩睩諓諓兮嗌喔衆多兮阿媚骩靡兮成俗貪枉兮黨比貞良兮焭獨鵠竄兮枳棘鵜集兮帷幄兮洛澤東西兮南北罔所兮歸薄庇廕兮枯樹匍匐兮巖石踡跼兮寒局數獨處兮志不申年齒盡兮命迫促魁壘擠摧兮常困辱含憂強老兮愁不樂鬚髮薴顇兮顠鬢白思靈澤兮一膏沐懷蘭英兮把瓊若待天明兮立躑躅雲蒙蒙兮電儵爍孤雌驚兮鳴呴呴思怫鬱兮肝切剥忿悁悒兮孰訴告憫上悼屈子兮遭厄沈王躬兮湘汨何楚國兮難化迄于今兮不易士莫志兮羔裘競佞䛕兮讒䦧指正義兮爲曲訿玉璧兮爲石殦鵰遊兮華屋鵕䴊棲兮柴蔟起奮迅兮奔走違羣小兮謑訽載靑雲兮上昇適昭明兮所處躡天衢兮長驅踵九陽兮戲蕩越雲漢兮南濟秣余馬兮河鼓雲霓紛兮晻翳參辰回兮顚倒逢流星兮問路顧我指兮從左俓娵觜兮直馳御者迷兮失軌遂踢逹兮邪造與日月兮殊道志閼絶兮安如哀所求兮不耦攀天階兮下視見鄢郢兮舊宇意逍遥兮欲歸衆穢盛兮杳杳思哽饐兮詰詘涕流瀾兮如雨遭厄嗟嗟兮悲夫殽亂兮紛挐茅絲兮同綜冠屨兮共絇督萬兮侍宴周邵兮負蒭白龍兮見䠶靈龜兮執拘仲尼兮困厄鄒衍兮幽囚伊余兮念兹奔遁兮隱居將升兮髙山上有兮猴猿欲入兮深谷下有兮虺蛇左見兮鳴鵙右睹兮呼梟惶悸兮失氣踊躍兮距跳便旋兮中原仰天兮増歎菅蒯兮壄莽雚葦兮仟眠鹿蹊兮􁭳􁭳貒貉兮蟫蟫鸇鷂兮軒軒鶉䳺兮甄甄哀我兮寡獨靡有兮齊倫意欲兮沈吟迫日兮黃昏玄鶴兮髙飛曽逝兮靑冥鶬鶊兮喈喈山鵲兮嚶嚶鴻鸕兮振翅歸鴈兮于征吾志兮覺悟懷我兮聖京垂屣兮將起跓竢兮碩明悼亂惟昊天兮昭靈陽氣發兮淸明風習習兮龢煖百草萌兮華榮堇荼茂兮扶䟽蘅芷彫兮瑩嫇愍貞良兮遇害將夭折兮碎糜時混混兮澆饡哀當世兮莫知覽往昔兮俊彦亦詘辱兮係纍管束縛兮桎梏百貿易兮傅賣遭桓繆兮識舉才德用兮列施且從容兮自慰玩琴書兮遊戲迫中國兮迮陿吾欲之兮九夷超五嶺兮嵯峨觀浮石兮崔嵬陟丹山兮炎野屯余車兮黃支就祝融兮稽疑嘉巳行兮無爲乃囘朅兮北逝遇神孈兮宴娭欲靜居兮自娛心愁慼兮不能放余轡兮䇿駟忽飈騰兮浮雲蹠飛杭兮越海從安期兮蓬萊縁天梯兮北上登太一兮王臺使素女兮鼓簧乗戈龢兮謳謡聲噭誂兮淸和音晏衍兮要媱咸欣欣兮酣樂余眷眷兮獨悲顧章華兮太息志戀戀兮依依傷時旻天兮淸涼玄氣兮髙朗北風兮潦洌草木兮蒼唐􁌨蚗兮噍噍蝍蛆兮穰穰嵗忽忽兮惟暮余感時兮悽愴傷俗兮泥濁矇蔽兮不章寶彼兮沙礫捐此兮夜光椒瑛兮湼汙葈耳兮充房攝衣兮緩帶操我兮墨陽昇車兮命僕將馳兮四荒下堂兮見蠆出門兮觸􁑌巷有兮蚰蜒邑多兮螳螂睹斯兮嫉賊心爲兮切傷俛念兮子胥仰憐兮比哀嵗陟玉巒兮逍遥覽髙岡兮嶢嶢桂樹列兮紛敷吐紫華兮布條實孔鸞兮所居今其集兮惟鴞烏鵲驚兮啞啞余顧瞻兮怊怊彼日月兮闇昧障覆天兮祲氛伊我后兮不聦焉陳誠兮効忠攄羽翮兮超俗遊陶遨兮養神乗六蛟兮蜿蟬遂馳騁兮陞雲揚彗光兮爲旗秉電策兮爲鞭朝晨發兮鄢郢食時至兮增泉繞曲阿兮北次造我車兮南端謁玄黃兮納贄崇忠貞兮彌堅歷九宮兮徧觀睹祕藏兮寶珍就傅說兮騎龍與織女兮合婚舉天罼兮掩邪彀天弧兮䠶姦隨眞人兮翺翔食元氣兮長存望太㣲兮穆穆睨三階兮炳分相輔政兮成化建烈業兮垂勲目瞥瞥兮西没道遐逈兮阻歎志稸積兮未通悵敞罔兮自憐守志亂曰天庭明兮雲霓藏三光朗兮鏡萬方斥􁶒蝪兮進龜龍策謀從兮翼機衡配稷契兮恢唐功英俊兮未爲雙