　　　　　　校書郎臣王　逸上
漁父者屈原之所作也屈原放逐在江湘之
間憂愁嘆吟儀容變易而漁父避丗隱身釣
魚江濵欣然自樂時遇屈原川澤之域怪而
問之遂相應荅楚人思念屈原因叙其辭以
相傳焉

屈原旣放游於江潭行吟澤畔
顔色憔悴形容枯槁
漁父見而問之曰子非三閭大夫與
何故至於斯屈原
曰舉世皆濁
我獨清衆人皆醉我獨醒
是以見放漁父曰聖人
不凝滯於物而能與世
推移世人皆濁何不淈
其泥而揚其波
衆人皆醉何不餔其糟
而歠其釃
何故深思髙舉
自令放爲屈原
曰吾聞之新沐者必彈冠
新浴者必振衣
安能以身之察察
受物之汶汶者乎
寧赴湘流葬
於江魚之腹中安能以
皓皓之白而蒙世俗之塵
埃乎漁父莞爾而
笑鼓枻而去
歌曰滄浪之水淸兮

可以濯吾纓
滄浪之水濁兮可以濯
吾足遂去不復與言

