校書郎臣王逸上逺遊者屈原之所作也屈原履方直之行不容於世上爲讒佞所譖毀下爲俗人所困極章皇山澤無所告訴乃深惟元一脩執恬漠思欲濟世則意中憤然文采鋪發遂叙妙思託配仙人與俱遊戲周歷天地無所不到然猶懷念楚國思慕舊故忠信之篤仁義之厚也是以君子珍重其志而瑋其辭焉悲時俗之迫阨兮願輕舉而逺遊質菲薄而無因兮焉託乗而上浮遭沈濁而汙穢兮獨鬱結其誰語夜耿耿而不寐兮魂焭焭而至曙惟天地之無窮兮哀人生之長勤徃者余弗及兮來者吾不聞歩徙倚而遥思兮怊惝怳而乖懷意荒忽而流蕩兮心愁悽而増悲神儵忽而不反兮形枯槁而獨留内惟省以端操兮求正氣之所由漠虚靜以恬愉兮澹無爲而自得聞赤松之淸塵兮願承風乎遺則貴眞人之休德兮美往世之登仙與化去而不見兮名聲著而日延竒傅說之託辰星兮羨韓衆之得一形穆穆以浸逺兮離人羣而遁逸因氣變而遂曽舉兮忽神奔而鬼怪時髣髴以遥見兮精晈晈以往來絶氛埃而淑尤兮終不反其故都免衆患而不懼兮世莫知其所如恐天時之代序兮耀靈曅而西征春秋忽其不淹兮奚乆留此故居軒轅不可攀援兮吾將從王喬而娛戲飡六氣而飲沆瀣兮漱正陽而含朝霞保神明之淸澄兮精氣入而麤穢除順凱風以從遊兮至南巢而壹息見王子而宿之兮審壹氣之和德曰道可受兮不可傳其小無内兮其大無垠無滑而䰟兮彼將自然壹氣孔神兮於中夜存虚以待之兮無爲之先庶類以成兮此德之門聞至貴而遂徂兮忽乎吾將行仍羽人於丹丘兮留不死之舊郷朝濯髮於湯谷兮夕晞余身兮九陽吸飛泉之微液兮懷琬琰之華英玉色頩以脕顔兮精醇粹而始壯質銷鑠以汋約兮神要眇以淫放嘉南州之炎德兮麗桂樹之冬榮山蕭條而無獸兮野寂漠其無人載營魄而登霞兮掩浮雲而上征命天閽其開關兮排閶闔而望予召豐隆使先導兮問大微之所居集重陽入帝宫兮造旬始而觀淸都朝發軔於太儀兮夕始臨乎於微閭屯余車之萬乗兮紛溶與而並馳駕八龍之婉婉兮載雲旗之逶蛇建雄虹之采旄兮五色雜而炫燿服偃蹇以伭昂兮驂連蜷以驕驁騎膠葛以雜亂兮斑漫衍而方行撰余轡而正䇿兮吾將過乎句芒歷太皓以右轉兮前飛廉以啓路陽杲杲其未光兮淩天地以徑度風伯爲余先驅兮氛埃辟而淸涼鳳皇翼其承旂兮遇蓐收乎西皇擥彗星㠯爲旍兮舉斗柄以爲麾叛陸離其上下兮遊驚霧之流波峕曖曃其曭莽兮召玄武而奔屬後文昌使掌行兮選署衆神以並轂路曼曼其脩逺兮徐弭節而髙厲左雨師使徑侍兮右雷公以爲衞欲度世以忘歸兮意恣睢㠯担撟内欣欣而自美兮聊媮娯以自樂渉靑雲以汎濫游兮忽臨睨夫舊郷僕夫懷余心悲兮邊馬顧而不行思舊故以想像兮長太息而掩涕汜容與而遐舉兮聊抑志而自弭指炎神而直馳兮吾將往乎南疑覽方外之荒忽兮沛罔象而自浮祝融戒而還衡兮騰告鸞鳥迎宓妃張咸池奏承雲兮二女御九韶歌使湘靈皷瑟兮令海若舞夷玄螭蟲象並出進兮形蟉虬而逶蛇雌蜺便姢㠯増撓兮鸞鳥軒翥而翔飛音樂博衍無終極兮焉乃逝以俳佪舒并節以馳騖兮逴絶垠乎寒門軼迅風於淸源兮從顓頊乎増冰歷玄冥以邪徑兮乗閒維以反顧召黔嬴而見之兮爲余先乎平路經營四荒兮周流六漠上至列缺兮降望大壑下崢嶸而無地兮上寥廓而無天視儵忽而無見兮聽惝怳而無聞超無爲以至淸兮與泰初而爲鄰