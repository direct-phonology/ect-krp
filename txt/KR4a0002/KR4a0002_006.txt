楚辭卷第六
　　　　　　校書郎臣王　逸上
卜居章句第六
卜居者屈原之所作也屈原體忠貞之性
而見嫉妬念讒佞之臣承君順非
而蒙富貴巳執忠直而身放弃心迷
意惑不知所爲乃徃至太卜之家稽問神明
決之蓍龜卜巳居世何所冝行兾聞異䇿
以定嫌疑故曰卜居也
屈原旣放三年不得復見竭
知盡忠而蔽鄣於讒心
煩慮亂不知所從往見
太卜鄭詹尹曰余有所疑
願因先生決之詹尹乃端䇿拂龜
曰君將何
以敎之屈原曰吾寧悃悃欵
欵朴以忠
乎將送往勞來斯無
窮乎

寧誅鋤草茅以力
耕乎將游大人以成名
乎寧正言不諱以危身乎將從
俗富貴以媮生乎寧超然
髙舉㠯保眞乎將哫訾栗斯

喔咿儒兒
以事婦人乎
寧廉潔正直以自
淸乎將突梯滑稽

如脂如韋
以潔楹乎
寧昂昂若千里之駒乎
將
汜汜若水中之鳬乎
與波上下偷以全吾軀乎
寧與騏驥亢軛乎
將隨駑馬之迹
乎寧與黄鵠比翼乎
將與
雞鶩爭食乎此孰
吉孰凶何去何從世溷濁而不淸
蟬翼爲重
千鈞爲輕黄鍾毀棄
瓦釡雷鳴
讒人髙張
賢士無名吁嗟黙黙兮
誰知吾之廉貞詹
尹乃釋䇿而謝曰夫尺有所
短寸有所長
物有所不足
智有所不明
數有所不逮
神有所不通
用君之心行君之意
龜䇿誠不能知事
楚辭卷第六
