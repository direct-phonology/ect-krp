校書郎臣王逸上九辯者楚大夫宋玉之所作也辯者變也謂敶道德以變說君也九者陽之數道之綱紀也故天有九星以正機衡地有九州以成萬邦人有九竅以通精明屈原懷忠貞之性而被讒邪傷君闇蔽國將危亡乃援天地之數列人形之要而作九歌九章之頌以諷諫懷王明巳所言與天地合度可履而行也宋玉者屈原弟子也閔惜其師忠而放逐故作九辯以述其志至於漢興劉向王襃之徒咸悲其文依而作詞故號爲楚詞亦采其九以立義焉悲哉秋之爲氣也蕭瑟兮草木揺落而變衰憭慄兮若在逺行登山臨水兮送將歸泬寥兮天髙而氣淸􁒛􁘙兮收潦而水淸㦧悽増欷兮薄寒之中人愴怳懭悢兮去故而就新坎廩兮貧士失職而志不平廓落兮羇旅而無友生惆悵兮而私自憐燕翩翩其辭歸兮蟬􁒛漠而無聲鴈廱廱而南遊兮鵾鷄啁哳而悲鳴獨申旦而不寐兮哀蟋蟀之宵征時亹亹而過中兮蹇淹留而無成悲憂窮戚兮獨處廓有美一人兮心不繹去郷離家兮徠逺客超逍遥兮今焉薄專田心君兮不可化君不知兮可柰何蓄怨兮積思心煩憺兮忘食事願一見兮道余意君之心兮與余異車旣駕兮朅而歸不得見兮心傷悲倚結軨兮長太息涕潺湲兮下霑軾忼慨絶兮不得中瞀亂兮迷惑私自憐兮何極心怦怦兮諒直皇天十分四時兮竊獨悲此廩秋白露旣下百草兮奄離披此梧楸去白日之昭昭兮襲長夜之悠悠離芳藹之方壯兮余萎約而悲愁秋旣先戒以白露兮冬又申之以嚴霜收恢台之孟夏兮然欿傺而沈藏葉菸邑而無色兮枝煩挐而交橫顔淫溢而將罷兮柯彷彿而萎黃萷櫹槮之可哀兮形銷鑠而瘀傷惟其紛糅而將落兮恨其失時而無當擥騑轡而下節兮聊逍遥以相佯歳忽忽而遒盡兮恐余壽之弗將悼余生之不時兮逢此丗之俇攘澹容與而獨倚兮蟋蟀鳴此西堂心怵惕而震盪兮何所憂之多方卬明月而太息兮歩列星而極明竊悲夫蕙華之曽敷兮紛旖旎乎都房何曽華之無實兮從風雨而飛颺以爲君獨服此蕙兮羌無以異於衆芳閔竒思之不通兮將去君而髙翔心閔憐之慘悽兮願一見而有明重無怨而生離兮中結軫而増傷豈不鬱陶而思君兮君之門以九重猛犬狺狺而迎吠兮關梁閉而不通皇天淫溢而秋霖兮后土何時而得漧塊獨守此無澤兮仰浮雲而永歎何時俗之工巧兮背繩墨而改錯却騏驥而不乗兮策駑駘而取路當世豈無騏驥兮誠莫之能善御見執轡者非其人兮故駶跳而逺去鳬鴈皆唼夫粱藻兮鳳愈飄翔而髙舉圜鑿而方枘兮吾固知其鉏鋙而難入衆鳥皆有所登棲兮鳳獨遑遑而無所集願銜枚而無言兮甞被君之渥洽太公九十乃顯榮兮誠未遇其匹合謂騏驥兮安歸謂鳳皇兮安棲變古易俗兮世衰今之相者兮舉肥騏驥伏匿而不見兮鳳皇髙飛而不下鳥獸猶知懷德兮何云賢士之不處驥不驟進而求服兮鳳亦不貪餧而妄食君弃逺而不察兮雖願忠其焉得欲寂漠而絶端兮竊不敢忘初之厚德獨悲愁其傷人兮馮鬱鬱其何極霜露慘悽而交下兮心尚其弗濟霰雪雰糅其増加兮乃知遭命之將至願徼幸而有待兮泊莽莽與壄草同死願自往而徑遊兮路壅絶而不通欲循道而平驅兮又未知其所從然中路而迷惑兮自壓桉而學誦性愚陋以褊淺兮信未逹乎從容竊美申包胥之氣盛兮恐時世之不固何時俗之工巧兮滅規榘而改鑿獨耿介而不隨兮願慕先聖之遺敎處濁世而顯榮兮非余心之所樂與其無義而有名兮寧窮處而守髙食不媮而爲飽兮衣不苟而爲温竊慕詩人之遺風兮願託志乎素餐蹇充倔而無端兮泊莽莽而無垠無衣裘以御冬兮恐溘死不得見乎陽春靚杪秋之遥夜兮心繚悷而有哀春秋逴逴而日髙兮然惆悵而自悲四時逓來而卒歳兮隂陽不可與儷偕白日晼晚其將入兮明月銷鑠而減毀歳忽忽而遒盡兮老冉冉而愈㢮心揺恱而日兮然怊悵而無冀中㦧惻之悽愴兮長太息而増欷年洋洋以日往兮老嵺廓而無處事亹亹而覬進兮蹇淹留而躊躇何氾濫之浮雲兮猋壅蔽此明月忠昭昭而願見兮然霠曀而莫逹願皓日之顯行兮雲蒙蒙而蔽之竊不自聊而願忠兮或黕點而汙之堯舜之抗行兮瞭冥冥而薄天何險巇之嫉妬兮被以不慈之僞名彼日月之照明兮尚黯黮而有瑕何況一國之事兮亦多端而膠加被荷裯之晏晏兮然潢洋而不可帶旣驕美而伐武兮負左右之耿介憎愠惀之脩美兮好夫人之慷慨衆踥蹀而日進兮美超逺而逾邁農夫輟耕而容與兮恐田野之蕪穢事緜緜而多私兮竊悼後之危敗世雷同而炫曜兮何毀譽之昧昧今脩飾而窺鏡兮後尚可以竄藏願寄言夫流星兮羌儵忽而難當卒壅蔽此浮雲兮下暗漠而無光堯舜皆有所舉任兮故髙枕而自適諒無怨於天下兮心焉取此怵惕椉騏驥之瀏瀏兮馭安用夫強䇿諒城郭之不足恃兮雖重介之何益邅翼翼而無終兮忳惽惽而愁約生天地之若過兮功不成而無効願沈滯而不見兮尚欲布名乎天下然潢洋而不遇兮直怐愗而自苦莽洋洋而無極兮忽翶翔之焉薄國有驥而不知椉兮焉皇皇而更索寗戚謳於車下兮桓公聞而知之無伯樂之善相兮今誰使乎譽之罔流涕以聊慮兮惟著意而得之紛純純之願忠兮妬被離而鄣之願賜不肖之軀而别離兮放遊志乎雲中椉精氣之摶摶兮騖諸神之湛湛驂白霓之習習兮歷羣靈之豐豐左朱榮之茇茇兮右蒼龍之躣躣屬雷師之闐闐兮通飛廉之衙衙前輊輬之鏘鏘兮後輜椉之從從載雲旗之委蛇兮扈屯騎之容容計專專之不可化兮願遂推而爲臧頼皇天之厚德兮還及君之無恙終