
孔子家語卷第一
　　　　　　　　　　王　肅　注
相魯第一
孔子初仕為中都宰制為養生送死
之節長㓜異食强弱異任
男女别塗路無拾遺器不雕
偽為四寸之棺五寸之椁
因丘陵爲墳不封不樹行
之一年而西方之諸侯則焉

定公謂孔子曰學子此法以治魯國何
如孔子對曰雖天下可乎何但魯國而已
哉於是二年定公以為司空乃别五土之
性而物各
得其所生之宜咸得厥所先時
季氏葬昭公于墓道之南
孔子溝而合諸墓焉謂季
桓子曰貶君以彰巳罪非禮也今
合之所以揜夫子之不臣由司空為魯大

司冦設法而不用無姦民
定公與齊侯㑹于夾谷孔子攝相事曰臣
聞有文事者必有武備有武事者必有文
備古者諸侯並出疆必具官以從請具左
右司馬定公從之至㑹所為壇位土階三
等以遇禮相見揖讓而登獻
酢既畢齊使萊人以兵鼔謲劫定公
孔子歷階而進以公退曰士以兵
之吾兩君為好裔夷之俘敢以兵亂之

非齊君所
以命諸侯也裔不謀夏夷不亂華
俘不干盟兵不偪好於神為不祥於德為
愆義於人為失禮君必不然齊侯心怍麾
而避之有頃齊奏宫中之樂俳優侏儒戯
於前孔子趨進歷階而上不盡一等曰匹
夫熒侮諸侯者罪應誅請右司馬速刑焉
於是斬侏儒手足異處齊侯懼有慙色將
盟齊人加載書曰齊師出境而不以兵車

三百乗從我者有如此盟孔子使兹無還
對曰而不返我汶陽之田吾以供命
者亦如之齊侯将設享禮孔子謂梁丘據
曰齊魯之故吾子何不聞焉
事既成矣而又享之是勤執事且犧象不
出門嘉樂不野合享而既具
是棄禮若其不具是用粃粺
用粃粺君辱棄禮名惡子盍圖之夫享
所以昭德也不昭不如其巳乃不果享齊

侯歸責其羣臣曰魯以君子道輔其君而
子獨以夷狄道教寡人使得罪於是乃歸
所侵魯之四邑及汶陽之田

孔子言於定公曰家不藏甲邑
無百雉之城古之制也今三
家過制請皆損之乃使季氏宰仲由隳三
都叔孫不得意於季氏因費宰公山弗擾
率費人以襲魯孔子以公與季孫叔孫孟

孫入于費氏之宫登武子之臺費人攻之
及臺側孔子命申句湏樂頎勒士衆下伐
之費人北遂隳三都之城強公室弱私家
尊君卑臣政化大行
初魯之販羊有沈猶氏者常朝飲其羊以
詐市人有公慎氏者妻滛不制有慎潰氏
奢侈踰法魯之鬻六畜者飾之以儲價及
孔子之為政也則沈猶氏不敢朝飲其羊
公慎氏出其妻慎潰氏越境而徙三月則

鬻牛馬者不儲價賣羊豚者不加飾男女
行者别其塗道不拾遺男尚忠信女尚貞
順四方客至於邑不求有司
皆如歸焉
始誅第二
孔子為魯司冦攝行相事有喜色仲由問
曰由聞君子禍至不懼福至不喜今夫子
得位而喜何也孔子曰然有是言也不曰
樂以貴下人乎於是朝政七日而誅亂政

大夫少正卯戮之于兩觀之下尸於
朝三日子貢進曰夫少正卯魯之聞人也
今夫子為政而始誅之或者為失乎孔子
曰居吾語汝以其故天下有大惡者五而
竊盗不與焉一曰心逆而險二曰行僻而
堅三曰言偽而辯四曰記醜而博五
曰順非而澤此五者有一於人則不免君
子之誅而少正卯皆兼有之其居處足以
撮徒成黨其談説足以飾褒榮衆其強

禦足以反是獨立此乃人之姦雄者也不
可以不除夫殷湯誅尹諧文王誅潘正周
公誅管蔡太公誅華士
管仲
誅付乙子産誅史何是此七子皆異世而
同誅者以七子異世而同惡故不可赦也
詩云憂心悄悄愠于羣小小人成羣斯足
憂矣
孔子為魯大司㓂有父子訟者夫子同狴

執之三月不别其父請止夫子赦之
焉季孫聞之不悦曰司冦欺余曩告余曰
國家必先以孝余今戮一不孝以教民孝
不亦可乎而又赦何哉冉有以告孔子子
喟然歎曰嗚呼上失其道而殺其下非理
也不教以孝而聽其獄是殺不辜三軍大
敗不可斬也獄犴不治不可刑也何者上
教之不行罪不在民故也夫慢令謹誅賊
也徵歛無時暴也不試責成虐也政無此

三者然後刑可即也書云義刑義殺勿庸
以即汝心惟曰未有慎事言必教而後刑
也
既陳道德以
先服之而猶不可尚賢以勸之又不可即
廢之又不可而後以威憚之若是三年而
百姓正矣其有邪民不從化者然後待之
以刑則民咸知罪矣詩云天子是毗俾民
不迷是以威厲而

不試刑錯而不用今世則不然亂其教繁
其刑使民迷惑而䧟焉又從而制之故刑
彌繁而盗不勝也夫三尺之限空車不能
登者何哉峻故也百仞之山重載陟焉何
哉陵遲故也今世俗之陵遲久矣
雖有刑法民能勿踰乎
王言解第三
曾子閒居曽參侍孔子曰參乎今之君子
唯士與大夫之言可聞也至於君子之言

者希也於乎吾以王言之其不出户牖而
化天下曽子起下席而對曰敢問何謂王
之言孔子不應曽子曰侍夫子之閒也難
對是以敢問孔子又不應曽子肅然而懼
摳衣而退負席而立有頃孔子歎息顧謂
曽子曰參汝可語明王之道與曽子曰非
敢以為足也請因所聞而學焉子曰居吾
語汝夫道者所以明德也德者所以尊道
也是以非德道不尊非道德不明雖有國

之良馬不以其道服乗之不可以道里雖
有博地衆民不以其道治之不可以致霸
王是故昔者明王内修七教外行三至七
教修然後可以守三至行然後可以征明
王之道其守也則必折衝千里之外其征
則必還師衽席之上故曰内修七教而上
不勞外行三至而財不費此之謂明王之
道也曽子曰不勞不費之謂明王可得聞
乎孔子曰昔者帝舜左禹而右臯陶不下

席而天下治夫如此何上之勞乎政之不
平君之患也令之不行臣之罪也若乃十
一而税用民之力歲不過三日入山澤以
其時而無征闗譏市鄽皆不收賦
此則生財之路而明王
節之何財之費乎曽子曰敢問何謂七教
孔子曰上敬老則下益孝上尊齒則下益
悌上樂施則下益寛上親賢則下擇友上
好德則下不隠上惡貧則下耻争上廉讓

則下耻節此之謂七教七教者治民之本
也政教定則本正也凡上者民之表也表
正則何物不正是故人君先立仁於已然
後大夫忠而士信民敦俗璞男慤而
女貞六者教之致也布諸天下四方而不
怨納諸尋常之室而不塞等之以禮立之
以義行之以順則民之棄惡如湯之灌雪
焉曽子曰道則至矣弟子不足以明之孔
子曰參以為姑止乎又有焉昔者明王之

治民也法必裂地以封之分屬以理之然
後賢民無所隠暴民無所伏使有司日省
而時考之進用賢良退貶不肖然則賢者
悦而不肖者懼哀鰥寡養孤獨恤貧窮誘
孝悌選才能此七者修則四海之内無刑
民矣上之親下也如手足之於腹心下之
親上也如㓜子之於慈母矣上下相親如
此故令則從施則行民懐其德近者悦服
逺者来附政之致也夫布指知寸布手知

尺舒肘知尋斯不逺之則也周制三百步
為里千步爲井三井而埒埒三而矩
五十里而都封百里而
有國乃爲福積資求焉恤行者有亡是以
蠻夷諸夏雖衣冠不同言語不合莫不來
賔故曰無市而民不乏無刑而民不亂田
獵罩弋非以盈宫室也徵歛百姓
非以盈府庫也慘怛以補不足禮節以損
有餘多信而寡貌其禮可守其言可覆其

迹可履如飢而食如渴而飲民之信之如
寒暑之必驗故視逺若邇非道邇也見明
德也是故兵革不動而威用利不施而親
萬民懐其惠此之謂明王之守折衝千里
之外者也曽子曰敢問何謂三至孔子曰
至禮不讓而天下治至賞不費而天下士
悦至樂無聲而天下民和明王篤行三至
故天下之君可得而知天下之士可得而
臣天下之民可得而用曽子曰敢問此義

何謂孔子曰古者明王必盡知天下良士
之名既知其名又知其實又知其數及其
所在焉然後因天下之爵以尊之此之謂
至禮不讓而天下治因天下之禄以富天
下之士此之謂至賞不費而天下之士悦
如此則天下之民名譽興焉此之謂至樂
無聲而天下之民和故曰所謂天下之至
仁者能合天下之至親也所謂天下之至
明者能舉天下之至賢者也此三者咸通

然後可以征是故仁者莫大乎愛人智者
莫大乎知賢賢政者莫大乎官能有土之
君修此三者則四海之内供命而已矣夫
明王之所征必道之所廢者也是故誅其
君而改其政弔其民而不奪其財故明王
之政猶時雨之降降至則民悦矣是故行
施彌博得親彌衆此之謂還師衽席之上

大婚解第四

孔子侍坐於哀公公問曰敢問人道孰為
大孔子愀然作色而對曰君及此言也百
姓之惠也固臣敢無辭而對人道政為大
夫政者正也君為正則百姓從而正矣君
之所為百姓之所從君不為正百姓何所
從乎公曰敢問為政如之何孔子對曰夫
婦别男女親君臣信三者正則庻物從之
公曰寡人雖無能也願知所以行三者之
道可得聞乎孔子對曰古之政愛人為大

所以治愛人禮為大所以治禮敬為大敬
之至矣大婚為大大婚至矣冕而親迎親
迎者敬之也是故君子興敬為親捨敬則
是遺親也弗親弗敬弗尊也愛與敬其政
之本與公曰寡人願有言也然冕而親迎
不已重乎孔子愀然作色而對曰合二姓
之好以繼先聖之後以為天下宗廟社稷
之主君何謂已重焉
公曰寡人實固不固安得聞此言乎

寡人欲問不能爲辭請少進孔子曰天地
不合萬物不生大婚萬世之嗣也君何謂
已重焉孔子遂言曰内以治宗廟之禮足
以配天地之神出以治直言之
禮以立上下之敬
物耻則足以振之國耻
足以興之故爲政先乎禮禮
其政之本與孔子遂言曰昔三代明王必
敬妻子也蓋有道焉妻也者親之主也子

也者親之後也敢不敬與是故君子無不
敬敬也者敬身為大身也者親之支也敢
不敬與不敬其身是傷其親傷其親是傷
本也傷其本則支從之而亡三者百姓之
象也身以及身子以及子妃以
及妃君以修此三者則大化愾乎天下矣
昔太王之道也
如此國家順矣公
曰敢問何謂敬身孔子對曰君子過言則

民作辭過行則民作則言不過辭動不過
則百姓恭敬以從命若是則可謂能敬其
身則能成其親矣公曰何謂成其親孔子
對曰君子者乃人之成名也百姓與名謂
之君子則是成其親為君而為其子也孔
子遂言曰愛政而不能愛人則不能成其
身不能成其身則不能安其土不能安其
土則不能樂天公曰敢問何能成身
孔子對曰夫其行已不過乎物謂之成身

不過乎合天道也公曰君子何貴乎天道
也孔子曰貴其不已也如日月東西相從
而不已也是天道也不閉而能久
是天道也無為而物成是天道也已
成而明之是天道也公曰寡人且愚㝠
幸煩子之於心孔子
蹴然避席而對曰仁人不過乎物孝子不
過乎親是故仁人之事親也如事天事天
如事親此謂孝子成身公曰寡人既聞如

此言無如後罪何孔子對曰君子及此言
是臣之福也
儒行解第五
孔子在衛冉求言於季孫曰國有聖人而
不能用欲以求治是猶却步而欲求及前
人不可得已今孔子在衛衛將用之已有
才而以資鄰國難以言智也請以重幣迎
之季孫以告哀公公從之孔子既至舍哀
公館焉公自阼階孔子賔階升堂立

侍公曰夫子之服其儒服與孔子對曰丘
少居魯衣逢掖之衣長居宋冠章
甫之冠丘聞之君子之學也博其服以鄉
丘未知其為儒服也公曰敢問儒行
孔子曰略言之則不能終其物悉數之則
留僕未可以對
哀公命席孔子侍坐曰儒有席
上之珍以待聘夙夜
强學以待問懐忠信以待舉力行以待取

其自立有如此者儒有衣冠
中動作順其大讓如慢小讓如偽大
則如威小則如媿難進而易退粥粥若無
能也其容貌有如此者儒有居處齊難
其起坐恭敬言必誠信行必忠正道
塗不争險易之利冬夏不争隂陽之和愛
其死以有待也養其身以有為也其備預
有如此者儒有不寳金玉而忠信以為寳
不祈土地而仁義以為土地不求多積多

文以為富難得而易禄也易禄而難畜也
非時不見不亦難得乎非義不合不亦難
畜乎先勞而後禄不亦易禄乎其近人情
有如此者儒有委之以財貨而不貪淹之
以樂好而不滛劫之以衆而不懼阻之以
兵而不懾見利不虧其義見死
不更其守徃者不悔來者不豫過言不再
流言不極不斷其威
不習其謀其特立有如此者儒有

可親而不可刼可近而不可迫可殺而不
可辱其居處不過其飲食不溽其過失可
微辯而不可面數也其剛毅有如此者儒
有忠信以為甲胄禮義以為干櫓
戴仁而行抱德而處雖有暴政不更其所
其自立有如此者儒有一畆之宫環堵之
室蓽門圭窬
蓬戶甕牖易衣而出
并日而食上答

之不敢以疑上不答之不敢
以謟其爲士有如此者儒有今人以居古
人以今世行之後世以為楷若不
逢世上所不受下所不推詭謟之民有比
黨而危之身可危也其志不可奪也雖危
起居猶竟身其志乃不忘百姓之病也
其憂思有如此
者儒有博學而不窮篤行而不倦幽居而
不滛上通而不困禮必以和優游以法慕

賢而容衆毁方而瓦合其
寛裕有如此者儒有内稱不避親外舉不
避怨程功積事不求厚禄
推賢達能不望其報君得其志民頼其
德苟利國家不求富貴其舉賢援能有如
此者儒有澡身浴德陳言
而伏靜言而正之而上下不知
也黙而翹之又不急爲也
不臨深而爲髙不加

少而為多世治不輕世亂不沮
同已不與異已不非其特立獨行
有如此者儒有上不臣天子下不事諸侯
慎静尚寛底厲廉隅强毅以與人博學以
知服雖以分國視之如錙銖
弗肯臣仕其規為有如此者儒有合志同
方營道同術並立則樂相下不厭久别則
聞流言不信義同而進不同而退其交有
如此者夫温良者仁之本也慎敬者仁之

地也寛裕者仁之作也遜接者仁之能
也禮節者仁之貌也言談者仁之文也歌
樂者仁之和也分散者仁之施也儒皆兼
此而有之猶且不敢言仁也其尊讓有如
此者儒有不隕穫於貧賤不充
詘於富貴不溷君王不累長上
不閔有司故曰儒
今人之名儒也忘常以儒相詬疾哀公
既得聞此言也言加信行加敬曰終殁吾

世弗敢復以儒為戲矣
問禮第六
哀公問於孔子曰大禮何如子之言禮何
其尊也孔子對曰丘也鄙人不足以知大
禮也公曰吾子言焉孔子曰丘聞之民之
所以生者禮為大非禮則無以節事天地
之神焉非禮則無以辯君臣上下長幼之
位焉非禮則無以别男女父子兄弟婚姻
親族踈數之交焉是故君子此之為尊敬

然後以其所能教順百姓不廢其㑹節
既有成事而後治其
文章黼黻以别尊卑上下之等其順之也
而後言其䘮祭之紀宗廟之序品其犧牲
設其豕腊修其歲時以敬其祭祀别其親
疎序其昭穆而後宗族㑹醼即安其居以
綴恩義卑其宫室節其服御車不雕璣器
不彤鏤食不二味心不滛志以與萬民同
利古之明王行禮也如此公曰今之君子

胡莫之行也孔子對曰今之君子好利無
厭滛行不倦荒怠慢遊固民是盡以遂其
心以怨其政忤其衆以伐有道求得當欲
不以其所虐殺刑誅不以其
治夫昔之用民者由前今之用民者
由後是即今之君子莫能為禮也言
偃問曰夫子之極言禮也可得而聞乎孔
子言我欲觀夏是故之杞而不足
徵也吾得夏時焉我欲

觀殷道是故之宋而不足徵也吾得
乾坤焉乾坤之義夏時之
等吾以此觀之夫禮初也始於飲食太古
之時燔黍擘豚汙
鐏杯飲蕢桴土鼓猶可以致
敬鬼神及其死也升屋而號告
曰髙某復然後飲腥苴熟
形體則降魂氣則上是謂天望而地
藏也故生者南嚮死者北

首皆從其初也昔之王者未有宫室冬則
居營窟夏則居橧巢
未有火化食草木之實鳥獸之肉飲其血
茹其毛未有絲麻衣其羽皮後聖有作然
後修火之利範金合土
以為宫室户牖以炮以燔以烹
以炙以為醴酪治其絲
麻以為布帛以養生送死以事鬼神故玄
酒在室醴醆在户

粢醍在堂澄酒在下
陳其犧牲備其鼎爼列其琴瑟管磬鐘鼓
以降上神與其先祖以正君臣以篤
父子以睦兄弟以齊上下夫婦有所是謂
承天之祐作其祝號玄酒
以祭薦其血毛腥其爼熟其殽
越席以坐䟽布以羃
衣其浣帛醴醆以獻薦其
燔炙君與夫人交獻以嘉魂魄然後

退而合烹體其犬豕牛羊
實其簠簋籩豆鉶羮
祝以孝告嘏以慈告
是為大祥此禮之大成也
五儀解第七
哀公問於孔子曰寡人欲論魯國之士與
之為治敢問如何取之孔子對曰生今之
世志古之道居今之俗服古之服舎此而
為非者不亦鮮乎曰然則章甫絇履

紳帶縉笏者皆賢人也
孔子曰不必然也丘之所言非
此之謂也夫端衣玄裳冕而乗軒者則志
不在於食焄斬衰管菲
杖而歠粥者則志不在於酒肉生今之世
志古之道居今之俗服古之服謂此類也
公曰善哉盡此而已乎孔子曰人有五儀
有庸人有士人有君子有賢人有聖人審
此五者則治道畢矣公曰敢問何如斯可

謂之庸人孔子曰所謂庸人者心不存慎
終之規口不吐訓格之言不擇賢以託
其身不力行以自定見小闇大而不知所
務從物如流不知其所執此則庸人也公
曰何謂士人孔子曰所謂士人者心有所
定計有所守雖不能盡道術之本必有率
也雖不能備百善之美必有處也是
故知不務多必審其所知言不務多必審
其所謂行不務多必審其所由

智既知之言既道之行既由之則若
性命之形骸之不可易也富貴不足以益
貧賤不足以損此則士人也公曰何謂君
子孔子曰所謂君子者言必忠信而心不
怨仁義在身而色無伐思慮通
明而辭不專篤行信道自强不息油然若
将可越而終不可及者此則君子也
公曰何謂賢人孔子曰所謂賢人
者德不踰閑行中規繩言足以法於天

下而不傷於身道足以化於百
姓而不傷於本富則天下無宛財
施則天下不病貧此則
賢者也公曰何謂聖人孔子曰所謂聖者
德合於天地變通無方窮萬事之終始協
庻品之自然敷其大道而遂成情性明並
日月化行若神下民不知其德覩者不識
其鄰此謂聖人也公曰善哉非子
之賢則寡人不得聞此言也雖然寡人生

於深宫之内長於婦人之手未嘗知哀未
嘗知憂未嘗知勞未嘗知懼未嘗知危恐
不足以行五儀之教若何孔子對曰如君
之言已知之矣則丘亦無所聞焉
公曰非吾子寡人無以
啓其心吾子言也孔子曰君子入廟如右
登自阼階仰視榱桷俯察机筵其器皆存
而不覩其人君以此思哀則哀可知矣昧
爽夙興正其衣冠平旦視

朝慮其危難一物失理亂亡之端君以此
思憂則憂可知矣日出聽政至于中冥
諸侯子孫徃來為賔行禮揖讓慎其
威儀君以此思勞則勞亦可知矣緬然長
思出於四門周章逺望覩亡國之墟必将
有數焉君以此思懼則懼可知
矣夫君者舟也庻人者水也水所以載舟
亦所以覆舟君以此思危則危可知矣君
既明此五者又少留意於五儀之事則於

政治何有失矣
哀公問於孔子曰請問取人之法孔子對
曰事任於官無取捷捷無
取鉗鉗無取啍啍捷捷貪
也鉗鉗亂也啍啍誕也
故弓調而後求勁焉馬服而後求良焉
士必慤而後求智能者焉不慤而多能譬
之豺狼不可邇


哀公問於孔子曰寡人欲吾國小而能守
大則攻其道如何孔子對曰使君朝廷有
禮上下相親天下百姓皆君之民将誰攻
之苟爲此道民畔如歸皆君之讎也将與
誰守公曰善哉於是廢山澤之禁弛闗市
之税以惠百姓
哀公問於孔子曰吾聞君子不博有之乎
孔子曰有之公曰何為對曰為其二乗公
曰有二乗則何為不博子曰為其兼行惡

道也哀公懼焉有間復問曰若
是乎君子惡惡道至甚也孔子曰君子之
惡惡道不甚則好善道亦不甚好善道不
甚則百姓之親上亦不甚詩云未見君子
憂心惙惙亦既見止亦既覯止我心則悦
詩之好善道甚也如此公曰美哉夫君子
成人之善不成人之惡微吾子言焉吾弗
之聞也
哀公問於孔子曰夫國家之存亡禍福信

有天命非唯人也孔子對曰存亡禍福皆
已而已天災地妖不能加也公曰善吾子
之言豈有其事乎孔子曰昔者殷王帝辛
之世有雀生大鳥於城隅焉占之曰凡
以小生大則國家必王而名必昌於是帝
辛介雀之德不修國政亢暴
無極朝臣莫救外冦乃至殷國以亡此即
以已逆天時詭福反為禍者也又其先世
殷王太戊之時道缺法圮以致夭蘖桑榖

于朝七日大拱占之者曰桑榖野木而不
合生朝意者國亡乎大戊恐駭側身修行
思先王之政明養民之道三年之後逺方
慕義重譯至者十有六國此即以已逆天
時得禍爲福者也故天災地妖所以儆人
主者也寤夣徵恠所以儆人臣者也災
妖不勝善政寤夢不勝善行能知此者至
治之極也唯明王達此公曰寡人不鄙固
此亦不得聞君子之教也

哀公問於孔子曰智者壽乎仁者壽乎孔
子對曰然人有三死而非其命也行已自
取也夫寢處不時飲食不節逸勞過度者
疾共殺之居下位而上干其君嗜慾無厭
而求不止者刑共殺之以少犯衆以弱侮
强忿怒不類動不量力者兵共殺之此三
者死非命也人自取之若夫智士仁人將
身有節動靜以義喜怒以時無害其性
雖得壽焉不亦可乎　孔子家語卷第一

孔子家語卷第二
致思第八
孔子北遊於農山子路子貢顔淵侍側孔
子四望喟然而嘆曰於斯致思無所不至
矣二三子各言爾志吾将擇焉子
路進曰由願得白羽若月赤羽若日鍾鼓
之音上震於天旍旗繽紛下蟠于地由
當一隊而敵之必也攘地千里搴旗執
聝唯由能之使二子

者從我焉夫子曰勇哉子貢復進曰賜願
使齊楚合戰於漭瀁之野兩壘相
望塵埃相接挺刃交兵賜著縞衣白冠
陳説其間推論利害釋國之患唯
賜能之使夫二子者從我焉夫子曰辯哉
顔囘退而不對孔子曰回来汝奚獨無願
乎顔回對曰文武之事則二子者既言之
矣回何云焉孔子曰雖然各言爾志也小
子言之對曰回聞薰蕕不同器而藏

堯桀不共國而治以其類異也回願得明
王聖主輔相之敷其五敎
導之以禮樂使民城郭不修溝池不
越鑄劒㦸以為農器放牛馬於原
藪室家無離曠之思千歲無
戰闘之患則由無所施其勇而賜無所用
其辯矣夫子凛然曰美哉徳也子路抗手
而對曰夫子何選焉孔子曰不傷財不害
民不繁詞則顔氏之子有矣

魯有儉嗇者瓦鬲煑食食之自謂其美
盛之土型之器以進孔子孔子受之歡
然而悦如受大牢之饋子路曰瓦
甂陋器也煑食薄膳也夫子何喜之如此
乎子曰夫好諫者思其君食美者念其親
吾非以饌具之為厚以其食厚而我思焉
孔子之楚而有漁者而獻魚焉孔子不受
漁者曰天暑市逺無所鬻也思慮棄之糞
壤不如獻之君子故敢以進焉於是夫子

再拜受之使弟子掃地将以享祭門人曰
彼将棄之而夫子以祭之何也孔子曰吾
聞諸惜其腐䭃而欲以務施者仁人之偶
也惡有受仁人之饋而無祭者乎
季羔為衛之士師刖人之足俄而衛有
蒯聵之亂
季羔逃之走郭門刖者守
門焉謂季羔曰彼有缺季羔曰君子不踰
又曰彼有竇季羔曰君子不隧又曰

於此有室季羔乃入焉既而追者罷季羔
将去謂刖者吾不能虧主之法而親刖子
之足矣今吾在難此正子之報怨之時而
逃我者三何故哉刖者曰斷足固我之罪
無可奈何曩者君治臣以法令先人後臣
欲臣之免也臣知獄决罪定臨當論刑君
愀然不樂見君顔色臣又知之君豈私臣
哉天生君子其道固然此臣之所以悦君
也孔子聞之曰善哉為吏其用法一也思

仁恕則樹德加嚴暴則樹怨公以行之其
子羔乎
孔子曰季孫之賜我粟千鍾也而交益親
自南宫敬叔之乗我
車也而道加行
故道雖貴
必有時而後重有勢而後行微夫二子之
貺財則丘之道殆将廢矣
孔子曰王者有似乎春秋文王

以王季為父以太任為母以太姒為妃以
武王周公為子以太顛閎夭為臣其本美
矣武王正其身以正其國正其國以正天
下伐無道刑有罪一動而天下正其事成
矣春秋致其時而萬物皆及王者致其道
而萬民皆治周公載已行化
而天下順之其誠至矣
曽子曰入是國也言信於羣臣而留可也
行忠於卿大夫則仕可也澤施於百姓則

富可也孔子曰參之言此可謂善安身矣
子路為蒲宰為水備與其民修溝瀆以民
之勞煩苦也人與之一簞食一壺漿孔
子聞之使子貢止之子路忿不悦徃見孔
子曰由也以暴雨将至恐有水災故與民
修溝洫以備之而民多匱餓者是以簞食
壺漿而與之夫子使賜止之是夫子止由
之行仁也夫子以仁教而禁其行由不受
也孔子曰汝以民為餓也何不白於君發

倉廩以賑之而私以爾食饋之是汝明君
之無惠而見巳之德美矣汝速已則可不
則汝之見罪必矣
子路問於孔子曰管仲之爲人何如子曰
仁也子路曰昔管仲説襄公公不受
是不辯也欲立公子紏而不能是不智也


家殘於齊而無憂色是不慈

也桎梏而居檻車無慙心是無醜也
事所射之君是不貞也召忽死之管仲
不死是不忠也仁人之道固若是乎孔子
曰管仲説襄公襄公不受公之闇也欲立
子紏而不能不遇時也家殘於齊而無憂
色是知權命也桎梏而無慙心自裁審也
事所射之君通於變也不死子紏量輕重
也夫子紏未成君管仲未成臣管仲才度
義管仲不死束縛而立功名未可非也召

忽雖死過與取仁未足多也
孔子適齊中路聞哭者之聲其音甚哀孔
子謂其僕曰此哭哀則哀矣然非䘮者之
哀矣驅而前少進見有異人焉擁鐮帶索
哭者不哀孔子下車追而問曰子何人也
對曰吾丘吾子也曰子今非䘮之所奚哭
之悲也丘吾子曰吾有三失晚而自覺悔
之何及曰三失可得聞乎願子告吾無隠
也丘吾子曰吾少時好學周遍天下後還

䘮吾親是一失也長事齊君君驕奢失士
臣節不遂是二失也吾平生厚交而今皆
離絶是三失也夫樹欲静而風不停子欲
養而親不待徃而不來者年也不可再見
者親也請從此辭遂投水而死孔子曰小
子識之斯足為戒矣自是弟子辭歸養親
者十有三
孔子謂伯魚曰鯉乎吾聞可以與人終日
不倦者其唯學焉其容體不足觀也其勇

力不足憚也其先祖不足稱也其族姓不
足道也終而有大名以顯聞四方流聲後
裔者豈非學之効也故君子不可以不學
其容不可以不飭不飭無類無類失親

失親不忠不忠失禮
失禮不立夫逺而有光者飭也近
而愈明者學也譬之汙池水潦注焉雚葦
生焉雖或以觀之孰知其源乎



子路見於孔子曰負重渉逺不擇地而休
家貧親老不擇禄而仕昔者由也事二親
之時常食藜藿之實為親負米百里之外
親殁之後南遊於楚從車百乗積粟萬鍾
累茵而坐列鼎而食願欲食藜藿為親負
米不可復得也枯魚衘索幾何不蠧二親
之夀忽若過隟孔子曰由也事親可謂生

事盡力死事盡思者也
孔子之郯
遭程子於塗傾蓋而語終日甚相親
顧謂子路曰取束帛以贈先生子路屑
然對曰由聞之士不中間見女嫁無媒君
子不以交禮也有間又顧謂子路
子路又對如初孔子曰由詩不云乎有美
一人清揚宛兮邂逅相遇適我願兮
今程子天下賢士也於

斯不贈則終身弗能見也小子行之
孔子自衞反魯息駕于河梁而觀焉
有懸水三十仞
圜流九十里魚
鱉不能導黿鼉不能居有一丈夫方將
厲之孔子使人並涯止之曰此懸水三
十仞圜流九十里魚鼈黿鼉不能居也意
者難可濟也丈夫不以措意遂渡而出孔
子問之曰子乎有道術乎所以能入而出

者何也丈夫對曰始吾之入也先以忠信
及吾之出也又從以忠信忠信措吾軀於
波流而吾不敢以用私所以能入而復出
也孔子謂弟子曰二三子識之水且猶可
以忠信成身親之而况於人乎
孔子将行雨而無蓋門人曰商也有之
孔子曰商之為人也甚恡於財吾
聞與人交推其長者違其短者故能久也
楚王渡江江中有物大如斗圓而赤直觸

王舟舟人取之王大怪之遍問羣臣莫之
能識王使使聘于魯問於孔子子曰此所
謂萍實者也可剖而食之吉祥也唯
霸者爲能獲焉使者反王遂食之大美久
之使來以告魯大夫大夫因子游問曰夫
子何以知其然乎曰吾昔之鄭過乎陳之
野聞童謠曰楚王渡江得萍實大如斗赤
如日剖而食之甜如蜜此是楚王之應也
吾是以知之

子貢問於孔子曰死者有知乎将無知乎
子曰吾欲言死之有知将恐孝子順孫妨
生以送死吾欲言死之無知将恐不孝之
子棄其親而不葬賜不欲知死者有知與
無知非今之急後自知之
子貢問治民於孔子子曰懔懔焉若持腐
索之扞馬子貢曰何其畏也
孔子曰夫通達御皆人也以道導之則吾
畜也不以道導之則吾讎也如之何其無

畏也
魯國之法贖人臣妾于諸侯者皆取金於
府子貢贖之辭而不取金孔子聞之曰賜
失之矣夫聖人之舉事也可以移風易俗
而教導可以施之於百姓非獨適身之行
也今魯國富者寡而貧者衆贖人受金則
為不廉則何以相贖乎自今以後魯人不
復贖人於諸侯
子路治蒲請見於孔子曰由願受教於夫

子子曰蒲其何如對曰邑多壯士又難治
也子曰然吾語爾恭而敬可以攝勇寛而
正可以懐强愛而恕可以容困
温而斷可以抑姦如此而加之則正不難
矣
三恕第九
孔子曰君子有三恕有君不能事有臣而
求其使非恕也有親不能孝有子而求其
報非恕也有兄不能敬有弟而求其順非

恕也士能明於三恕之本則可謂端身矣
孔子曰君子有三思不可不察也少而不
學長無能也老而不教死莫之思也有而
不施窮莫之救也故君子少思其長則務
學老思其死則務教有思其窮則務施
伯常騫問於孔子曰騫固周國之賤吏也
不自以不肖将北面以事君子敢問正道
宜行不容於世隠
道宜行然亦不忍今欲

身亦不窮道亦不隠為之有道乎孔子曰
善哉子之問也自丘之聞未有若吾子所
問辯且説也丘嘗聞君子之言
道矣聽者無察則道不入
竒偉不稽則道不信
又嘗聞君子之言事矣制
無度量則事不成其政曉察則民不保
又嘗聞君子之言志矣㓻
折者不終徑易者則數傷

浩倨者則不親
就利者則無不弊又嘗聞養
世之君子矣從輕勿為先從重勿為後
見像而勿强
陳道而勿怫
此四者丘之所聞也
孔子觀於魯桓公之廟有欹器焉夫子
問於守廟者曰此謂何器對曰此蓋為宥
坐之器孔子曰吾聞宥坐之器虚則欹中

則正滿則覆明君以為至誡故常置之於
坐側顧謂弟子曰試注水焉乃注之水中
則正滿則覆夫子喟然歎曰嗚呼夫物惡
有滿而不覆哉子路進曰敢問持滿有道
乎子曰聦明睿智守之以愚功被天下守
之以讓勇力振世守之以怯富有四海守
之以謙此所謂損之又損之之道也
孔子觀於東流之水子貢問曰君子所見
大水必觀焉何也孔子對曰以其不息且

遍與諸生而不爲也夫水似乎德
其流也則卑下倨邑必
修其理似義浩浩乎無屈盡之期此似道
流行赴百仞之嵠而不懼此似勇至量必
平之此似法盛而不求概此似正綽約微
達此似察發源必東此似志以出以入萬
物就以化絜此似善化也水之德有若此
是故君子見必觀焉
子貢觀於魯廟之北堂出而問於孔子曰

向也賜觀於太廟之堂未既輟還瞻北蓋
皆斷焉彼将有説耶匠過之
也孔子曰太廟之堂宫致良工之匠匠致
良材盡其功巧蓋貴久矣尚有説也

孔子曰吾有所齒有所鄙有所殆夫㓜而
不能强學老而無以教吾耻之去其鄉事
君而逹卒遇故人曽無舊言吾鄙之
與小

人處而不能親賢吾殆之

子路見於孔子孔子曰智者若何仁者若
何子路對曰智者使人知己仁者使人愛
己子曰可謂士矣子路出子貢入問亦如
之子貢對曰智者知人仁者愛人子曰可
謂士矣子貢出顔回入問亦如之對曰智
者自知仁者自愛子曰可謂士君子矣
子貢問於孔子曰子從父命孝臣從君命

貞乎奚疑焉孔子曰鄙哉賜汝不識也昔
者明王萬乗之國有争臣七人則主無過
舉
千乗之國有争臣五人則社稷不危也
百乗之家有争
臣三人則禄位
不替父有争子不陷無禮士有争友不行
不義
故子從父命奚詎為孝臣從君

命奚詎為貞夫能審其所從之
謂孝之謂貞矣
子路盛服見於孔子子曰由是倨倨者何
也夫江始出於岷山其源可以濫觴
及其至于江津不舫舟不避風則不
可以渉非唯下流水多耶今爾衣服既盛
顔色充盈天下且孰肯以非告汝乎子路
趨而出改服而入蓋自若也子曰由志之
吾告汝奮於言者華奮於行

者伐夫色智而有能者小人也
故君子知之曰智言之要也不能曰不能
行之至也言要則智行至則仁既仁且智
惡不足哉
子路問於孔子曰有人於此披褐而懐玉
何如子曰國無道隠之可也國有道
則衮冕而執玉
好生第十
魯哀公問於孔子曰昔者舜冠何冠乎孔

子不對公曰寡人有問於子而子無言何
也對曰以君之問不先其大者故方思所
以為對公曰其大何乎孔子曰舜之為君
也其政好生而惡殺其任授賢而替不肖
德若天地而静虚化若四時而變物是以
四海承風暢於異類鳳翔麟至
鳥獸馴德無他也好生故也君舎此道
而冠冕是問是以緩對
孔子讀史至楚復陳

喟然歎曰賢哉楚王輕千
乗之國而重一言之信匪申叔之信不能
達其義匪荘王之賢不能受其訓
孔子常自筮其卦得賁焉愀然有不平之
状子張進曰師聞卜者得賁卦吉也而夫
子之色有不平何也孔子對曰以其離耶
在周易山下有火謂之賁非
正色之卦也夫質也黑白宜正焉今得賁
非吾兆也吾聞丹&KR0238;不文白玉不雕何

也質有餘不受飾故也孔子曰吾於甘棠
見宗廟之敬甚矣思
其人必愛其樹尊其人必敬其位道也
子路戎服見於孔子㧞劒而舞之曰古之
君子以劒自衛乎孔子曰古之君子忠以
為質仁以為衛不出環堵之室而知千里
之外有不善則以忠化之侵暴則以仁固
之何持劒乎子路曰由乃今聞此言請攝
齊以受教

楚王出遊亡弓左右請求之王曰止楚王
失弓楚人得之又何求之孔子聞之惜乎
其不大也不曰人遺弓人得之而已何必
楚也
孔子爲魯司冦斷獄訟皆進衆議者而問
之曰子以爲奚若某以爲何若皆曰云云
如是然後夫子曰當從某子幾是

孔子問漆雕憑曰子事臧文仲武仲及孺

子容此三大夫孰賢對曰臧氏家有守龜
焉名曰蔡文仲三年而為一兆武仲三年
而為二兆孺子容三年而為三兆憑從此
之見若問三人之賢與不賢所未敢識也
孔子曰君子哉漆雕氏之子其言人之美
也隠而顯言人之過也微而著智而不能
及明而不能見孰克如此
魯公索氏将祭而亡其牲孔子聞之
曰公索氏不及二年将亡後一年而亡門

人問曰昔公索氏亡其祭牲而夫子曰不
及二年必亡今過朞而亡夫子何以知其
然孔子曰夫祭者孝子所以自盡於其親
将祭而亡其牲則其餘所亡者多矣若此
而不亡者未之有也
虞芮二國争田而訟連年不决乃相謂曰
西伯仁也盍徃質之入其境
則耕者讓畔行者讓路入其朝士讓為大
夫大夫讓于卿虞芮之君曰嘻吾儕小人

也不可以入君子之朝逺自相與而退
咸以所争之田為閒田矣孔子曰以此觀
之文王之道其不可加焉不令而從不教
而聽至矣哉
曽子曰狎甚則相簡荘甚則不親是故君
子之狎足以交歡其荘足以成禮孔子聞
斯言也曰二三子志之孰謂參也不知禮
乎
哀公問曰紳委章甫有益於仁

乎孔子作色而對曰君胡然焉衰麻苴杖
者志不存乎樂非耳弗聞服使然也黼黻
衮冕者容不襲慢非性矜莊服使然也介
胃執戈者無退懦之氣非體純猛服使然
也且臣聞之好肆不守折
而長者不為市竊夫其有
益與無益君子所以知孔子謂子路
曰見長者而不盡其辭雖有風雨吾不能
入其門矣故君子以其所能敬人小人反

是
孔子謂子路曰君子以心導耳目立義以
為勇小人以耳目導心不愻以為勇故曰
退之而不怨先之斯可從已

孔子曰君子三患未之聞患不得聞既得
聞之患弗得學既得學之患弗能行有其
德而無其言君子耻之有其言而無其行
君子耻之既得之而又失之君子耻之地

有餘民不足君子耻之衆寡均而人功倍
已焉君子耻之
魯人有獨處室者鄰之釐婦亦獨處
一室夜暴風雨至釐婦室壊趨而託焉魯
人閉戶而不納釐婦自牖與之言何不仁
而不納我乎魯人曰吾聞男女不六十不
同居今子㓜吾亦幼是以不敢納爾也婦
人曰子何不如柳下惠然嫗不逮門之女
國人不稱其亂魯人曰柳下惠則可吾固

不可吾将以吾之不可學柳下惠之可孔
子聞之曰善哉欲學柳下惠者未有似於
此者期於至善而不襲其為可謂智乎
孔子曰小辯害義小言破道關雎興于鳥
而君子美之取其雄雌之有别鹿鳴興於
獸而君子大之取其得食而相呼若以鳥
獸之名嫌之固不可行也
孔子謂子路曰君子而强氣則不得其死
小人而强氣則刑戮荐蓁豳詩曰殆天之

未隂雨徹彼桑土綢繆牖戶

今汝下民或敢侮余
孔子曰
能治國家之如此雖欲侮之豈可得乎周
自后稷積行累功以有爵土公劉重之以
仁及至大王亶甫敦以德讓其樹根置本
備豫逺矣初大王都豳翟人侵之事之以
皮幣不得免焉事之以珠玉不得免焉於

是屬耆老而告之所欲吾土地吾聞之君
子不以所養而害人二三子何患乎無君
遂獨與大姜去之踰梁山邑于岐山之下
豳人曰仁人之君不可失也從之如歸市
焉天之與周民之去殷久矣若此而不能
天下未之有也武庚惡能侮
鄁詩曰執轡如組兩驂如儛
孔子曰為此詩者其知政乎夫為組者
㥎紕於此成文於彼言其動於近行於逺

也執此法以御民豈不化乎竿旄之忠告
至矣哉
孔子家語卷第二

孔子家語卷第三
觀周第十一
孔子謂南宫敬叔曰吾聞老聃博古知今
通禮樂之原明道
徳之歸則吾師也今將徃矣對曰謹受命
遂言於魯君曰臣受先臣之命云孔
子聖人之後也滅於宋
其祖弗父何始有國而授厲公


及正考父佐戴武宣三
命兹益恭故其鼎銘
曰一命而僂再命而
傴三命而俯循墻而走亦
莫余敢侮饘於是
粥於是以餬其口其恭
儉也若此臧孫紇有言聖人之後若不當
世則必有明君而
達者焉孔子少而好禮其將在矣屬

臣曰汝必師之今孔子將適周觀先生之
遺制考禮樂之所極斯大業也君盍以乗
資之臣請與徃公曰諾與孔子車一乗馬
二疋堅其侍御敬叔與俱至周問禮於老
聃訪樂於萇弘歴郊社之所考明堂
之則察廟朝之度於是喟然
曰吾乃今知周公之聖與周之所以王也
及去周老子送之曰吾聞富貴者送人以
財仁者送人以言吾雖不能富貴而竊仁

者之號請送子以言乎凡當今之士聰明
深察而近於死者好譏議人者也博辯閎
達而危其身好發人之惡者也無以有已
為人子者無以惡已為人臣者
孔子曰敬奉敎自周反
魯道彌尊矣逺方弟子之進蓋三千焉
孔子觀乎明堂覩四門墉有堯舜之容桀
紂之象而各有善惡之状興廢之誡焉又
有周公相成王抱之負斧扆南靣以朝諸

侯之圖焉孔子
徘徊而望之謂從者曰此周公所以盛也
夫明鏡所以察形徃古者所以知今人主
不務襲迹於其所以安存而忽怠所以危
亡是猶未有以異於却走而欲求及前人
也豈不惑哉
孔子觀周遂入太祖后稷之廟廟堂右階
之前有金人焉三緘其口而銘其背曰古
之慎言人也戒之哉無多言多言多敗無

多事多事多患安樂必戒無所
行悔勿謂何傷其禍將
長勿謂何害其禍將大勿謂不聞神将伺
人熖熖不滅炎炎若何涓涓不壅終為江
河綿綿不絶或成網羅
毫末不札將尋斧柯
誠能慎之福之根也口是何傷禍之門也
强梁者不得其死好勝者必遇其敵盗憎
主人民怨其上君子知天下之不可上也

故下之知衆人之不可先也故後之温恭
慎徳使人慕之執雌持下人莫踰之人皆
趨彼我獨守此人皆或之我獨不徙
内藏我智不示人技我雖尊髙人弗
我害誰能於此江海雖左長於百川以其
卑也天道無
親而能下人戒之哉孔子既讀斯文也顧
謂弟子曰小人識之此言實而中情而
信詩曰戰戰競競如臨深淵如履薄氷

行身如此豈以口過患哉
孔子見老聃而問焉曰甚矣道之於今難
行也吾比執道而今委質以求當世之君
而弗受也道於今難行也老子曰夫説者
流於辯聽者亂於辭如此二者則
道不可以忘也
弟子行第十二
衛將軍文子問於子貢曰吾聞孔
子之施敎也先之以詩書而道之以孝悌

説之以仁義觀之以禮樂然後成之以文
徳盖入室升堂者七十有餘人其孰為賢
子貢對以不知文子曰以吾子常與學賢
者也不知何謂子貢對曰賢人無妄
知賢即難故君子之言曰智莫難於
知人是以難對也文子曰若夫知賢莫不
難今吾子親遊焉是以敢問子貢曰夫子
之門人蓋有三千就焉賜有逮及焉未逮
及焉故不得徧知以告也文子曰吾子所

及者請問其行子貢對曰夫能夙興夜寐
諷誦崇禮行不貳過
稱言不苟是顔囘之行也孔
子説之以詩曰媚兹一人應侯慎徳
永言孝
思孝思惟則若逄有徳之
君世受顯命不失厥名以御于天子則王
者之相也在貧如客使其
臣如借不遷怒不深怨不録

舊罪是冉雍之行也孔子論其材曰有土
之君子也有衆使也有刑用也然後稱怒
焉
孔子告之以詩曰靡不有初鮮
克有終疋夫不怒唯以亡其身
不畏强禦不侮矜寡其言
循性其都以富材任
治戎是仲由之行也孔子和之以文
説之以詩曰受小拱大拱而為下國駿龎

荷天子之龍
不戁不悚
敷奏其勇强乎武哉文不勝其
質恭老䘏㓜不忘賔旅
好學博藝省物而勤也是冉
求之行也孔子因而語之曰好學則智䘏
孤則惠恭則近禮勤則有繼堯舜篤恭以
王天下其稱之也曰宜為國老齊
莊而能肅志通而好禮擯相兩君之事篤

雅有節是公西赤之行也子曰禮經三百
可勉能也威儀三千則難也
公西赤問曰何
謂也子曰貌以儐禮禮以儐辭是謂難焉
衆
人聞之以為成也孔子語人曰當賔客之
事則達矣
謂門人曰二三子之欲
學賔客之禮者其於赤也滿而不盈實而


是顓孫師之行也孔子言之曰其不伐
則猶可能也其不弊百姓則仁也
詩云愷悌君子民之父母
夫子以其仁爲
大學之深送迎必敬
上交下接若截焉是卜商之行也孔子説
之以詩曰式夷式已無小人殆
若商也其可謂不險矣
貴之不喜賤之不

怒苟利於民矣廉於行已其事上也以佑
其下是澹臺滅明之行也
孔子曰獨貴獨富君子助之夫也中之矣
先成其慮及事而用之故動則
不妄是言偃之行也孔子曰欲能則學欲
知則問欲善則詳欲給則豫
當是而行偃也得之矣獨居
思仁公言仁義其於詩也則一日三覆白
圭之玷

是宫縚之行也孔子信其能仁以為
異士自
見孔子出入於户未嘗越禮徃來過之足
不履影啓蟄不殺
方長不折執
親之喪未嘗見齒是髙柴之行也孔子曰
柴於親喪則難能也啓蟄不殺則順人道
方長不折則恕仁也成湯恭而以恕是以
日隮

凡此諸子
賜之所親覩者也吾子有命而訊賜賜
也固不足以知賢文子曰吾聞之也國有
道則賢人興焉中人用焉乃百
姓歸之若吾子之論既富茂矣壹諸侯之
相也抑世未有明君所以不遇也子貢
既與衛將軍文子言適魯見孔子曰衛將
軍文子問二三子之於賜不壹而三焉賜
也辭不獲命以所見者對矣未知中否請

以告孔子曰言之乎子貢以其辭狀告孔
子子聞而笑曰賜汝次焉人矣子
貢對曰賜也何敢知人此以賜之所覩也
孔子然吾亦語汝耳之所未聞目之所未
見者豈思之所不至智之所未及哉子貢
曰賜願得聞之孔子曰不克不忌不念舊
怨蓋伯夷叔齊之行也思天而敬人服義
而行信孝於父母恭於兄弟從善而不教
蓋趙文子之行也其事君也不敢愛其死

然亦不敢忘其身謀其身不遺其友君陳
則進而用之不陳則行而
退蓋隨武子之行也其爲人之淵源也多
聞而難誕内植足以沒其世國家有道
其言足以治無道其黙足以生蓋銅鍉伯
華之行也外寛而内正自極於隱括之中
直已而不直人汲汲於仁以善自
終蓋蘧伯玉之行也孝恭慈仁允徳圖義
約貨去怨輕

財不匱蓋桺下惠之行也其言曰君雖不
量於其身臣不可以不忠於
其君是故君擇臣而任之臣亦擇君而事
之有道順命無道衡命
蓋晏平仲之行也蹈忠而行信
終日言不在尤之内國無道處賤不悶
貧而能樂蓋老子之行也易行以俟天
命居下不援其上其親
觀於四方也不忘其親不盡其樂

以不能則學不為巳終身之
憂蓋介子山之行也子
貢曰敢問夫子之所知者蓋盡於此而已
乎孔子曰何謂其然亦畧舉耳目之所及
而矣昔晉平公問祁奚曰羊舌大夫晉之
良大夫也其行如何祁奚辭以不知公曰
吾聞子少長乎其所今子掩之何也
祁奚對曰其少也恭而順心有耻而不使
其過宿其為大夫悉

善而謙其端其爲輿尉也信
而好直其功言其功直至於其爲容也温
良而好禮博聞而時出其志
公曰曩者問子子奚曰不知也祁奚
曰毎位改變未知所止是以不敢得知也
此又羊舌大夫之行也子貢跪曰請退而
記之
賢君第十三
哀公問於孔子曰當今之君孰爲最賢孔

子對曰丘未之見也抑有衛靈公乎公曰
吾聞其閨門之内無别而子次之賢何也
孔子曰臣語其朝廷行事不論其私家之
際也公曰其事何如孔子對曰靈公之弟
曰靈公弟子渠牟其智足以治千乗其信
足以守之靈公愛而任之又有士林國者
見賢必進之而退與分其禄是以靈公無
逰放之士靈公賢而尊之又有士曰慶足
者衛國有大事則必起而治之國無事則

退而容賢靈公悦而敬之
又有大夫史鰌以道去衛而靈公郊舎三
日琴瑟不御必待史鰌之入而後敢入臣
以此取之雖次之賢不亦可乎
子貢問於孔子曰今之人臣孰為賢子曰
吾未識也徃者齊有鮑叔鄭有子皮則賢
者矣子貢曰齊無管仲鄭無子産子曰賜
汝徒知其一未知其二也汝聞用力為賢
乎進賢為賢乎子貢曰進賢賢哉子曰然

吾聞鮑叔達管仲子皮達子産未聞二子
之達賢已之才者也
哀公問於孔子曰寡人聞忘之甚者徙而
忘其妻有諸孔子對曰此猶未甚者也甚
者乃忘其身公曰可得而聞乎孔子曰昔
者夏桀貴為天子富有四海忘其聖祖之
道壊其典法廢其世祀荒於滛樂躭湎於
酒佞臣諂諛窺導其心忠士折口逃罪不
言天下誅桀而有其國此謂忘其身

之甚矣
顔淵將西遊於宋問於孔子曰何以為身
子曰恭敬忠信而已矣恭則遠於患敬則
人愛之忠則和於衆信則人任之勤斯四
者可以政國豈特一身者哉故夫不比
於數而比於踈不亦逺乎不修
其中而修外者不亦反乎慮不先定臨事
而謀不亦晚乎
孔子讀詩于正月六章惕焉如懼曰彼不

達之君子豈不殆哉從上依世則道廢違
上離俗則身危時不興善已獨由之則曰
非妖即妄也故賢也既不遇天恐不終其
命焉桀殺龍逄紂殺比干皆類是也詩曰
謂天蓋髙不敢不局謂地蓋厚不敢不蹐

此言上下畏罪
無所自容也
子路問於孔子曰賢君治國所先者何孔

子曰在於尊賢而賤不肖子路曰由聞晉
中行氏尊賢而賤不肖矣其亡何也孔子
曰中行氏尊賢而不能用賤不肖而不能
去賢者知其不用而怨之不肖者知其必
已賤而讎之怨讎並存於國鄰敵搆兵於
郊中行氏雖欲無亡豈可得乎
孔子閒處喟然而歎曰嚮使銅鞮伯華無
死則天下其有定矣子路曰由願聞其人
也子曰其㓜也敏而好學其壯也有勇而

不屈其老也有道而能下人有此三者以
定天下也何難乎哉子路曰㓜而好學壯
而有勇則可也若夫有道下人又誰下哉
子曰由不知吾聞以衆攻寡無不尅也以
貴下賤無不得也昔者周公居冢宰之尊
制天下之政而猶下白屋之士日見
百七十人斯豈以無道也欲得士之用也
惡有道而無下天下君子哉
齊景公來適魯舎于公館使晏嬰迎孔子

孔子至景公問政焉孔子答曰政在節財
公悅又問曰秦穆公國小處僻而霸何也
孔子曰其國雖小其志大處雖僻而政其
中其舉也果其謀也和法無私而令不愉
首拔五叛爵之大夫
與語三日而授之以政此取之雖王
可其霸少矣景公曰善哉
哀公問政於孔子孔子對曰政之急者莫
大乎使民富且壽也公曰爲之柰何孔子

曰省力役薄賦歛則民富矣敦禮教逺罪
疾則民夀矣公曰寡人欲行夫子之言恐
吾國貧矣孔子曰詩云愷悌君子民之父
母未有子富而父母貧者也
衛靈公問於孔子曰有語寡人有國家者
計之於廟堂之上則政治矣何如孔子曰
其可也愛人者則人愛之惡人者則人惡
之知得之已者則知得之人所謂不出環
堵之室而知天下者知反已之謂也

孔子見宋君君問孔子曰吾欲使長有國
而列都得之吾欲使民無惑吾
欲使士竭力吾欲使日月當時吾欲使聖
人自來吾欲使官府治理為之柰何孔子
對曰千乗之君問丘者多矣而未有若主
君之問問之悉也然主君所欲者盡可得
也丘聞之隣國相親則長有國君惠臣忠
則列都得之不殺無辜無釋罪人則民不
惑士益之禄則皆竭力尊天敬鬼則日月

當時崇道貴徳則聖人自來任能黜否則
官府治理宋君曰善哉豈不然乎寡人不
佞不足以致之也孔子曰此事非難唯欲
行之云耳
辨政第十四
子貢問於孔子曰昔者齊君問政於夫子
夫子曰政在節財魯君問政於夫子子曰
政在諭臣葉公問政於夫子夫子曰政在
悦近而遠來三者之問一也而夫子應之

不同然政在異端乎孔子曰各因其事也
齊君為國奢乎臺榭淫于苑囿五官伎樂
不解於時一旦而賜人以千乗之家者三
故曰政在節財魯君有臣三人
内比周以愚其君外距諸侯之賔以蔽其
明故曰政在諭臣夫荆之地廣而都狹民
有離心莫安其居故曰政在悦近而來遠
此三者所以為政殊矣詩云喪亂蔑資曾
不惠我師

此傷奢侈不節以為亂者也又曰
匪其止共惟王之卭
此傷姦臣蔽主以為亂也又曰亂離
瘼矣奚其適歸
此傷離散以為亂者也察此三者政
之所欲豈同乎哉
孔子曰忠臣之諌君有五義焉一曰譎諌
二曰戅諌三曰降諫
四曰直諌五曰風諫唯度主而行

之吾從其風諫乎
子曰夫道不可不貴也中行文子倍道失
義以亡其國而能禮賢以活其身




聖人轉禍爲福此謂是
與

楚王將遊荆臺司馬子祺諫王怒之令尹
子西賀於殿下諫曰今荆臺之觀不可失
也王喜拊子西之背曰與子共樂之矣子
西歩馬十里引轡而止曰臣願言有道王
肯聽之乎王曰子其言之子西曰臣聞為
人臣而忠其君者爵禄不足以賞也諛其
君者刑罰不足以誅也夫子祺者忠臣也
而臣者諛臣也願王賞忠而誅諛焉王曰
我今聴司馬之諫是獨能禁我耳若後世

遊之何也子西曰禁後世易耳大王萬歲
之後起山陵於荆臺之上則子孫必不忍
遊於父祖之墓以為歡樂也王曰善乃還
孔子聞之曰至哉子西之諫也入之於千
里之上抑之於百世之後者也
子貢聞於孔子曰夫子之於子産晏子可
為至矣敢問二大夫之所為目夫子之所
以與之者孔子曰夫子産於民為惠主於
學為博物晏子於君為忠臣而行為恭敏

故吾皆以兄事之而加愛敬
齊有一足之鳥飛集於宫朝下止于殿前
舒翅而跳齊侯大怪之使使聘魯問孔子
孔子曰此鳥名曰商羊水祥也昔童兒有
屈其一脚振訊兩眉而跳且謡曰天將大
雨商羊鼔儛今齊有之其應至矣急告民
趨治溝渠修隄防將有大水為灾頃之大
霖雨水溢泛諸國傷害民人唯齊有備不
敗景公曰聖人之言信而徴矣

孔子謂宓子賤曰子治單父衆悦子何施
而得之也子語丘所以為之者對曰不齊
之治也父恤其子其子䘏諸孤而哀喪紀
孔子曰善小節也小民附矣猶未足也曰
不齊所父事者三人所兄事者五人所友
事者十一人孔子曰父事三人可以敎孝
矣兄事五人可以敎悌矣友事十一人可
以舉善矣中節也中人附矣猶未足也曰
此地民有賢於不齊者五人不齊事之而

禀度焉皆敎不齊之道孔子歎曰其大者
乃於此乎有矣昔堯舜聽天下務求賢以
自輔夫賢者百福之宗也神明之主也惜
乎不齊之以所治者小也
子貢為信陽宰將行辭於孔子孔子曰勤
之慎之奉天子之時無奪無伐無㬥無盗
子貢曰賜也少而事君子豈以盗為累哉
孔子曰汝未之詳也夫以賢代賢是謂之
奪以不肖代賢是謂之伐緩令急誅是謂

之暴取善自與謂之盗盗非竊財之謂也
吾聞之知為吏者奉法以利民不知為吏
者枉法以侵民此怨之所由也治官莫若
平臨財莫如亷廉平之守不可改也匿人
之善斯謂蔽賢揚人之惡斯為小人内不
相訓而外相謗非親睦也言人之善若已
有之言人之惡若已受之故君子無所不
慎焉
子路治蒲三年孔子過之入其境曰善哉

由也恭敬以信矣入其邑曰善哉由也忠
信而寛矣至廷曰善哉由也明察以斷矣
子貢執轡而問曰夫子未見由之政而三
稱其善其善可得聞乎孔子曰吾見其政
矣入其境田疇盡易草萊甚辟溝洫深治
此其恭敬以信故其民盡力也入其邑墻
屋完固樹木甚茂此其忠信以寛故其民
不偷也至其庭庭甚清閒諸下用命此其
言明察以斷故其政不擾也以此觀之雖

三稱其善庸盡其美乎
孔子家語卷第三



孔子家語卷第四
六本第十五
孔子曰行已有六本焉然後為君子也立
身有義矣而孝為本喪紀有禮矣而哀為
本戰陣有列矣而勇為本治政有理矣而
農為本居國有道矣而嗣為本
生財有時矣而力為本置本不固無務農
桑親戚不悦無務外交事不終始無務多
業記聞而言無務多説

比近不安無務求逺是故反本修邇
君子之道也
孔子曰良藥苦於口而利於病忠言逆於
耳而利於行湯武以諤諤而昌桀紂以唯
唯而亡君無争臣父無争子兄無争弟士
無争友無其過者未之有也故曰君失之
臣得之父失之子得之兄失之弟得之已
失之友得之是以國無危亡之兆家無悖
亂之惡父子兄弟無失而交友無絶也

孔子見齊景公公悦焉請置廩丘之邑以
為養孔子辭而不受入謂弟子曰吾聞君
子賞功受賞今吾言於齊君君未之有行
而賜吾邑其不知丘亦甚矣於是遂行
孔子在齊舎於外館景公造焉賔主之辭
既接而左右白曰周使適至言先王廟災
景公覆問災何王之廟也孔子曰此必釐
王之廟公曰何以知之孔子曰詩云皇皇
上天其命不忒天之以善必報其徳

禍亦如之夫釐王變文武之制
而作玄黄華麗之飾宫室崇峻輿馬奢侈
而弗可振也故天殃所冝加其廟焉以
是占之為然公曰天何不殃其身而加罰
其廟也孔子曰蓋以文武故也若殃其身
則文武之嗣無乃殄乎故當殃其廟以彰
其過俄頃左右報曰所災者釐王廟也景
公驚起再拜曰善哉聖人之智過人逺矣
子貢三年之喪畢見於孔子子曰與之琴

使之絃侃侃而樂作而曰先王制禮弗敢
過也子曰君子也子貢曰閔子哀未盡夫
子曰君子也子夏哀已盡又曰君子也二
者殊情而俱曰君子賜也或敢問之孔子
曰閔子哀未忘能斷之以禮子夏哀已盡
能引之及禮雖均之君子不亦可乎
孔子曰無體之禮敬也無服之喪哀也無
聲之樂歡也不言而信不動而威不施而
仁志夫鐘之音怒而擊之則武憂而擊之

則悲其志變者聲亦隨之故志誠感之通
於金石而況人乎
孔子見羅雀者所得皆黄口小雀夫子問
之曰大雀獨不得何也羅者曰大雀善驚
而難得黄口貪食而易得黄口從大雀則
不得大雀從黄口亦不得孔子顧謂弟子
曰善驚以逺害利食而忘患自其心矣而
以所從為禍福故君子慎其所從以長者
之慮則有全身之階隨小者之戅而有危

亡之敗也
孔子讀易至於損益喟然而嘆子夏避席
問曰夫子何歎焉孔子曰夫自損者必有
益之自益者必有决之
吾是以歎也子
曰然則學者不可以益乎子曰非道益之
謂也道彌益而身彌損夫學者損其自多
以虛受人故能成其滿博哉天道成而必
變凡持滿而能久者未嘗有也故曰自賢

者天下之善言不得聞於耳矣昔堯治天
下之位猶允恭以持之克讓以接下
是以千歲而益盛迄今而逾彰夏桀昆
吾自滿而極亢意而不節斬刈
黎民如草芥焉天下討之如誅匹夫是以
千載而惡著迄今而不滅觀此如行則讓
長不疾先如在輿遇三人則下之遇二人
則式之調其盈虛不令自滿所以能久也
子夏曰商請志之而終身奉行焉

子路問於孔子曰請釋古之道而行由之
意可乎子曰不可昔東夷之子慕諸夏之
禮有女而寡為内私壻終身不嫁嫁則不
嫁矣亦有貞節之義也蒼梧嬈娶妻而美
讓與其兄讓則讓矣然非禮之讓矣不慎
其初而悔其後何嗟及矣
今汝欲舍古之道行子之意庸知子意不
以是為非以非為是乎後雖欲悔難哉
曾子耘瓜誤斬其根曾晳怒建大杖以撃

其背曾子仆地而不知人久之有頃乃蘇
欣然而起進於曾晳曰嚮也參得罪於大
人大人用力敎參得無疾乎退而就房援
琴而歌欲令曾晢而聞之知其體康也孔
子聞之而怒告門弟子曰參來勿内曾參
自以為無罪使人請於孔子子曰汝不聞
乎昔瞽䏂有子曰舜舜之事瞽䏂欲使之
未嘗不在於側索而殺之未嘗可得小棰
則待過大杖則逃走故瞽䏂不犯不父之

罪而舜不失烝烝之孝今參事父委身以
待暴怒殪而不避既身死而䧟父於不
義其不孝孰大焉汝非天子之民也殺天
子之民其罪奚若曾參聞之曰參罪大矣
遂造孔子而謝過
荆公子行年十五而攝荆相事孔子聞之
使人往觀其為政焉使者反曰視其朝清
淨而少事其堂上有五老焉其廊下有二
十壯士焉孔子曰合二十五人之智以治

天下其固免矣況荆乎
子夏問於孔子曰顔囘之為人奚若子曰
囘之信賢於丘曰子貢之為人奚若子曰
賜之敏賢於丘曰子路之為人奚若子曰
由之勇賢於丘曰子張之爲人奚若子曰
師之莊賢於丘子夏避席而問曰然則四
子何為事先生子曰居吾語汝夫回能信
而不能反賜能敏而
不能詘由能勇而不能怯

師能莊而不能同兼四子
者之有以易吾弗與也此其所以事吾而
弗貳也
孔子遊於泰山見榮聲期行
乎郕之野鹿裘帶索瑟瑟而歌孔子問曰
先生所以為樂者何也期對曰吾樂甚多
而至者三天生萬物唯人為貴吾旣得為
人是一樂也男女之别男尊女卑故人以
男為貴吾旣得為男是二樂也人生有不

見日月不免襁褓者吾旣以行年九十五
矣是三樂也貧者士之常死者人之終處
常得終當何憂哉孔子曰善哉能自寛者
也
孔子曰回有君子之道四焉强於行義弱
於受諫怵於待禄慎於治身
史鰌有君子之道三焉不仕而敬上不祀
而敬鬼直已而曲人曾子侍曰參昔常聞
夫子三言而未之能行也夫子見人之一

善而忘其百非是夫子之易事也見人之
有善若已有之是夫子之不争也聞善必
躬行之然後導之是夫子之能勞也學夫
子之三言而未能行以自知終不及二子
者也
孔子曰吾死之後則商也日益賜也日損
曾子曰何謂也子曰商也好與賢已者處
賜也好説不若已者不知其子視其父不
知其人視其友不知其君視其所使不知

其地視其草木故曰與善人居如入芝蘭
之室久而不聞其香即與之化矣與不善
人居如入鮑魚之肄久而不聞其臭亦與
之化矣丹之所藏者赤漆之所藏者黒是
以君子必慎其所與處者焉
曾子從孔子之齊齊景公以下卿之禮聘
曾子曾子固辭將行晏子送之曰吾聞之
君子遺人以財不若善言今夫蘭本三年
湛之以鹿酳既成噉之則易之匹馬非蘭

之本性也所以湛者美矣願子詳其所湛
者夫君子居必擇處遊必擇方仕必擇君
擇君所以求仕擇方所以修道遷風移俗
者嗜慾移性可不慎乎孔子聞之曰晏子
之言君子哉依賢者固不困依冨者固不
窮馬蚿斬足而復行何也以其輔之者衆
孔子曰與富貴而下人何人不尊以富貴
而愛人何人不親發言不逆可謂知言矣
言而衆嚮之可謂知時矣是故以富而能

富人者欲貧不可得也以貴而能貴人者
欲賤不可得也以達而能達人者欲窮不
可得也
孔子曰中人之情也有餘則侈不足則儉
無禁則淫無度則逸從欲則敗是故鞭扑
之子不從父之敎刑戮之民不從君之令
此言疾之難忍急之難行也故君子不急
斷不急制使飲食有量衣服有節宫室有
度畜積有數車器有限所以防亂之原也

夫度量不可明是中人所由之令
孔子曰巧而好度必攻勇而好問必勝
智而好謀必成以愚者反之是以非其人
告之弗聼非其地樹之弗生得其人如聚
砂而雨之非其人如㑹聾而鼔之夫
處重擅寵專事妬賢愚者之情也位髙則
危任重則崩可立而待
孔子曰舟非水不行水入舟則沒君非民
不治民犯上則傾是故君子不可不嚴也

小人不可不整一也
齊髙庭問於孔子曰庭不曠山不直地
衣穰
而提贄精氣以問事君
子之道願夫子告之孔子曰貞以幹之
敬以輔之施仁無倦見君子則舉之
見小人則退之去汝惡心而忠與之效其
行修其禮千里之外親如兄弟行不效禮
不修則對門不汝通矣夫終日言不遺已

之憂終日行不遺已之患唯智者能之故
自修者必恐懼以除患恭儉以避難者也
終身為善一言則敗之可不慎乎
辯物第十六
季桓子穿井獲如玉缶其中有羊焉使使
問孔子曰吾穿井於費而於井中得一狗
何也孔子曰丘之所聞者羊也丘聞之木
石之怪夔蝄蜽水之怪龍罔象土之怪羵
羊也

呉伐越隳㑹稽
獲巨骨一節專車焉呉子使來聘
於魯且問之孔子命使者曰無以吾命也
賔既將事乃發幣於大夫及孔子
孔子爵之既徹爼而燕客執骨而問曰
敢問骨何如為大孔子曰丘聞之昔禹致
群臣於㑹稽之山防風後至禹殺而戮之
其骨專車焉此為大矣客曰敢問誰守為
神孔子曰山川之靈足以紀綱天下者其

守為神諸侯社稷之守為公侯
山川之祀者為諸侯
皆屬於王客曰防風何守孔子
曰汪芒氏之君守封嵎山者為
漆姓在虞夏商為汪芒氏於周為長翟氏
今曰大人有客曰人長
之極幾何孔子曰焦僥氏長三尺短之至
也長者不過十數之極也
孔子在陳陳惠公賔之于上館時有隼集

陳侯之庭而死楛矢貫之石砮
其長尺有咫惠公使人持隼
如孔子館而問焉孔子曰隼之來逺矣此
肅慎氏之矢昔武王克商通道于
九夷百蠻使各以其方賄
來貢而無忘職業於是肅慎氏貢楛矢石
砮其長尺有咫先王欲昭其令徳之致逺
物也以示後人使永鑒焉故銘其栝曰肅
慎氏貢楛矢以分大姬配胡公而封

諸陳古者分同姓以珍玉所
以展親親也分異姓以逺方之職貢所以
無忘服也故分陳以肅慎氏貢焉君若使
有司求諸故府其可得也公使人求得之
金牘如之
郯子朝魯魯人問曰少昊氏以鳥名官何
也對曰吾祖也我知之昔
黄帝以雲紀官故為雲師而雲名
炎帝以火共工以

水大昊以龍其義一也
我髙祖少昊摰之立也鳳鳥適
至是以紀之於鳥故為鳥師而鳥名自顓
頊氏以來不能紀逺乃紀於近為民師而
命以民事則不能故也孔子聞之
遂見郯子而學焉既而告人曰吾聞之天
子失官學在四夷猶信




邾隠公朝于魯子貢觀焉邾子
執玉髙其容仰定公受玉卑其容俯
子貢曰以禮觀之二君者將有死亡焉
夫禮生死存亡之體將左右周旋進退俯
仰於是乎取之朝祀喪戎於是乎觀之今
正月相朝而皆不度心以亡矣嘉
事不體何以能久高仰驕
卑俯替驕近亂替近疾若為主其先亡乎

夏五月公薨又邾子出奔孔子曰賜不幸
而言中是賜多言
孔子在陳陳侯就之燕遊焉行路之人云
魯司鐸災及宗廟以告孔子子曰所
及者其桓僖之廟陳侯曰何以知之
子曰禮祖有功而宗有徳故不毁其廟焉
今桓僖之親盡矣又功徳不足以存其廟
而魯不毁是以天災加之三日魯使至問
焉則桓僖也陳侯謂子貢曰吾乃今知聖

人之可貴對曰君之知之可矣未若專其
道而行其化之善也
陽虎既奔齊自齊奔晉適趙氏孔子聞之
謂子路曰趙氏其世有亂乎子路曰權不
在焉豈不為亂孔子曰非汝所知夫陽虎
親富而不親仁有寵於季孫又將殺之不
尅而奔求容於齊齊人囚之乃亡歸晉是
齊魯二國已去其疾趙簡子好利而多信
必溺其説而從其謀禍敗所終非一世可

知也
季康子問於孔子曰今周十二月夏之十
月而猶有螽何也孔子對曰丘聞之火伏
而後蟄者畢今火猶西流司
歴過也季康子曰所失者幾月也孔子曰
於夏十月火既沒矣今火見再失閏也
呉王夫差將與哀公見晉侯
子服景伯對使者曰王合諸侯則
伯率侯牧以見於玉伯合諸侯

則侯率子男以見於伯今諸侯㑹而
君與寡君見晉君則晉成為伯也且執事
以伯召諸侯而以侯終之何利之有焉呉
人乃止既而悔之遂囚景伯伯謂大宰嚭
曰魯將以十月上辛有事于上帝先王季
辛而畢何也世有職焉自
襄已來之改之若其不㑹則祝宗
將曰呉實然嚭言於夫差歸之子貢聞之
見於孔子曰子服氏之子拙於説矣以實

獲囚以詐得免孔子曰呉子爲夷徳可欺
而不可以實是聴者之蔽非説者之拙也
叔孫氏之車士曰子鉏商採薪
於大野
獲
麟焉折其前左足載以歸叔孫以爲不祥
棄之於郭外使人告
孔子曰有麏而角者何也孔子徃觀之曰
麟也胡爲來哉胡爲來哉反袂拭靣涕泣

沾衿叔孫聞之然後取之子貢問曰夫子
何泣爾孔子曰麟之至為明王也出非其
時而害吾是以傷焉
哀公問政第十七
哀公問政於孔子孔子對曰文武之政布
在方策其人存則其政舉其人亡則其
政息天道敏生人道敏政地道敏樹夫政
者猶蒲盧也
待化以成故為政在於得人取人

以身修道以仁仁者人也親親為大義者
宜也尊賢為大親親之殺尊賢之等禮所
以生也禮者政之本也是以君子不可以
不修身思修身不可以不事親思事親不
可以不知人思知人不可以不知天天下
之達道有五其所以行之者三曰君臣也
父子也夫婦也昆弟也朋友也五者天下
之達道智仁勇三者天下之達徳也所以
行之者一也或生而知之或學而知之或

困而知之及其知之一也或安而行之或
利而行之或勉强而行之及其成功一也
公曰子之言美矣至矣寡人實固不足以
成之也孔子曰好學近乎智力行近乎仁
知耻近乎勇知斯三者則知所以修身知
所以修身則知所以治人知所以治人則
能成天下國家者矣公曰政其盡此而已
乎孔子曰凡為天下國家有九經曰修身
也尊賢也親親也敬大臣也體群臣也子

庶民也來百工也柔逺人也懐諸侯也夫
修身則道立尊賢則不惑親親則諸父兄
弟不怨敬大臣則不眩體群臣則士之報
禮重子庻民則百姓勸來百工則財用足
柔逺人則四方歸之懐諸侯則天下畏之
公曰為之奈何孔子曰齊㓗盛服非禮不
動所以修身也去讒逺色賤財而貴徳所
以尊賢也爵其能重其禄同其好惡所以
篤親親也官盛任使所以敬大臣也

忠信重禄所以勸士也時
使薄歛所以子百姓也日省月考旣廪稱
事所以來百工也送徃迎來
嘉善而矜不能所以綏逺人也繼絶世舉
廢邦治亂持危朝聘以時厚徃而薄來所
以懐諸侯也治天下國家有九經其所以
行之者一也凡事豫則立不豫則廢言前
定則不跲事前定則不困行前定則不
疚道前定則不窮在下位不獲于上民弗

可得而治矣獲于上有道不信于友不獲
于上矣信于友有道不順于親不信于友
矣順于親有道反諸身不誠不順于親矣
誠身有道不明于善不誠于身矣誠者天
之至道也誠之者人之道也夫誠弗勉而
中不思而得從容中道聖人之所以體定
也誠之者擇善而固執之者也公曰子之
敎寡人備矣敢問行之所始孔子曰立愛
自親始敎民睦也立敬自長始敎民順也

敎之慈睦而民貴有親敎以敬而民貴用
命民既孝於親又順以聴命措諸天下無
所不可公曰寡人既得聞此言也懼不能
果行而獲罪咎
宰我問於孔子曰吾聞鬼神之名而不知
所謂敢問焉孔子曰人生有氣有魂氣者
人之盛也夫生必死死必歸土
此謂鬼魂氣歸天此謂神合鬼與神而享
之敎之至也骨

肉斃於下化為野土其氣發揚于上者此
神之著也聖人因物之精制為之極
明命鬼神以為民之則
而猶以是為未足也故築為宫室設為宗
祧春秋祭祀
以别親踈敎民反古復始不敢忘其所由
生也衆之服自此聽且速焉敎以
二端二端既立報以二禮
建設朝事燔燎羶薌所以報魄也

此敎民修本反始崇愛上下用情
禮之至也
君子反古復始不忘其所由生是以致其
敬發其情竭力從事不敢不自盡也此之
謂大敎昔者文王之祭也事死如事生思
死而不欲生忌日則必哀稱諱則如見親
祀之忠也思之深如見親之所愛祭欲見
親顔色者其唯文王與詩云明發不寐有
懷二人則文王之謂與

祭之明日明發不寐有懐二人敬而致之
又從而思之祭之日樂與哀半饗之必樂
已至必哀孝子之情也
文王為能得之矣
孔子家語卷第四

孔子家語卷第五
顔回第十八
魯定公問於顔回曰子亦聞東野畢之善
御乎對曰善則善矣雖然其馬將必佚定
公色不悦謂左右曰君子固有誣人也顔
回退後三日牧来訴之曰東野畢之馬佚
兩驂曳兩服入于廏公聞之越席而起促
駕召顔回回至公曰前日寡人問吾子以
東野畢之御而子曰善則善矣其馬將佚

不識吾子奚以知之顔回對曰以政知之
昔者帝舜巧於使民造父巧於使馬舜不
窮其民力造父不窮其馬力是以舜無佚
民造父無佚馬今東野畢之御也升馬執
轡衘體正矣步驟馳騁朝禮畢矣
歴險致逺馬力盡矣然而猶乃
求馬不已臣以此知之公曰善誠若吾子
之言也吾子之言其義大矣願少進乎顔
回曰臣聞之鳥窮則啄獸窮則攫人窮則

詐馬窮則佚自古及今未有窮其下而能
無危者也公悦遂以告孔子孔子對曰夫
其所以為顔回者此之類也豈足多哉
孔子在衞昧旦晨興顔回侍側聞哭者之
聲甚哀子曰回汝知此何所哭乎對曰回
以此哭聲非但為死者而已又有生離别
者也子曰何以知之對曰回聞桓山之鳥
生四子焉羽翼既成將分于四海其母悲
鳴而送之哀聲有似於此謂其徃而不返

也回竊以音類知之孔子使人問哭者果
曰父死家貧賣子以葬與之長決子曰回
也善於識音矣
顔回問於孔子曰成人之行若何子曰達
于情性之理通於物類之變知幽明之故
覩㳺氣之原若此可謂成人矣既能成人
而又加之以仁義禮樂成人之行也若乃
窮神知禮德之盛也
顔回問於孔子曰臧文仲武仲孰賢孔子

曰武仲賢哉顔回曰武仲世稱聖人而身
不免於罪是智不足稱也
好言兵討而挫鋭於邾是智不足
名也夫文
仲其身雖殁而言不朽惡有未賢
孔子曰身殁言立所以為文仲也然
猶有不仁者三不智者三是則不及武仲
也回曰可得聞乎孔子曰下展禽
置六關

妾織蒲
三不仁設虚器
縦逆祀
祠海鳥
三不智武仲在齊齊將有禍不受其田
以避其難
是智之難也夫臧文仲之智而不容於魯
抑有由焉作而不順施而不恕也夫
夏書曰念兹在兹

順事恕施
顔回問於君子孔子曰愛近仁度近智
為已不重為人不輕君子也夫
回曰敢問其次子曰弗學而行弗思而
得小子勉之
仲孫何忌問於顔回曰仁者一言而必有
益於仁智可得聞乎回曰一言而有益於
智莫如預一言而有益於仁莫如恕夫知
其所不可由斯知所由矣

顔回問小人孔子曰毁人之善以為辯狡
訐懷詐以為智幸人之有過耻學而羞不
能小人也
顔回問子路曰力猛於德而得其死者鮮
矣盍慎諸焉孔子謂顔回曰人莫不知此
道之美而莫之御也莫之為也何居
為聞者盍日思也夫
顔回問於孔子曰小人之言有同乎君子
者不可不察也孔子曰君子以行言小人

以舌言故君子為義之上相疾也退而相
愛小人於為亂之上相愛也
退而相惡
顔回問朋友之際如何孔子曰君子之於
朋友也心必有非焉而弗能謂吾不知其
仁人也不忘乆德不思乆怨仁矣夫
叔孫武叔見未仕於顔回回曰賔之武叔
多稱人之過而已評論之顔回曰固子之
來辱也宜有得於回焉吾聞知諸孔子曰

言人之惡非所以美已言人之枉非所以
正已故君子攻其惡無攻人惡
顔回謂子貢曰吾聞諸夫子身不用禮而
望禮於人身不用德而望德於人亂也夫
子之言不可不思也
子路初見第十九
子路見孔子子曰汝何好樂對曰好長劍
孔子曰吾非此之問也徒謂以子之所能
而加之以學問豈可及乎子路曰學豈益

哉也孔子曰夫人君而無諫臣則失正士
而無敎友則失聽御狂馬不釋䇿
操弓不反檠木受繩則
直人受諌則聖受學重問孰不順哉毁仁
惡仕必近於刑君子不
可不學子路曰南山有竹不柔自直斬而
用之達于犀革以此言之何學之有孔子
曰括而羽之鏃而礪之其入之不亦深乎
子路再拜曰敬而受敎

子路將行辭於孔子子曰贈汝以車乎贈
汝以言乎子路曰請以言孔子曰不强不
達不勞無功不忠無親不信
無復不恭失禮慎此
五者而矣子路曰由請終身奉之敢問親
交取親若何言寡可行若何長為善士而
無犯若何孔子曰汝所問苞在五者中矣
親交取親其忠也言寡可行其信乎長為
善士而無犯於禮也

孔子為魯司冦見季康子康子不悦
孔子又見之宰予進曰昔予也常聞
諸夫子曰王公不我聘則弗動今夫子之
於司寇也日少而屈節數矣
不可以已乎孔子曰然魯國以衆
相陵以兵相暴之日乆矣而有司不治則
將亂也其聘我者孰大於是哉
魯人聞之曰聖人將治何不
先自逺刑罰自此之後國無爭者孔子謂

宰予曰違山十里蟪蛄之聲猶在於耳故
政事莫如應之

孔子兄子有孔篾者與宓子賤偕仕孔子
徃過孔篾而問之曰自汝之仕何得何亡
對曰未有所得而所亡者三王事若龍
學焉得習是學不得明
也俸禄少饘粥不及親戚是以骨肉益踈
也公事多急不得吊死問疾是朋友之道

闕也其所亡者三即謂此也孔子不悦徃
過子賤問如孔篾對曰自來仕者無所亡
其有所得者三始誦之今得而行之是學
益明也俸禄所供被及親戚是骨肉益親
也雖有公事而兼以弔死問疾是朋友篤
也孔子喟然謂子賤曰君子哉若人
魯無君子者則子賤焉取此

孔子侍坐於哀公賜之桃與黍焉哀公曰

請食孔子先食黍而後食桃左右皆掩口
而笑公曰黍者所以雪桃非為食之也
孔子對曰丘知之矣然夫黍者五穀之長
郊禮宗廟以為上盛菓屬有六而桃為下
祭祀不用不登郊廟丘聞之君子以賤雪
貴不聞以貴雪賤今以五穀之長雪菓之
下者是従上雪下臣以為妨於敎害於義
故不敢公曰善哉
子貢曰陳靈公宣婬於朝泄冶

正諌而殺之是與比干諌而死同可謂仁
乎子曰比干於紂親則諸父官則少師忠
報之心在於宗廟而已固必以死爭之兾
身死之後紂將悔寤其本志情在於仁者
也泄冶之於靈公位在大夫無骨肉之親
懷寵不去仕於亂朝以區區之一身欲正
一國之婬昏死而無益可謂捐矣詩云民
之多辟無自立辟其泄治之謂乎
孔子相魯齊人患其將霸欲敗其政乃選

好女子八十人衣以文飾而舞容璣
及文馬四十駟以遺魯君陳女樂列
文馬于魯城南髙門外季桓子㣲服徃觀
之再三將受焉告魯君為周道遊觀觀之
終日怠於政事子路言於孔子曰夫子可
以行矣孔子曰魯今且郊若致膰於大夫
是則未廢其常吾猶可以止也桓子
既受女樂君臣淫荒三日不聽國政郊又
不致膰俎孔子遂行宿於郭屯師以送曰

夫子非罪也孔子曰吾歌可乎歌曰彼婦
人之口可以出走彼婦人之請可以死敗
優哉㳺哉聊以卒嵗

澹臺子羽有君子之容而行不勝其貌宰
我有文雅之辭而智不充其辯孔子曰里
語云相馬以輿相士以居弗可廢矣以容
取人則失之子羽以辭取人則失之宰予
孔子曰君子以其所不能畏人小人以其

所不能不信人故君子長人之才小人抑
人而取勝焉
孔篾問行已之道子曰知而弗為莫如勿
知親而弗信莫如勿親樂之方至樂而勿
驕患之將至思而勿憂孔篾曰行已乎子
曰攻其所不能補其所不備毋以其所不
能疑人毋以其所能驕人終日言無遺已
之憂終日行不遺已患唯智者有之
在厄第二十

楚昭王聘孔子孔子徃拜禮焉路出于陳
蔡陳蔡大夫相與謀曰孔子聖賢其所刺
譏皆中諸侯之病若用於楚則陳蔡危矣
遂使徒兵距孔子孔子不得行絶糧七日
外無所通藜羮不充従者皆病孔子愈慷
慨講絃歌不衰乃召子路而問焉曰詩云
匪兕匪虎率彼曠野吾道
非乎奚為至於此子路慍作色而對曰君
子無所困意者夫子未仁與人之弗吾信

也意者夫子未智與人之弗
吾行也且由也昔者
聞諸夫子為善者天報之以福為不善者
天報之以禍今夫子積德懷義行之乆矣
奚居之窮也子曰由未之識也吾語汝汝
以仁者為必信也則伯夷叔齊不餓死首
陽汝以智者為必用也則王子比干不見
剖心汝以忠者為必報也則關龍逄不見
刑汝以諌者為必聽也則伍子胥不見殺

夫遇不遇者時也賢不肖者才也君子博
學深謀而不遇時者衆矣何獨丘哉且芝
蘭生於深林不以無人而不芳君子修道
立德不謂窮困而改節爲之者人也生死
者命也是以晉重耳之有霸心生於曹衞
越王勾踐之有霸心
生於㑹稽故居下而
無憂者則思不逺處身而常逸者則志不
廣庸知其終始乎

子路出召子貢告如子路子貢曰夫子
之道至大故天下莫能容夫子夫子盍少
貶焉子曰賜良農能稼不必能穡
良工能巧不能為順
君子能修其道綱而紀之
不必其能容今不修其道而求其容賜爾
志不廣矣思不逺矣子貢出顔回入問亦
如之顔回曰夫子之道至大天下莫能容
雖然夫子推而行之世不我用有國者之

醜也夫子何病焉不容然後見君子孔子
欣然歎曰有是哉顔氏之子吾亦使爾多
財吾為爾宰
子路問於孔子曰君子亦有憂乎子曰無
也君子之修行也其未得之則樂其意既
得之又樂其治是以有終身之樂無一日
之憂小人則不然其未得也患弗得之既
得之又恐失之是以有終身之憂無一日
之樂也

曾子弊衣而耕於魯魯君聞之而致邑焉
曾子固辭不受或曰非子之求君自致之
奚固辭也曾子曰吾聞受人施者常畏人
與人者常驕人縦君有賜不我驕也吾豈
能勿畏乎孔子聞之曰參之言足以全其
節也
孔子厄於陳蔡従者七日不食子貢以所
齎貨竊犯圍而出告糴於野人得米一石
焉顔回仲由炊之於壤屋之下有埃墨墮

飯中顔回取而食之子貢自井望見之不
悦以為竊食也入問孔子曰仁人亷士窮
改節乎孔子曰改節即何稱於仁亷哉子
貢曰若回也其不改節乎子曰然子貢以
所飯告孔子子曰吾信回之為仁乆矣雖
汝有云弗以疑也其或者必有故乎汝止
吾將問之召顔囬曰疇昔予夢見先人豈
或啓祐我哉子炊而進飯吾將進焉對曰
向有埃墨墮飯中欲置之則不㓗欲棄之

則可惜回即食之不可祭也孔子曰然乎
吾亦食之顔回出孔子顧謂二三子曰吾
之信回也非待今日也二三子由此乃服
之
入官第二十一
子張問入官於孔子孔子曰
安身取譽爲難子張曰爲之如何孔子曰
已有善勿専敎不能
勿怠已過勿發失言勿

掎不善勿遂行事勿
留君子入官自此六者則身安
譽至而政従矣且夫忿數者官
獄所由生也距諌者慮之所以塞也慢易
者禮之所以失也怠惰者時之所以後也
奢侈者財之所以不足也専獨者事之所
以不成也君子入官除此六者則身安譽
至而政従矣故君子南面臨官大域之中
而公治之精智而畧行之

合是忠信考是大倫存是美惡進
是利而除是害無求其報焉而民之情可
得也夫臨之無抗民之惡勝之
無犯民之言量之無佼民之辭
養之無擾於其時愛之
無寛於刑法若
此則身安譽至而民得也君子以臨官所
見則邇故明不可蔽也所求於
邇故不勞而得也所以治者

約故不用衆而譽立凡法象在内故法不
逺而源泉不竭是以
天下積而本不寡
短長得其量人志治而不亂政德貫
乎心藏乎志形乎色發乎聲若此而身安
譽至民咸自治矣是故臨官不治則亂亂
生則爭之者至爭之至又於亂
明君必寛裕以容其民慈愛優柔
之而民自得矣行者政之始也

説者情之導也善政行易
而民不怨言調説和則民
不變法在身則民象
明在已則民顯之若乃供已而
不節則財利之生者微矣
貪以不得則善政必簡矣
苟以亂之則善言必不聽也
詳以納之則規諌日至言之善者在
所日聞行之善者在所能為

故君上者民之儀也有司執政者民之表
也邇臣便僻者羣僕之倫也
故儀不正則民失表不端
則百姓亂邇臣便辟則群臣汙矣是以人
主不可不敬乎三倫君子修身反道察里
言而服之則身安譽至終始在焉故夫
女子必自擇絲麻良工必自擇貌材賢君
必自擇左右勞於取人佚於治事君子欲
譽則必謹其左右為上者譬如縁木焉務

髙而畏下兹甚六馬之乖離必於四達之
交衢萬民之叛道必於君上之失政上者
尊嚴而危民者卑賤而神
愛之則存惡之則亡長民者必明此之
要故南面臨官貴而不驕富而能供
有夲而能圖末修事而能建業
乆居而不滯情近而暢乎
逺察一物而貫乎多治一物而萬物不能
亂者以身本者也君子莅民不可以不知

民之性而達諸民之情既知其性又習其
情然後民乃従命矣故世舉則民親之政
均則民無怨故君子蒞民不臨以髙
不導以逺不責民之所不為不强民之所
不能以明王之功不因其情則民嚴而不
迎篤之以累年之業不
因其力則民引而不從
若責民所不為强民所不能
則民疾疾則僻矣古者聖主

冕而前旒所以蔽明也紘紞充耳所以掩
聰也水至清則無魚人至察則無徒枉而
直之使自得之優而柔之使自求之
揆而度之使自索之
民有小罪必求其善以赦其過民
有大罪必原其故以仁輔化如有死罪其
使之生則善也是以上下親而不離道化
流而不蘊故德者政之始也政不和
則民不從其敎矣不從教則民不習不習

則不可得而使也君子欲言之見信也莫
善乎先虚其内欲政之速
行也莫善乎以身先之欲民之速服也莫
善乎以道御之故雖服必强
自非忠信則無可以取親於百姓者
矣内外不相應則無巳取信於庶民者矣
此治民之至道矣入官之大統矣子張既
聞孔子斯言遂退而記之
困誓第二十二

子貢問於孔子曰賜倦於學困於道矣願
息於事君可乎孔子曰詩云溫恭朝夕執
事有恪事君之難也焉可息哉曰然則
賜願息而事親孔子曰詩云孝子不匱永
錫爾類
事親之難也焉可以息哉曰然賜請願息
於妻子孔子曰詩云刑于寡妻至于兄弟
以御于家邦
妻子之難也焉可以息哉

曰然賜願息於朋友孔子曰詩云朋友攸
攝攝以威儀朋友之難也焉可以息哉曰
然則賜願息於耕矣孔子曰詩云晝爾于
茅宵爾索綯亟其乘屋其始播百穀

耕之難也焉可以息哉曰然則賜將無所
息者也孔子曰有焉自望其廣則睪如也
視其髙則填如也
察其従則隔如也

此其所以息也矣子貢曰大哉乎死也君
子息焉小人休焉大哉乎死也
孔子自衞將入晉至河聞趙簡子殺竇犫
鳴犢及舜華乃臨河而歎曰美哉水洋洋
乎丘之不濟此命也夫子貢趍而進曰敢
問何謂也孔子曰竇犫鳴犢舜華晉之賢
大夫也趙簡子未得志之時須此二人而
後従政及其已得志也而殺之丘聞之刳
胎殺夭則麒麟不至其郊竭澤而漁則蛟

龍不處其淵覆巢破卵則鳯凰不翔其邑
何則君子違傷其類者也鳥獸
之於不義尚知避之况於人乎遂還息於
鄒作槃琴以哀之
子路問於孔子曰有人於此夙興夜寐耕
芸樹藝手足胼胝以養其親然而名不稱
孝何也孔子曰意者身不敬與辭不順與
色不悦與古之人有言曰人與已與不汝
欺今盡力養親而無三者

之闕何謂無孝之名乎孔子曰由汝志之
吾語汝雖有國士之力而不能自舉其身
非力之少勢不可矣夫内行不修身之罪
也行修而名不彰友之罪也行修而名自
立故君子入則篤行出則交賢何謂無孝
名乎
孔子遭厄於陳蔡之間絶糧七日弟子餒
病孔子絃歌子路入見曰夫子之歌禮乎
孔子弗應曲終而曰由来吾語汝君子好

樂為無驕也小人好樂為無懾也其誰
之子不我知而従我者乎
子路悦援戚而舞三終而出
明日免於厄子貢執轡曰二三子従夫子
而遭此難也其弗忘矣孔子曰善惡何也
夫陳蔡之間丘之幸也二
三子従丘者皆幸也吾聞之君不困不成
王烈士不困行不彰庸知其非激憤厲志
之始於是乎在

孔子之宋匡人簡子以甲士圍之子路怒
奮㦸將與戰孔子止之曰惡有修仁義而
不免世俗之惡者乎夫詩書之不講禮樂
之不習是丘之過也若以述先王好古法
而爲咎者則非丘之罪也命之夫歌予和
汝子路彈琴而歌孔子和之曲三終匡人
解甲而罷孔子曰不觀髙崖何以知顚墜
之患不臨深泉何以知没溺之患不觀巨
海何以知風波之患失之者其在此乎

士慎此三者則無累於身矣
子貢問於孔子曰賜既為人下矣而未知
為人下之道敢問之子曰為人下者其猶
土乎汨之之深則出泉樹其壤則百穀
滋焉草木植焉禽獸育焉生則出焉死則
入焉多其功而不意弘其志而
無不容為人下者以此
也
孔子適鄭與弟子相失獨立東郭門外或

人謂子貢曰東門外有一人焉其長九尺
有六寸河目隆顙其頭似
堯其頸似臯繇其肩似子産然自腰巳下
不及禹者三寸纍然如喪家之狗

子貢以告孔子欣然而歎曰形狀末也如
喪家之狗然乎哉然乎哉
孔子適衞路出于蒲㑹公叔氏以蒲叛衞
而止之孔子弟子有公良儒者為人賢長

有勇力以私車五乘従夫子行喟然曰昔
吾従夫子遇難于匡又伐樹於宋
今遇困於此命也
夫與其見夫子仍遇於難寧我鬭死挺劒
而合衆將與之戰蒲人懼曰苟無適衞吾
則出子以盟孔子而出之東門孔子遂適
衞子貢曰盟可負乎孔子曰要我以盟非
義也衞侯聞孔子之来喜而於郊迎之問
伐蒲對曰可哉公曰吾大夫以為蒲者衞

之所以恃晉楚也伐之無乃不可乎孔子
曰其男子有死之志
吾之所伐者不過四五人矣
公曰善卒不果伐他日靈公又與夫子語
見飛鴈過而仰視之色不悦孔子乃逝
衞籧伯玉賢而靈公不用彌子瑕不肖反
任之史魚驟諫而不従史魚病將卒命其
子曰吾在衞朝不能進籧伯玉退彌子瑕
是吾為臣不能正君也生而不能正君則

死無以成禮我死汝置屍牖下於我畢矣
其子従之靈公
弔焉怪而問焉其子以其父言告公公愕
然失容曰是寡人之過也於是命之殯於
客位進籧伯玉而用之退彌子瑕而逺之
孔子聞之曰古之列諫之者死則已矣未
有若史魚死而屍諌忠感其君者也不可
謂直乎
五帝德第二十三

宰我問於孔子曰昔者吾聞諸榮伊曰黄
帝三百年請問黄帝者人也抑非人也何
以能至三百年乎孔子曰禹湯文武周公
不可勝以觀也而上世黄帝之問將謂先
生難言之故乎
宰我曰上世之傳隱微之説卒采
之辯闇忽之意
非君子之道者則予之問也固矣
孔子曰可也吾畧聞其説黄帝者少昊之

子曰軒轅生而神靈弱而能言㓜齊叡莊
敦敏誠信長聰明治五氣設五量
撫萬民度四方服
牛乗馬擾馴猛獸以與炎帝戰于阪泉之
野三戰而後剋之始垂衣裳作
為黼黻治民以
順天地之紀知幽明之故達生死存亡之
説播時百穀嘗味草木仁厚及於鳥獸
昆蟲考日月星辰勞耳目勤心力用水火

財物以生民民頼其利百年而死民畏其
神百年而亡民用其敎百年而移故曰黄
帝三百年
宰我曰請問帝顓頊孔子曰五帝用説三
王有度汝欲一日徧
聞逺古之説躁哉予也宰我曰昔予也聞
諸夫子曰小子母或宿故敢問

孔子曰顓頊黄帝之孫昌意之子曰髙陽

淵而有謀䟽通以知逺養財以任地履時
以象天依鬼神而制義治氣性以敎衆潔
誠以祭祀巡四海以寧民北至幽陵南暨
交趾西抵流沙東極蟠木動靜之神小大
之物日月所照莫不底屬
宰我曰請問帝嚳孔子曰玄枵之孫喬極
之子曰髙辛生而神異自言其名博施厚
利不於其身聰以知逺明以察㣲仁以威
恵而信以順天地之義知民所急修身而

天下服取地之財而節用焉撫敎萬民而
誨利之歴日月之生朔而迎送之明鬼神
而敬事之其色也和其德也重其動也時
其服也哀春夏秋冬育䕶天下日月所照
風雨所至莫不從化
宰我曰請問帝堯孔子曰髙辛氏之子曰
陶唐其仁如天其智如神就之如日望之
如雲富而不驕貴而能降伯夷典禮夔龍
典樂舜時而仕

趨視四時務元民始之流四凶
而天下服其言不忒其德不回四海之内
舟輿所及莫不夷説
宰我曰請問帝舜孔子曰喬牛之孫瞽䏂
之子也曰有虞舜孝友聞於四方陶漁事
親寛裕而溫良敦敏而知時
畏天而愛民恤逺而親近承受大命依于
二女叡明智通為天下
帝命二十二臣率堯舊職躬已而已天平

地成巡狩四海五載一始三十年在位嗣
帝五十載陟方岳死于蒼梧之野而葬焉
宰我曰請問禹孔子曰髙陽之孫鮌之子
也曰夏后敏給克齊其德不爽其仁可
親其言可信聲為律身為度亹亹
穆穆為紀為綱其功為百神之主
其恵為民父母左凖繩右規矩
履四時據四海任臯繇
伯益以賛其治興六師以征不序四極之

民莫敢不服孔子曰予大者如天小者如
言民悦至矣予也非其人也
宰我曰予也不足以戒敬承矣他日宰我
以語子貢子貢以復孔子子曰吾欲以顔
狀取人也則於滅明改矣吾欲以言辭取
人也則於宰我改之矣吾欲以容貌取人
也則於子張改之矣宰我聞之懼弗敢見
焉
孔子家語卷第五


家
孔子家語卷六五帝第二十四
季康子問於孔子曰舊聞五帝之名而不
知其實請問何謂五帝孔子曰昔丘也聞
諸老耼曰天有五行木火金水土分時化
育以成萬物
其神謂之五帝
古之王者易代而改號取
法五行五行更王終始相生亦象其義


故其為明王者
而死配五行是以太皥配木炎帝配火黄
帝配土少皥配金顓頊配水康子曰太皥
氏其始之木何如孔子曰五行用事先起
於木木東方萬物之初皆出焉是故王者
則之而首以木德王天下其次則以所生
之行轉相承也康子曰
吾聞勾芒為木正祝融為火正蓐收為金

正玄冥為水正后土為土正此五行之主
而不亂稱曰帝者何也孔子曰凡五正者
五行之官名五行佐成上帝而稱五帝太
皥之屬配焉亦云帝従其號


昔少
皥氏之子有四叔曰重曰該曰脩曰熙實
能金木及水使重為勾芒該為蓐收脩及

熈爲玄㝠顓頊氏之子曰黎爲祝融共工
氏之子曰勾龍爲后土此五者各以其所
能業爲官職生爲上公死
爲貴神别穪五祀不得同帝

康
子曰如此之言帝王改號於五行之德各
有所統則其所以相變者皆主何事
孔子曰所尚則各從其所王之德

次焉夏后氏
以金德王色尚黑大事歛用昬
戎事乗驪牲用玄殷人用水德王色
尚白大事歛用日中
戎事乘翰牲用白周人以木德王
色尚赤大事歛用日出戎事乗騵
牲用騂此三代之所以不同康
子曰唐虞二帝其所尚者何色孔子曰堯
以火德王色尚黄舜以土德王色尚青


康子曰陶唐有虞夏后殷周獨不配五
帝意者德不及上古耶將有限乎孔子曰
古之平治水土及播殖百穀者衆矣唯勾
龍氏兼食於社而棄為稷神易代奉
之無敢益者明不可與等故自太皥以降
逮于顓頊其應五行而王數非徒五而配
五帝是其德不可以多也
執轡第二十五

閔子騫為費宰問政於孔子子曰以德以
法夫德法者御民之具猶御馬之有衘勒
也君者人也吏者轡也刑者䇿也夫人君
之政執其轡䇿而已子騫曰敢問古之為
政孔子曰古者天子以内史為左右手

以德法為
衘勒以百官為轡以刑罰為䇿以萬民為
馬故御天下數百年而不失善御馬正衘

勒齊轡䇿均馬力和馬心故口無聲而馬
應轡䇿不舉而極千里善御民壹其德法
正其百官以均齊民力和安民心故令不
再而民順従刑不用而天下治是以天地
德之而兆民懷之夫天地之所
德兆民之所懷其政美其民而衆稱之
今人言五帝三王者其盛無偶威
察若存其故何也其法盛其德
厚故思其德必稱其人朝夕祝之升聞於

天上帝俱歆用永厥世而豐其年不能御
民者棄其德法専用刑辟譬猶御馬棄其
衘勒而専用箠䇿其不制也可必矣夫無
衘勒而用箠䇿馬必傷車必敗無德法而
用刑民必流國必亡治國而無德法則民
無脩民無脩則迷惑失道如此上帝必以
其為亂天道也苟亂天道則刑罰暴上下
相諛莫知念患俱無道故也今人言惡
者必比之於桀紂其故何也其法不聽其

德不厚故民惡其殘虐莫不吁嗟朝夕祝
之升聞于天上帝不蠲降之以禍罰災害
並生用殄厥世故曰德法者御民之本古
之御天下者以六官總治焉冢宰之官以
成道司徒之官以成德宗
伯之官以成仁司馬之官以成聖
司冦之官以成義
司空之官以成禮六
官在手以為轡均仁以為納


故曰御四馬者執六轡御天下者正六
官是故善御馬者正身以總轡均馬力齊
馬心囘旋曲折唯其所之故可以取長道
可赴急疾此聖人所以御天地與人事之
法則也天子以内史為左右手以六官為
轡已而與三公為執六官均五敎齊五法
故亦唯其所引無不如志以之
道則國治以之德則國安

以之仁則國和以之聖則國
平以之禮則國安以
之義則國義此御政之術過
失人之情莫不有焉過而改之是爲不過
故官屬不理分職不明法政不一百事失
紀曰亂亂則飭冢宰地而不殖財
物不蕃萬民饑寒敎訓不行風俗淫僻人
民流散曰危危則飭司徒父子不親長幼
失序君臣上下乖離異志曰不和不和則

飭宗伯賢能而失官爵功勞而失賞禄
士卒疾怨兵弱不用曰不平不平
則飭司馬刑罰暴亂姦邪不勝曰不義不
義則飭司冦度量不審舉事失理都鄙不
脩財物失所曰貧貧則飭司空故御者同
是車馬或以取千里或不及數百里其所
謂進退緩急異也夫治者同是官法或以
致平或以致亂者亦其所以爲進退緩急
異也古者天子常以季冬考德正法以觀

治亂德盛者治也德薄者亂也故天子考
德則天下之治亂可坐廟堂之上而知之
夫德盛則法修德不盛則飭法與政咸德
而不衰故曰王者又以孟春
論之德及功能能德法者為有徳能行徳
法者為有行能成德法者為有功能
治德法者為有智故天子論吏而德法行
事治而功成夫季冬正法孟春論吏治國
之要

子夏問於孔子曰商聞易之生人及萬物
鳥獸昆蟲各有竒耦氣分不同
而凡人莫知其情唯
達德者能原其本焉天一地二人三三如
九九九八十一一主日日數十故人十月
而生八九七
十二偶以從竒竒主辰辰為月月主馬故
馬十二月而生
七九六十三三主斗斗主狗故狗三月

而生六九五十四四主時時主
豕故豕四月而生四九三十六
六為律律主鹿故鹿六月而生三九二十
七七主星星主虎故虎七月而生
二九一十八八主風風為蟲
故蟲八月而生其餘各
従其類矣鳥魚生隂而屬於陽故皆卵生
魚遊於水鳥遊於雲故立冬則燕雀入海
化為蛤蠶食而不飲蟬飲而不食蜉蝣不

飲不食萬物之所以不同介鱗夏食而冬
蟄齕吞者八竅而卵生齟
&KR3838;者九竅而胎生四
足者無羽翼戴角者無上齒無角無前齒
者膏無角無後齒者脂
晝生者類
父夜生者似母是以至隂主牝至陽主牡
敢問其然乎孔子曰然吾昔聞老耼亦如
汝之言子夏曰商聞山書曰地東西為緯

南北為經山為積德川為積刑髙者為生
下者為死丘陵為牡谿谷為牝蜯蛤龜珠
與日月而盛虚是故堅土
之人剛弱土之人柔墟土之人大沙土之
人細息土之人美㘪土之人醜
食水者善遊而耐寒食土者無心
而不息食木者多力而不治
食草者善走而愚食
桑者有緒而蛾食肉者勇毅而捍食氣者

神明而壽食穀者智恵而巧不食者不死
而神故曰羽蟲三百有六十而鳯為之長
毛蟲三百有六十而麟為之長甲蟲三百
有六十而龜為之長鱗蟲三百有六十而
龍為之長倮蟲三百有六十而人為之長
此乾巛之美也殊形異類之數王者
動必以道動靜必以道靜必順理以奉天
地之性而不害其所主謂之仁聖焉子夏
言終而出子貢進曰商之論也何如孔子

曰汝謂何也對曰微則微矣然則非治世
之待也孔子曰然各其所能

本命解第二十六
魯哀公問於孔子曰人之命與性何謂也
孔子對曰分於道謂之命
形於一謂之性
化於隂陽象形而發謂之生化窮數盡謂
之死故命者性之始也死者生之終也有

始則必有終矣人始生而有不具者五焉
目無見不能食不能行不能言不能化及
生三月而微煦然後有見八月
生齒然後能食三年顋合然後能言十有
六而精通然後能化隂窮反陽故隂以陽
變陽窮反隂故陽以隂化是以男子八月
生齒八嵗而齓女子七月生齒七嵗而齓
十有四而化一陽一隂竒偶相配
然後道合化成性命之

端形於此也公曰男子十六精通女子十
四而化是則可以生民矣而禮男子三十
而有室女子二十而有夫也豈不晚哉孔
子曰夫禮言其極不是過也男子二十而
冠有為人父之端女子十五許嫁有適人
之道於此而徃則自婚矣群生閉藏乎隂
而為化育之始故聖人因
時以合偶男子窮天數也極霜降而婦功
成嫁娶者行焉

冰泮而農桑起婚禮而殺於此


男子者任天道而長萬物者也知可
為知不可為知可言知不可言知可行知
不可行者是故審其倫而明其别謂之知
所以效匹夫之聽也女子者順男子
之敎而長其理者也是故無專
制之義而有三従之道幼従父兄既嫁従

夫夫死従子言無再醮之端
敎令不出於閨門事在供
酒食而已無閫外之非義也
不越境而奔喪
事無擅為行無獨成叅知而後動可驗而
後言晝不遊庭夜行以火所以效匹婦之
德也孔子遂言曰女有五不取
逆
家子者亂家子者世有刑人子

者有惡疾子者喪父長子
婦有七出三不去七出者
不順父母出者
無子者淫僻者嫉妬
者惡疾者多口舌者
竊盜者三不去者謂有所取
無所歸與共更三年之喪先貧賤後
富貴凡此聖人所以順男女之際重婚
姻之始也

孔子曰禮之所以象五行也其義
四時也故喪禮有舉焉有恩有義有節有
權其恩厚者其服重故為父母斬
衰三年以恩制者也門内之治恩掩義門
外之治義掩恩資於事父以事君而敬同
尊尊貴貴義之大也故為君亦服衰三年
以義制者也三日而食三月而沐期而練
毁不滅性不以死傷生喪不過三年齊衰
不補墳墓不修除服之日鼓素琴示民有

終也凡此以節制者也資於事父以事母
而愛同天無二日國無二君家無二尊以
治之故父在為母齊衰朞者見無二尊也
百官備百物具不言而事行者扶而起
言而後事行者杖而起身自
執事行者面垢而已此以權制者也
親始死三日不怠三月不懈朞悲號三年
憂哀之殺也聖人因殺以制節也
論禮第二十七

孔子閒居子張子貢言游侍論及於禮孔
子曰居汝三人者吾語汝以禮周流無不
遍也子貢越席而對曰敢問如何子曰敬
而不中禮謂之野恭而不中禮謂之給勇
而不中禮謂之逆子曰給奪慈仁
子貢曰敢問將
何以為此中禮者子曰禮乎夫禮所以制
中也子貢退言游進曰敢問禮也領惡而
全好者與子曰然子

貢問何也子曰郊社之禮所以仁鬼神也
禘嘗之禮所以仁昭穆也饋奠之禮所以
仁死喪也射饗之禮所以仁鄉黨也食饗
之禮所以仁賔客也明乎郊社之義禘甞
之禮治國其如指諸掌而已是故居家有
禮故長幼辨以之閨門有禮故三族和以
之朝廷有禮故官爵序以之田獵有禮故
戎事閑以之軍旅有禮故武功成是以宫
室得其度鼎俎得其象物得其時樂得其

節車得其軾鬼神得其享喪紀得其哀辯
説得其黨百官得其禮政事得其施
加於身而措於前凡衆之動得其
宜也言游退子張進曰敢問禮何謂也子
曰禮者即事之治也君子有其事必有其
治治國而無禮譬猶瞽之無相倀倀乎何
所之譬猶終夜有求於幽室之
中非燭何以見故無禮則手足無所措耳
目無所加進退揖讓無所制是故以其居

處長幼失其别閨門三族失其和朝廷官
爵失其序田獵戎事失其䇿軍旅武功失
其勢宫室失其度鼎俎失其象物失其時
樂失其節車失其軾鬼神失其享喪紀失
其哀辯説失其黨百官失其體政事失其
施加於身而措於前凡動之衆失其宜如
此則無以祖洽四海
子曰慎聽之汝三人者吾語汝禮猶有
九焉大饗有四焉

苟知此矣雖在畎畒之中事之
聖人矣兩軍相見揖讓而入
門入門而懸興揖讓而升堂升堂
而樂闋下管象舞夏籥序興
陳其薦俎序其禮
樂備其百官如此而後君子
知仁焉行中規旋中矩
鑾和中采薺客出以雍
徹以振羽是故君子

無物而不在於禮焉入門而金作示情也
升歌清廟示德也
下管象舞示事也是故古之
君子不必親相與言也以禮樂相示而已
夫禮者理也樂者節也無禮不動無節不
作不能詩於禮謬不能樂於禮素
於德薄於禮虚子貢作而問曰
然則䕫其窮與子曰
古之人與上古之人也達於禮而不達於

樂謂之素達於樂而不達於禮謂之偏
夫䕫達於樂而不達於禮是以傳
於此名也古之人也凡制度
在禮文爲在禮行之其在人乎三子者既
得聞此論於夫子也煥若發矇焉
子夏侍坐於孔子曰敢問詩云愷悌君子
民之父母何如斯可謂民之父母孔子曰
夫民之父母必達於禮樂之源以致五至
而行三無以横於天下四方有敗必先知

之此之謂民之父母子夏曰敢問何謂五
至孔子曰志之所至詩亦至焉詩之所至
禮亦至焉禮之所至樂亦至焉樂之所至
哀亦至焉詩禮相成哀樂相生是以正明
目而視之不可得而見傾耳而聽之不可
得而聞志氣塞于天地行之充于四海此
之謂五至矣子夏曰敢問何謂三無孔子
曰無聲之樂無體之禮無服之喪此之謂
三無子夏曰敢問三無何詩近之孔子曰

夙夜基命宥密無聲之樂也
威儀
逮逮不可選也無體之禮也凡民有喪扶
伏救之無服之喪也子夏曰言則美矣大
矣言盡於此而已孔子曰何謂其然吾語
汝其義猶有五起焉子夏曰何如孔
子曰無聲之樂氣志不違無體之禮威儀
遲遲無服之喪内恕孔悲無聲之樂所願
必従無體之禮上下和同無服之喪施及

萬邦既然而又奉之以三無私而勞天下
此之謂五起子夏曰何謂三無私孔子曰
天無私覆地無私載日月無私照其在詩
曰帝命不違至于湯齊湯降不遲
聖敬日躋
昭假遲遲上帝是祗
帝命式于九圍
是湯之德也子夏蹶然而起負墻而
立曰弟子敢不志之


孔子家語卷第六

孔子家語卷第七
觀鄉射第二十八
孔子觀於鄉射喟然歎曰射之以禮樂也
何以射何以聴修身而發而不失正鵠者
其唯賢者乎若夫不肖之人則將
安能以求飲詩云發彼有的以祈爾爵
祈求也求所中
以辭爵酒者所以
養老所以養病也求中以辭爵辭其養也

是故士使之射而弗能則辭以病懸弧之
義
於是退而與門人習射於矍相之圃蓋觀
者如堵墙焉射至於司馬使子路執弓矢
出列延謂射之者曰奔
軍之將亡國之大夫與為人後者不得入
其餘皆入蓋去者
半又使公罔之裘序點揚觶而語曰
㓜壯孝悌耆老好禮

不從流俗修身以俟死者在此位蓋去者
半序點揚觶而語曰好學不倦好禮不變
耄期稱道而不亂者此位
蓋僅有存焉射旣闋子路進曰
由與二三子者之爲司馬何如孔子曰能
用命矣
孔子曰吾觀於鄉而知王道之易易也
主人親速賔及介而衆賔從之至於
正門之外主人拜賔及介而衆自入貴賤

之義别矣三揖至於階三讓以賔升
拜至獻酬辭譲之節繁及介升則省矣至
于衆賔升而受爵坐祭立飲不酢而降殺
之義辯矣工入升歌三終主人獻賔

笙入三終主人又獻之
間歌三終
合樂三闋
工告樂備而遂出

一人揚觶乃立司正焉
知其能和樂而不流賔
酬主人主人酬介介酬衆賔賔少長以齒
終於沃洗者焉知其能弟長而無遺
矣降脱屨升座修爵無筭飲酒之節
旰不廢朝暮不廢夕賔出
主人拜送節文終遂焉知其能安燕而不
亂也貴賤旣明降殺旣辯和樂而不流弟
長而無遺安燕而不亂此五者足以正身

安國矣彼國安而天下安矣故曰吾觀於
鄉而知王道之易易也
子貢觀於蜡
孔子曰賜也樂乎對曰一國之人
皆若狂賜未知其爲樂也孔子曰百
日之勞一日之樂一日之澤非爾所知也

張而不弛文武弗能弛而不張文武弗爲
一張一弛文武之道也

郊問第二十九
定公問於孔子曰古之帝王必郊祀其祖
以配天何也孔子對曰萬物本於天人本
乎祖郊之祭也大報本反始也故以配上
帝天垂象聖人則之郊所以明天道也公
曰寡人聞郊而莫同何也孔子曰郊之祭
也迎長日之至也大報
天而主日配以月故周之始郊其月以日
至其日用上辛至於啓蟄之月則又祈榖

于上帝


此二者天子之禮也魯無
冬至大郊之事降殺於天子是以不同也
公曰其言郊何也孔子曰兆正於南所以
就陽位也於郊故謂之郊焉



曰其牲器
何如孔子曰上帝之牛角蠒栗必在滌三
月后稷之牛唯具
所以别事天神與人鬼也
牲用騂尚赤也用犢貴誠也掃
地而祭於其質也器用
陶匏以象天地之性也
萬物無可稱之者故因其自然之體
也公曰天子之郊其禮儀可得聞乎孔子

對曰臣聞天子卜郊則受命于祖廟而作
龜于禰宫尊祖親
考之義也卜之日王親立于澤宫以聴誓
命受教諌之義也
旣卜獻命庫門之内所以誡百官
也將郊則天子皮弁以聴報示民嚴上也
郊之日喪者不敢哭
凶服者不敢入國門汜埽清路行者必止
弗命而民聴敬之至也

天子大裘以黼之被衮
象天
乗素車貴其質也旂十有二旒龍章而設
以日月所以法天也旣至泰壇王脱裘矣
服衮以臨燔柴戴冕璪十有二旒則天數
也臣聞之誦詩三百不足以一獻一
獻之禮不足以大饗大饗之禮不
足以大旅大旅具矣不足以饗帝
是以君子無敢輕議於禮者也

五刑解第三十
冉有問於孔子曰古者三皇五帝不用五
刑信乎孔子曰聖人之設防貴其不犯也
制五刑而不用所以為至治也凡夫之為
姦邪竊盜靡法妄行者生於不足不足生
於無度無度則小者偷盗大者侈靡各不
知節是以上有制度則民知所止民知所
止則不犯故雖有姦邪賊盜靡法妄行之
嶽而無陷刑之民不孝者生於不仁不仁

者生於喪祭之禮明喪祭之禮所以教仁
愛也能教仁愛則喪思慕祭祀不解人子
饋養之道喪祭之
禮明則民孝矣故雖有不孝之獄而無陷
刑之民殺上者生於不義義所以别貴賤
明尊卑也貴賤有别尊卑有序則民莫不
尊上而敬長朝聘之禮者所以明義也義
必明則民不犯故雖有殺上之獄而無陷
刑之民鬬變者生於相陵相陵者生於長

㓜無序而遺敬讓鄉飲酒之禮者所
以明長幼之序而崇敬讓也長幼必序民
懷敬譲故雖有鬬變之獄而無陷刑之民
淫亂者生於男女無别男女無别則夫婦
失義禮聘享者所以别男女明夫婦之義
也男女旣别夫婦既明故雖有淫亂之獄
而無陷刑之民此五者刑罰之所以生各
有源焉不豫塞其源而輙繩之以刑是謂
為民設穽而陷之刑罰之源生於嗜慾不

節夫禮度者所以禦民之嗜慾而明好惡
順天之道禮度既陳五教畢修而民猶或
未化尚必明其法典以申固之
其犯姦邪靡法妄行之獄者則飭制量
之度有犯不孝之獄者則飭喪祭之禮有
犯殺上之獄者則飭朝覲之禮有犯鬬變
之獄者則飭鄉飲酒之禮有犯淫亂之獄
者則飭婚聘之禮三皇五帝之所化民者
如此雖有五刑之用不亦可乎孔子曰大

罪有五而殺人為下逆天地者罪及五世
誣文武者罪及四世逆人倫者罪及三世
謀鬼神者罪及二世手殺人者罪及其身
故曰大罪有五而殺人為下矣
冉有問於孔子曰先王制法使刑不上於
大夫禮不下於庶人然則大夫犯罪不可
以加刑庶人之行事不可以治於禮乎孔
子曰不然凡治君子以禮御其心所以屬
之以廉耻之節也故古之大夫其有坐不

廉汙穢而退放之者不謂之不廉汙穢而
退放則曰簠簋不飭有坐淫亂男女
無别者不謂之淫亂男女無别則曰帷幕
不修也有坐罔上不忠者不謂之罔上不
忠則曰臣節未著有坐罷軟不勝任者不
謂之罷軟不勝任則曰下官不職
有坐干國之紀者不謂之干國
之紀則曰行事不請此五者大夫
旣自定有罪名矣而猶不忍斥然正以呼

之也旣而爲之諱所以愧耻之是故大夫
之罪其在五刑之域者聞而譴發
則白冠釐纓盤水加劍造乎闕而自請
罪君不使有司執縳牽掣而加之也其有
大罪者聞命則北面再拜跪而自裁君不
使人捽引而刑殺曰子大夫自取之
耳吾遇子有禮矣以刑不上大夫而大夫
亦不失其罪者教使然也所謂禮不下庶
人者以庶人遽其事而不能充禮故不責

之以備禮也冉有跪然免席曰言則美矣
求未之聞退而記之
刑政第三十一
仲弓問於孔子曰雍聞至刑無所用政至
政無所用刑至刑無所用政桀紂之世是
也至政無所用刑成康之世是也信乎孔
子曰聖人之治化也必刑政相參焉太上
以徳教民而以禮齊之其次以政言導民
以刑禁之刑不刑也化之弗變導之弗從

傷義以敗俗於是乎用刑矣顓五刑必即
天倫行刑罰則輕無赦
刑侀也侀成也壹成而不可
更故君子盡心焉仲弓曰古之聽訟
尤罰麗於事不以其心可得聞乎
孔子曰凡聴五刑之
訟必原父子之情立君臣之義以權之意
論輕重之序慎測淺深之量以别之
悉其聰明正其忠愛以盡之大司寇正刑

明辟以察獄獄必三訊焉
有指無簡則不聴也
附從輕赦從重
疑獄則泛與衆共之疑則赦之皆以小大
之比成也是故爵人必於朝與衆共
之也刑人必於市與衆棄之也古者公家
不畜刑人大夫弗養也士遇之塗以弗與
之言屏諸四方唯其所之不及與政弗欲
生之也仲弓曰聴獄獄之成成何官孔子

曰成獄成於吏吏以獄成告於正
正旣聴之乃告大司寇聴之乃奉於王
王命三公卿士叅聴棘木之下
然後乃以獄之
成疑于王王三宥之以聴命
而制刑焉所以重之也
仲弓曰其禁何禁孔子曰巧言破律
遁名改作執左道與亂政者殺
作淫聲造異服設伎

奇器以蕩上心者殺行
偽而堅言詐而辯學非
而博順非而澤以惑衆者殺假於
鬼神時日卜筮以疑衆者殺此四誅者不
以聴仲弓曰其禁盡於此而已孔
子曰此其急者其餘禁者十有四焉命服
命車不粥於市珪璋璧琮不粥
於市宗廟之器不粥於市兵車旍旗不粥
於市犧牲秬鬯不粥於市戎器兵甲不粥

於市用器不中度不粥於市布帛精
麤不中數廣狹不中量不粥於市姦色亂
正色不粥於市文錦珠玉之器雕飾靡麗
不粥於市衣服飲食不粥於市
菓實不時不粥於市五木
不中伐不粥於市鳥獸魚鼈不中殺不粥
於市凡執此禁以齊衆者不赦過也
禮運第三十二
孔子為魯司寇與於蜡旣賔事畢

乃出遊於觀之上喟然
而嘆言偃侍曰夫子何嘆也孔子曰昔大
道之行與三代之英
吾未之逮也而有記焉大道之行天
下為公選賢與能講信修睦
故人不獨親其親不獨子其子
老有所終壯有所用矜寡孤疾皆有所養
貨惡其棄於地不必藏於己力惡其不出
於身不必為人是以姦

謀閉而不興盜竊亂賊不作故外户而不
閉謂之大同今大道旣隠天下為家各親
其親各子其子貨則為己力則為人大人
世及以為常城郭溝池以為固禹湯文武
成王周公由此而選未有不謹
於禮禮之所興與天地並如有不由禮而
在位者則以為殃言偃復問曰如此乎禮
之急也孔子曰夫禮先王所以承天之道
以治人之情列其鬼神達於喪祭鄉射冠

㛰朝聘故聖人以禮示之則天下國家可
得以禮正矣言偃曰今之在位莫知由禮
何也孔子曰嗚呼哀哉我觀周道幽厲傷
也吾捨魯何適
夫魯之郊及禘皆非禮周公
其已衰矣𣏌之郊也禹
宋之郊也契是天子之事
守也天子以𣏌宋二王之後周公攝政致
太平而與天子同是禮也諸侯祭社稷宗

廟上下皆奉其典而祝嘏莫敢易其常法
是謂大嘉今使祝嘏辭説徒藏於宗祝巫
史非禮也是謂幽國
醆斚及尸君非禮也
是謂僭君冕弁兵車藏於私家非
禮也
是謂脅君大夫具官祭器
不假聲樂皆具非禮也
是為亂國故仕於公曰臣仕於家曰僕

三年之喪與新有㛰者朞不使也以衰嘗
入朝與家僕雜居齊齒非禮也是謂臣與
君共國天子有田以處其子孫諸侯有國
以處其子孫大夫有采以處其子孫是謂
制度天子適諸侯必舍其宗廟而不禮籍
入是謂天子壞
法亂紀諸侯非問疾弔喪而入諸臣之家
是謂君臣為謔夫禮者君之柄所
以别嫌明㣲儐鬼神考制度列仁義立政


此聖人所以藏身之固也
聖人參於天地並於鬼神以治政也處
其所存禮之序也翫其所樂民之治也
天生時地生財
人其父生而師教之四者君以政用之所
以立於無過之地
君者人所明非明人者也
人所養非養人者也人所事非事人者也
夫君者明人則有過故養

人則不足事人則失位故百
姓明君以自治養君以自安事君以自顯
是以禮達而分定人皆愛其死而患其生
是故用人之智去其詐
用人之勇去其怒用人之仁去其貪國有
患君死社稷爲之義大夫死宗廟爲之變
凡聖人能
以天下為一家以中國為一人非意之
必知其情從於其義明於其利

達於其患然後為之何謂人情喜怒哀懼
愛惡欲七者弗學而能何謂人義父慈子
孝兄良弟悌夫義婦聴長恵㓜順君仁臣
忠十者謂之人義講信修睦謂之人利爭
奪相殺謂之人患聖人之所以治人七情
脩十義講信脩睦尚辭譲去爭奪舍禮何
以治之飲食男女人之大欲存焉死亡貧
苦人之大惡存焉欲惡者人之大端人藏
其心不可測度美惡皆在其心不見其色

欲一以窮之舍禮何以哉故人者天地之
徳隂陽之交鬼神之會五行之秀天秉陽
垂日星地秉隂載於山川播五行於四時
和四氣而後月生
是以三五而盈三五而缺
五行之動共相竭也
五行四氣十二月還相為
本五聲五律十二管還相為宫
五味六

和十二食還相為質
五色六章十
二衣還相為主
故人者天地之心
而五行之端
食味别聲被色而生者聖人作則必
以天地為本以隂陽為端以四時為柄以
日星為紀月以為量鬼神以為徒五行以
為質禮義以為器人情以為田四靈以為

畜以天地為本故物可舉
以隂陽為端故情可睹以四時為
柄故事可勸以日星為紀
故業可别月以為量
故功有藝鬼神以
為徒故事有守五行以為質故
事可復也禮義以為器故
事行有考人情以為田四靈以為畜
何謂四靈麟鳳龜龍謂

之四靈故龍以為畜而魚鮪不諗鳳
以為畜而鳥不&KR1452;麟以為畜而獸不狘
龜以為畜而人情不失
先王秉
蓍龜列祭祀瘞繒宣祝嘏
設制度祝嘏辭
說故國有禮官有御職有序先王患禮
之不達於下故饗帝于郊所以定天位也
祀社於國所以列地利也禘祖廟所以本

仁也旅山川所以儐鬼神也祭五祀所以
本事也故宗祝在廟三公在朝三老在學
王前巫而後史卜蓍瞽侑皆在左
右王中心無爲也以守至正是以禮行于
郊而百神受職禮行於社而百貨可極禮
行於祖廟而孝慈服焉禮行
於五祀而正法則焉故郊社宗廟山川五
祀義之脩而禮之藏夫禮必本於
太一分而為天地轉而為隂陽變

而為四時列而為鬼神其降曰命
其官於天也
協於分藝其居於人也曰養
所以講信修睦而固人之肌膚之會
筋骸之束者所以養生送死事鬼神之大
端所以達天道順人情之大竇唯聖人為
知禮之不可以已也故破國喪家亡人必
先去其禮禮之於人猶酒之有蘖也君子
以厚小人以薄聖人脩義之柄禮之序以

治人情人情者聖王之田也修禮以耕之
陳義以種之講學以耨之本仁以聚
之播樂以安之故禮者義之實也協諸義
而協則禮雖先王未有可以義起焉義者
藝之分仁之節協於藝講於仁得之者强
失之者喪仁者義之本順之體得之者尊
故治國不以禮猶無耜而耕為禮而不本
於義猶耕之而弗種為而不講於學猶種
而弗耨講之以學而不合以仁猶耨而不

穫合之以仁而不安之以樂猶穫而弗食
安之以樂而不達於順猶食而不肥四體
旣正膚革充盈人之肥也父子篤兄弟睦
夫婦和家之肥也大臣法小臣廉官職相
序君臣相正國之肥也天子以徳為車以
樂為御諸侯以禮相與大夫以法相序士
以信相考百姓以睦相守天下之肥也是
謂大順順者所以養生送死事鬼神之常
也故事大積焉而不苑並行而不謬

細行而不失深而通茂而有間連而
不相及動而不相害此順之至也明
於順然後乃能守危夫禮之不
同不豐殺所以持情而合危也山者
不使居川渚者不使居原用水火金木飲
食必時
冬合男女
春頒爵位必當年徳皆所順也用民必順
故無水旱昆蟲之災民無凶饑妖孽

之疾天不愛其道地不愛其寶人不愛其
情是以天降甘露地出醴泉山出器車
河出馬圗鳳凰麒麟
皆在郊掫龜龍在宫沼其餘鳥獸及卵胎
皆可俯而窺也則是無故先王能循禮以
達義體信以達順此順之實也
孔子家語卷第七



孔子家語卷第八
冠頌第三十三
邾隠公旣即位將冠使大夫因孟懿子問
禮於孔子子曰其禮如世子之冠冠於阼
者以著代也醮於客位加其
有成
三加彌尊導喻其志
冠而字之敬其名也雖天子之元子
猶士也其禮無變天下無生而貴者故也

行冠事必於祖廟以祼享之禮以將之
以金石之樂節之
所以自卑而尊先祖示不敢擅懿子
曰天子未冠即位長亦冠也孔子曰古者
王世子雖㓜其即位則尊爲人君人君治
成人之事者何冠之有懿子曰然則諸侯
之冠異天子與孔子曰
君薨而世子主䘮是亦冠也巳人君無所
殊也懿子曰今邾君之冠非

禮也孔子曰諸侯之有
冠禮也夏之末造也有自來
矣今無譏焉天子冠者武王
崩成王年十有三而嗣立周公居冢宰攝
政以治天下明年夏六月旣葬

冠成王而朝于祖以見
諸侯亦有君也周公命祝雍作頌曰祝王
達而未㓜祝雍辭曰使王近於民

逺於年嗇於時恵於財親
賢而任能其頌曰令月吉日王始加元服
去王㓜志服衮職欽若昊命
六合是式率爾祖考
永永無極此周公之制也懿子曰諸侯之
冠其所以為賓主何也孔子曰公冠則以
卿為賓無介公自為主迎賓揖升自阼立
于席北其醴也則如士饗之以三獻之禮
旣醴降自阼階諸侯非公而自為主者其

所以異皆降自西階玄端與皮弁
異朝服素畢公
冠四加玄冕祭其酬幣于賓
則束帛乘馬王太
子庻子之冠擬焉皆天
子自為三其禮與士無變饗食賔也皆同
懿子曰始冠必加緇布之冠何也孔子曰
示不忘古太古冠布齋則緇之其緌也吾
未之聞今則冠而

幣之可也懿子曰三王之
冠其異何也孔子曰周弁殷哻夏收一也
三王共皮弁素緌委貌周道也章甫
殷道也毋追夏后氏之道也
廟制第三十四
衛將軍文子將立三軍之廟於其家
使子羔訪於孔子子曰公廟設於私家
非古禮之所及吾弗知子羔曰敢問尊卑
上下立廟之制可得而聞乎孔子曰天下


廟合而享嘗乃止庻人無廟四時
祭於寢此自有虞以至于周之所不變也



凡四代帝王之所謂郊者
皆以配天其所謂禘者皆五年大祭之所
及也應爲太祖者則其廟不
毁不及太祖雖在禘郊其廟則毁矣



古者祖有功而宗有德謂之祖宗
者其廟皆不毁


子羔問曰祭典云昔有虞氏祖顓頊而宗
堯夏后氏亦祖顓頊而宗禹殷人祖契而
宗湯周人祖文王而宗武王此四祖四宗

或乃異代或其考祖之有功徳其廟可也
若有虞宗堯夏祖顓頊皆異代之有功徳
者也亦可以存其廟乎孔子曰善如汝所
聞也如殷周之祖宗其廟可以不毁其他
祖宗者功徳不殊雖在殊代亦可以無疑
矣詩云蔽芾甘棠勿翦勿伐邵伯所憇
周人之於邵公也愛其人猶
敬其所舍之樹况祖宗其功徳而可以不
尊奉其廟焉

辯樂解第三十五
孔子學琴於師襄子襄子曰吾雖以擊磬
為官然能於琴今子於琴已習可以益矣
孔子曰丘未得其數也有間曰已習其數
可以益矣孔子曰丘未得其志也有間曰
已習其志可以益矣孔子曰丘未得其為
人也有間曰孔子有所謬然思焉
有所睪然髙望而逺眺
曰丘迨得其為人矣近黮而黑

頎然長曠如望羊
奄有四方
非文王其孰能為此師襄子避席葉拱而
對曰君子聖人也其傳曰文王
操
子路鼓琴孔子聞之謂冉有曰甚矣由之
不才也夫先王之制音也奏中聲以為節
流入於南不歸於北夫南者生育之鄉北
者殺伐之城故君子之音温柔居中以飬

生育之氣憂愁之感不加于心也暴厲之
動不在于體也夫然者乃所謂治安之風
也小人之音則不然亢麗微末以象殺伐
之氣中和之感不載於心温和之動不存
于體夫然者乃所以為亂之風昔者舜彈
五絃之琴造南風之詩其詩曰南風之薫
兮可以解吾民之愠兮南風之時兮可以
阜吾民之財兮唯脩此化故其興
也勃焉徳如泉流至于今王公大人述而

弗忘殷紂好為北鄙之聲其廢也忽焉至
于今王公大人舉以為誡夫舜起布衣積
徳含和而終以帝紂為天子荒淫暴亂而
終以亡非各所修之致乎由今也匹夫之
徒曾無意于先王之制而習亡國之聲豈
能保其六七尺之體哉冉有以告子路子
路懼而自悔靜思不食以至骨立夫子曰
過而能改其進矣乎
周賔牟賈侍坐於孔子孔子與之言及樂

曰夫武之備誡之以久何也
對曰病疾不得其衆
詠歎之淫液之何也對曰恐不
逮事發揚蹈厲之巳蚤何
也對曰及時事武
坐致右而軒左何也對曰非
武坐聲淫及商何也對曰非
武音也孔子曰若
非武音則何音也對曰有司失其傳也孔

子曰唯丘聞諸萇弘若非吾子之言是也
若非有司失其傳則武王之志荒矣賔牟
賈起免席而請曰夫武之備誡之以久則
旣聞命矣敢問遲矣而又久立於綴何也
子曰居吾語爾夫樂者象成者也
總干而山立武王之事也
發揚蹈厲太公之志也武亂皆坐周
邵之治也且夫武始成
而北出再成而㓕商三成而南反

四成而南國是疆五成而分陜
周公左邵公右六成而復綴以崇
其天子焉衆夾振焉而
四伐所以盛威於中國
分陜而進所以事蚤濟
久立於綴所以待諸侯之至也今汝
獨未聞牧野之語乎武王克殷而反商之
政未及下車則封黃帝之後於薊封帝堯
之後於祝封帝舜之後於陳下車又封夏


之士使為諸侯命之曰鞬橐
然
後天下知武王之不復用兵也散軍而修
郊射左射以貍首右射以騶虞
而貫革之射息也禆冕
搢笏而虎賁之士脱劍
郊祀后稷而民知尊父焉配明堂而
民知孝焉朝覲然後諸侯知所以臣耕籍
然後民知所以敬親六者

天下之大教也食三老五更於太學天子
袒而割牲執醬而饋執爵而酳
冕而總干所以教諸侯之弟也
如此則周道四達禮樂交通夫武之遲久
不亦宜乎
問玉第三十六
子貢問於孔子曰敢問君子貴玉而賤珉
何也為玉之寡而珉多歟孔子
曰非為玉之寡故貴之珉之多故賤之夫

昔者君子比徳於玉温潤而澤仁也縝密
以栗智也廉而不劌
義也垂之如墜禮也
叩之其聲清越而長其終則詘然樂矣
瑕不掩瑜瑜不掩瑕忠
也孚尹旁達信也
氣如白虹天也精神見于山川地也
珪璋特達徳也天下莫不貴者道
也詩云言念君子温其如玉故君子貴之

也
孔子曰入其國其教可知也其為人也温
柔敦厚詩教也䟽通知逺書教也廣博易
良樂教也㓗靜精微易教也恭儉莊敬禮
教也屬辭比事春秋教也故詩之失愚
書之失誣樂之失奢易之失賊
禮之失煩春秋之失亂其為人也
温柔敦厚而不愚則深於詩者矣䟽通知
逺而不誣則深於書者矣廣博易良而不

奢則深於樂者矣㓗靜精微而不賊則深
於易者矣恭儉莊敬而不煩則深於禮者
屬辭比事而不亂則深於春秋者矣天有
四時者春夏秋冬風雨霜露無非教也地
載神氣吐納雷霆流形庶物無非教也清
明在躬氣志如神有物
將至其兆必先是故
天地之教與聖人相參其在詩曰嵩髙惟
嶽峻極于天惟嶽降神生甫及申


問孔子曰師爾以為必布几筵揖讓升降
酌獻酬酢然後謂之禮乎爾以必行綴兆
執羽籥作鐘鼓然後謂之樂乎言而可履
禮也行而可樂樂也聖人
力此二者以躬巳南面是故天下太平萬
民順伏百官承事上下有禮也夫禮之所
以興衆之所以治也禮之所以廢衆之所
以亂也目巧之室則有隩阼
席則有上下車則有

左右行則並隨立則有列序古之義也室
而無隩阼則亂於堂室矣席而無上下則
亂於席次矣車而無左右則亂
於車上矣行而無並隨則亂於階塗矣
列而無次序則亂於著矣
昔者明王聖人辯貴賤長㓜
正男女内外序親踈逺近而莫敢相踰越
者皆由此塗出也
屈節解第三十七

子路問於孔子曰由聞丈夫居世富貴不
能有益於物處貧賤之地而不
能屈節以求伸則不足以論乎人之域矣
孔子曰君子之行巳期於必達於巳可以
屈則屈可以伸則伸故屈節者所以有待
求伸者所以及時是以雖受屈
而不毁其節志達而不犯於義
孔子在衛聞齊國田常將欲為亂
而憚鮑晏因欲移其兵以

伐魯孔子㑹諸弟子而告之曰魯父母之
國不可不救不忍視其受敵今吾欲屈節
於田常以救魯二三子誰爲使於是子路
曰請徃齊孔子弗許子張請徃又弗許子
石請徃又弗許三子退謂子貢曰今夫子
欲屈節以救父母之國吾三人請使而不
獲徃此則吾子用辯之時也吾子盍請行
焉子貢請使夫子許之遂如齊説田常曰
今子欲收功於魯實難不若移兵於吳則

易田常不悦子貢曰夫憂在内者攻
强憂在外者攻弱吾聞子三封而三不成
是則大臣不聽令戰勝以驕主破國以尊
臣而子之功不與焉則
交日䟽於主而與大臣爭如此則子之位
危矣田常曰善然兵甲巳加魯矣不可更
如何子貢曰緩師吾請於吳令救魯
而伐齊子因以兵迎之田常許諾子貢遂
南說吳王曰王者不滅國霸者無强敵千

鈞之重加銖兩而移今以齊國而私千乘
之魯與吾爭強甚為王患之且夫救魯以
顯名以撫泗上諸侯誅暴齊以服晉
利莫大焉名存亡魯實困强齊智者不疑
吳王曰善然吳常困越越王今苦身飬士
有報吳之心子待我先越然後乃可子貢
曰越之勁不過魯吳之彊不過齊而王置
齊而伐越則齊必私魯矣王方以存亡繼
絶之名棄齊而伐小越非勇也勇者不避

難仁者不窮約智者不失時義者不
絶世今存越示天下以仁救魯伐齊威加
晉國諸侯必相率而朝霸業盛矣且王必
惡越臣請見越君令出兵以從此則實害
越而名從諸侯以伐齊吳王悦乃遣子貢
之越越王郊迎而自爲子貢御曰此蠻夷
之國大夫何足儼然辱而臨之子貢曰今
者吾説吳王以救魯伐齊其志欲之
而心畏越曰待我伐越而後可則破越必

矣且無報人之志而令人疑之拙矣有報
人之意而使人知之殆乎事未發而先聞
者危矣三者舉事之患也勾踐頓首曰孤
嘗不料力而興吳難受困㑹稽痛於
骨髓日夜焦唇乾舌徒欲與吳王接踵而
死孤之願也今大夫幸告以利害子貢曰
吳王爲人猛暴群臣不堪國家疲弊百姓
怨上大臣内變申胥以諫死大宰
嚭用事此則報吳之時也王

誠能發卒佐之以邀射其志而重寶
以悦其心卑辭以尊其禮則其伐齊必矣
此聖人所謂屈節求其達者也彼戰不勝
王之福若勝則必以兵臨晉臣還北請見
晉君共攻之其弱吳必矣鋭兵盡於齊重
甲困於晉而王制其弊焉越王頓首許諾
子貢返五日越使大夫文種頓首言於吳
王曰越悉境内之士三千人以事吳吳王
告子貢曰越王欲身從寡人可乎子貢曰

悉人之率衆又從其君非義也吳王乃受
越王卒謝留勾踐遂自發國内之兵以伐
齊敗之子貢遂北見晉君令承其弊吳晉
遂遇於黃池越王襲吳之國吳王歸與越
戰㓕焉孔子曰夫其亂齊存魯吾之始願
若能强晉以弊吳使吳亡而越霸者賜之
說之也美言傷信慎言哉

孔子弟子有宓子賤者仕於魯為單父宰

恐魯君聽讒言使巳不得行其政於
是辭行故請君之近史二人與之俱至官
宓子戒其邑吏令二史書方書輙掣
其肘書不善則從而怒之二史患之辭請
歸魯宓子曰子之書甚不善子勉而歸矣
二史歸報於君曰宓子使臣書而掣肘書
惡而又怒臣邑吏皆笑之此臣所以去之
而來也魯君以問孔子子曰宓不齊君子
也其才任霸王之佐屈節治單父將以自

試也意者以此為諫乎公窹太息而歎曰
此寡人之不肖寡人亂宓子之政而責其
善者非矣微二史寡人無以知其過微夫
子寡人無以自窹遽發所愛之使告宓子
曰自今已徃單父非吾有也從子之制有
便於民者子决為之五年一言其要宓子
敬奉詔遂得行其政於是單父治焉躬敦
厚明親親尚篤敬施至仁加懇誠致忠信
百姓化之齊人攻魯道由單父單父之老

請曰麥已熟矣今齊冦至不及人人自收
其麥請放民出皆穫傳郭之麥可以益糧
且不資於冦三請而宓子不聽俄而齊冦
逮于麥季孫聞之怒使人以讓宓子曰民
寒耕熱耘曾不得食豈不哀哉不知猶可
以告者而子不聽非所以爲民也宓子蹵
然曰今兹無麥明年可樹若使不耕者穫
是使民樂有冦且得單父一歲之麥
於魯不加强䘮之不加弱若使民有

自取之心其創必數世不息季孫聞之赧
然而愧曰地若可入吾豈忍見宓子哉
三年孔子使巫馬期逺觀政焉巫馬期
隂免衣衣弊裘入單父界見
夜漁者得魚輙舍之巫馬期問焉曰
凡漁者爲得何以得魚即舍之漁者曰魚
之大者名爲䲖吾大夫愛之其小者名爲
鱦吾大夫欲
長之是以得二者輙舍之巫馬期返以告

孔子曰宓子之徳至使民闇行若有嚴刑
於旁敢問宓子何行而得於是孔子曰吾
嘗與之言曰誠於此者刑乎彼宓子行此
術於單父也
孔子之舊曰原壤其毋死夫子將助之以
沐槨子路曰由也昔者聞諸夫子曰無友
不如巳者過則勿憚改夫子憚矣姑巳若
何孔子曰凡民有喪匍匐救之况
故舊乎非友也吾其徃及為槨原壤登木

曰久矣予之不託於音也遂歌曰狸首之
班然執女手之卷然夫子爲之隱佯
不聞以過之子路曰夫子屈節而極於此
失其與矣豈未可以巳乎孔子曰吾聞之
親者不失其爲親也故者不失其為故也
孔子家語卷第八

孔子家語卷第九
七十二弟子解第三十八
顔囘魯人字子淵年二十九而髪白三十
一早死孔子曰自吾有囘門人日益親囘
之德行著名孔子稱其仁焉
閔損魯人字子騫以德行著名孔子稱其
孝焉
冉耕魯人字伯牛以德行著名有惡疾孔
子曰命也夫

冉雍字仲弓伯牛之宗族生於不肖之父
以德行著名
宰予字子我魯人有口才著名
端木賜字子貢衛人有口才著名
冉求字子有仲弓之族有才藝以政事著
名
仲由弁人字子路有勇力才藝以政事著
名
言偃魯人字子游以文學著名

卜商衛人無以尚之嘗返衞見讀史志者
云晉師伐秦三豕渡河子夏曰非也己亥
耳讀史志曰問諸晉史果曰巳亥於是衞
以子夏爲聖孔子卒後教於西河之上魏
文侯師事之而諮國政焉
顓孫師陳人字子張少孔子四十八歳爲
人有容貌資質寛冲博接從容自務居不
務立於仁義之行
孔子門人友之而

弗敬
曾參南武城人字子輿少孔子四十六歳
志存孝道故孔子因之以作孝經齊嘗聘
欲與爲卿而不就曰吾父母老食人之禄
則憂人之事故吾不忍逺親而爲人役參
後母遇之無恩而供飬不衰及其妻以藜
烝不熟因出之人曰非七出也參曰藜烝
小物耳吾欲使熟而不用吾命况大事乎
遂出之終身不取妻其子元請焉告其子

曰髙宗以後妻殺孝巳尹吉甫以後妻放
伯竒吾上不及髙宗中不比吉甫庸知其
得免於非乎
澹臺滅明武城人字子羽少孔子四十九
歳有君子之姿孔子嘗以容貌望其才其
才不充孔子之望然其爲人公正無私以
取與去就以諾爲名仕魯爲大夫也
髙柴齊人髙氏之别族字子羔少孔子四
十歳長不過六尺狀貌甚惡爲人篤孝而

有法正少居魯見知名於孔子之門仕爲
武城宰
宓不齊魯人字子賤少孔子四十九嵗仕
爲單父宰有才智仁愛百姓不忍欺孔子
大之
樊湏魯人字子遲少孔子四十六歳弱仕
於季氏
有若魯人字子有少孔子三十六歳爲人
强識好古道公

公西赤魯人字子華少孔子四十二歳束
帶立朝閑賔主之儀
原憲宋人字子思少孔子三十六嵗清淨
守節貧而樂道孔子爲魯司冦原憲嘗爲
孔子宰孔子卒後原憲退隱居于衞
公冶長魯人字子長爲人能忍耻孔子以
女妻之
南宫縚魯人字子容以智自將世清不廢
世濁不洿孔子以兄子妻之

公析哀齊人字季沉鄙天下多仕於大夫
家者是故未嘗屈節人臣孔子特歎貴之
曾㸃曾參父字子晢疾時禮教不行欲修
之孔子善焉論語所謂浴乎沂風乎舞雩
之下
顔由顔囘父字季路孔子始教學於闕里
而受學少孔子六嵗
商瞿魯人字子木少孔子二十九嵗特好
易孔子傳之志焉

漆雕開蔡人字子若少孔子十一嵗習尚
書不樂仕孔子曰子之齒可以仕矣時將
過子若報其書曰吾斯之未能信
孔子悦焉
公良儒陳人字子正賢而有勇孔子周行
常以家車五乗從
秦商魯人字不慈少孔子四嵗其父堇父
與孔子父叔梁紇俱力聞
顔刻魯人字子驕少孔子五十嵗孔子適

衛子驕爲僕衛靈公與夫人南子同車出
而令宦者雍梁參乘使孔子爲次乗遊過
市孔子耻之顔刻曰夫子何耻之孔子曰
詩云覯爾新婚以慰我心乃歎曰吾未
見好德如好色者也
司馬黎耕宋人字子牛牛爲性躁好言語
見兄桓魋行惡牛常憂之
巫馬期陳人字子期少孔子三十嵗孔子
將近行命從者皆持葢巳而果雨巫馬期

問曰旦無雲旣日出而夫子命持雨具敢
問何以知之孔子曰昨暮月宿畢詩不云
乎月離於畢俾滂沱矣以此知之
梁鱣齊人字叔魚少孔子三十九嵗年三
十未有子欲出其妻商瞿謂曰子未也昔
吾年三十八無子吾母爲吾更取室夫子
使吾之齊母欲請留吾夫子曰無憂也瞿
過四十當有五丈夫今果然吾恐子自晚
生耳未必妻之過從之二年而有子

琴牢衛人字子開一字張與宗魯友聞宗
魯死欲徃弔焉孔子弗許曰非義也
冉儒魯人字子魚少孔子五十歳
顔辛魯人字子桺少孔子四十六歳
伯䖍字楷少孔子五十歳
公孫寵衞人字子石少孔子五十三歳
曹䘏少孔子五十嵗
陳亢陳人字子亢一字子禽少孔子四十
嵗

叔仲㑹魯人字子期少孔子五十歲與孔
琁年相比毎孺子之執筆記事於夫子二
人迭侍左右孟武伯見孔子而問曰此二
孺子之㓜也於學豈能識於壯哉孔子曰
然少成則若性也習慣若自然也
秦祖字子南
奚蒧字子偕
公祖兹字子之
廉潔字子曹

公西與字子上
宰父黑字子黑
公西减字子尚
穰駟赤字子從
冉季字子産
薛邦字子從
石處字里之
懸亶字子象
左郢字子行

狄黑字哲之
商澤字子秀
任不齊字子選
榮祈字子祺
顔噲字子聲
原桃字子籍
公肩字子仲
秦非字子之
漆雕從字子文

燕級字子思
公夏守字子乘
勾井疆字子疆
歩叔乗字子車
石子蜀字子明
邽選字子飲
施之常字子常
申績字子周
樂欣字子聲

顔之僕字子叔
孔弗字子蔑
漆雕侈字子歛
懸成字子横
顔相字子襄
　右件夫子七十二人弟子皆升堂入室
　者
本姓解第三十九
孔子之先宋之後也微子啓帝乙之元子

紂之庶兄以圻内諸侯入爲王卿士微國
名子爵初武王尅殷封紂之子武庚於朝
歌使奉湯祀武王崩而與管蔡霍三叔作
難周公相成王東征之二年罪人斯得乃
命微子於殷後作微子之命由之與國于
宋徙殷之子孫唯微子先徃仕周故封之
賢其弟曰仲思名衍或名泄嗣微之後故
號微仲生宋公稽胄子雖遷爵易位而班
級不及其故者得以故官爲稱故二微雖

爲宋公而猶以微之號自終至于稽乃稱
公焉宋公生丁公申申公生緡公共及襄
公熙熙生弗父何及厲公方祀方祀以下
世爲宋卿弗父何生宋父周周生世子勝
勝生正考甫考甫生孔父嘉五世親盡别
爲公族故後以孔爲氏焉　一曰孔父者
生時所賜號也是以子孫遂以氏族孔父
生子木金父金父生睪夷睪夷生防叔避
華氏之禍而奔魯方叔生伯夏伯夏生叔

梁紇曰雖有九女是無子其妾生孟皮孟
皮一字伯尼有足病於是乃求㛰於顔氏
顔氏有三女其小曰徵在顔父問三女曰
陬大夫雖父祖爲士然其先聖王之裔今
其人身長十尺武力絶倫吾甚貪之雖年
長性嚴不足爲疑三子孰能爲之妻二女
莫對徵在進曰從父所制將何問焉父曰
即爾能矣遂以妻之徵在旣徃廟見以夫
之年大懼不時有勇而私禱尼丘之山以

祈焉生孔子故名丘字仲尼孔子三嵗而
叔梁紇卒葬於防至十九娶于宋之并官
氏一歳而生伯魚魚之生也魯昭公以鯉
魚賜孔子榮君之貺故因以名曰鯉而字
伯魚魚年五十先孔子卒
齊太史子與適魯見孔子孔子與之言道
子與悦曰吾鄙人也聞子之名不覩子之
形久矣而求知之寶貴也乃今而後知㤗
山之爲高淵海之爲大惜乎夫子之不逢

明王道德不加于民而將垂寶以貽後世
遂退而謂南宫敬叔曰今孔子先聖之嗣
自弗父何以來世有德讓天所祚也成湯
以武德王天下其配在文殷宗以下未始
有也孔子生於衰周先王典籍錯亂無紀
而乃論百家之遺記考正其義祖述堯舜
憲章文武刪詩述書定禮理樂制作春秋
讃明易道垂訓後嗣以爲法式其文德著
矣然凡所教誨束脩已上三千餘人或者

天將欲與素王之乎夫何其盛也敬叔曰
殆如吾子之言夫物莫能兩大吾聞聖人
之後而非繼世之綂其必有興者焉今夫
子之道至矣乃將施之無窮雖欲辭天之
祚故未得耳子貢聞之以二子之言告孔
子子曰豈若是哉亂而治之滯而起之自
吾志天何與焉
終記解第四十
孔子蚤晨作負手曵杖逍遥於門而歌

曰㤗山其頽乎梁木其壞乎喆
人其萎乎旣歌而入當戸而坐子貢聞
之曰㤗山其頽則吾將安仰梁木其壞吾
將安杖喆人其萎吾將安放夫子
殆將病也遂趨而入夫子歎而言曰賜汝
來何遲予疇昔夢坐奠於兩楹之間
夏后氏殯於
東階之上則猶在阼殷人殯於兩楹之間
即與賔主夾之殯於西階之上則猶賓之

而丘也即殷人夫明王不興則天下其孰
能宗余余逮
將死遂寢病七日而終時年七十二矣哀
公誄曰昊天不弔不慗遺一老
俾屏余一人以在位焭焭余在
疚於乎哀哉尼父無自律
子貢曰公其不没於魯乎夫子有言
曰禮失則昬名失則愆失志爲昬失所爲
愆生不能用死而誄之非禮也稱一人非

名君兩失之矣旣卒門人所以
服夫子者子貢曰昔夫子之䘮顔囘也若
䘮其子而無服䘮子路亦然今請䘮夫子
如䘮父而無服於是弟子皆弔服而加麻
出有所之則由絰子夏曰入宜絰可居出
則不絰子游曰吾聞諸夫子䘮朋友居則
絰出則否䘮所尊雖絰而出可也孔子之
䘮公西掌殯葬焉唅以踈米三貝
襲衣十有一稱加朝服一冠章

甫之冠珮象環徑五寸而綨組綬
桐棺四寸柏棺五寸飾
廟置翣設披周也設崇殷也綢練設旐夏
也
兼用三王禮所以尊師
且備古也葬於魯城北泗水上藏入地不
及泉而封爲偃斧之形髙四尺樹松柏爲
志焉弟子皆家于墓行心喪之禮旣葬有
自燕來觀者舍於子夏氏子貢謂之曰吾

亦人之葬聖人非聖人之葬人子奚觀焉
昔夫子言曰見吾封若夏屋者
見若斧矣從若斧者也
馬&KR3769;封之謂也今徒一日
三斬板而以封
尚行夫子之志而巳何觀乎哉二
三子三年喪畢或留或去惟子貢廬於墓
六年自後群弟子及魯人處於墓如家者
百有餘家因名其居曰孔里焉

正論解第四十一
孔子在齊齊侯出田招虞人以旌不進
公使執之對曰昔先君之田也
旌以招大夫弓以招士皮冠以招虞人臣
不見皮冠故不敢進乃舍之孔子聞之曰
善哉守道不如守官
君子韙之
齊國師伐魯季康子使冉求率左師
禦之樊遲爲右非不能也不信子

請三刻而踰之如之
衆從之師入齊軍齊軍遁冉有用戈故
能入焉孔子聞之曰義也旣戰
季孫謂冉有曰子之於戰學之乎性達之
乎對曰學之季孫曰從事孔子惡乎學冉
有曰即學之孔子也夫孔子者大聖無不
該文武並用兼通求也適聞其戰法猶
未之詳也季孫悦樊遲以告孔子孔子曰
季孫於是乎可謂悦人之有能矣

南容説仲孫何忌旣除喪而昭公
在外未之命也定公即
位乃命之辭曰先臣有遺命焉
曰夫禮人之幹也非禮則
無以立囑家老使命二臣必事孔子而學
禮以定其位公許之二子學於孔子孔子
曰能補過者君子也詩云君子是則是傚
孟僖子可則傚矣懲已所病以誨其嗣大
雅所謂詒厥孫謀以燕翼子是類也夫


衞孫文子得罪於獻公居戚
公卒未葬文子擊鐘焉延陵季子
適晉過戚聞之曰異哉夫子之在此猶燕
子巢于幕也懼猶未也又何樂
焉君又在殯可乎文子於是終身不聽琴
瑟孔子聞之曰季子能以義正人文子能
克巳服義可謂善改矣
孔子覽晉志晉趙穿殺靈公

趙盾亡未及山而還史書趙盾弑君
盾曰不然史曰子爲正卿亡不出境返不
討賊非子而誰盾曰嗚呼我之懷矣自詒
伊戚其我之謂乎孔子嘆曰董狐古之良
史也書法不隱趙宣子古之良大夫也爲
法受惡惜也越境乃免

鄭伐陳入之使子産獻捷于晉晉人問陳
之罪焉子産對曰陳亡周之大徳

介恃楚衆馮陵弊邑是以
有徃年之告未獲命則
又有東門之役當陳隧者井
陻木刋弊邑大懼天誘其衷
啓弊邑心知其罪校首於
我用敢獻功晉人曰何故侵小對曰先王
之命惟罪所在各致其辟且昔天子一
圻列國一同自是以衰周
之制也

今大國多數圻矣若無
侵小何以至焉晉人曰其辭順孔子聞之
謂子貢曰志有之言以足志
文以足言不言誰知其志
言之無文行之不逺晉爲
鄭伯入陳非文辭不爲功小子愼哉
楚靈王汰侈右尹子革侍坐
左史倚相趨而過王曰是良史也子善
視之是能讀三墳五典八索九丘

對曰夫良史者記君
之過揚君之善而此子以潤辭爲官不可
爲良史曰臣又乃嘗聞焉昔周穆王欲肆
其心將過行天下使皆有車轍並馬迹
焉祭公謀父作祈昭
以止王心
王是以獲殆於文宫臣聞其詩焉而弗
知若問逺焉其焉能知王曰子能乎對曰
能其詩曰祈昭之愔愔乎式昭徳音

思我王度式如玉
式如金刑民之
力而無有醉飽之心
靈王揖而入饋不食寢不寐數
日則固不能勝其情以及於難孔子讀其
志曰古者有志克己復禮爲仁
信善哉楚靈王若能如是豈期
辱於乾谿子革之
非左史所以風也稱詩以諫順哉

叔孫穆子避難奔齊
宿於庚宗之邑庚宗寡婦通焉而生牛
穆子返魯以牛爲内豎相家
牛䜛叔孫二人殺之叔孫有病牛不
通其饋不食而死牛遂輔叔孫庻子昭而
立之昭子旣立朝其家衆曰豎牛禍
叔孫氏使亂大從殺適立庶又披其邑
以求舍罪罪莫大焉必速
殺之遂殺豎牛孔子曰叔孫昭子之不勞

不可能也周任有言曰
爲政者不賞私勞不罰私怨詩云有覺
徳行四國順之昭子有焉
晉邢侯與雍子爭田叔魚攝理
罪在雍子雍子納其女於叔魚叔魚弊
獄邢侯邢侯怒殺叔魚與雍子
於朝韓宣子問罪於叔向叔向
曰三姦同坐施生戮死可也
雍子自知其罪而賂以置直鮒也鬻

獄邢侯專殺其罪一也已惡而掠美爲昏
貪以敗官爲黙
殺人不忌爲賊夏書曰昏黙賊殺
咎陶之刑也請從之乃
施邢侯而尸雍子叔魚於市孔子曰叔向
古之遺直也治國制刑不隱於親三數叔
魚之罪不爲末或曰義可謂直
矣平丘之㑹數其賄也以寛衞國晉不爲
暴

歸魯季孫稱其詐也以寛魯國晉不
爲虐
邢侯之獄言其貪也以正刑
書晉不爲頗三言而除三惡加三利
殺親益榮由義也夫
鄭有鄉校鄉校之士非論執政鬷明
欲毁鄉校子産曰何以毁爲也夫人
朝夕退而遊焉以議執政之善否其所善
者吾則行之其所否者吾則改之若之何

其毁也我聞忠言以損怨不聞立威以防
怨防怨猶防水也大决所犯傷人必多吾
弗克救也不如小决使導之不如吾所聞
而藥之孔子聞是言也曰吾以是觀
之人謂子産不仁吾不信也
晉平公㑹諸侯于平丘齊侯及盟鄭子産
爭貢賦之所承曰昔日天子班貢
輕重以列尊卑貢周之制也卑而貢重者
甸服鄭伯男南也而

使從公侯之貢
懼弗給也敢以爲請自日中爭之以
至于昬晉人許之孔子曰子産於是行也
是以爲國基也詩云樂只君子邦家之基
子産君子之於樂者且曰
合諸侯而藝貢事禮也
鄭子産有疾謂子太叔曰我死子必爲政
唯有徳者能以寛服民其次莫如猛夫火
烈民望而畏之故鮮死焉水濡弱民狎而

翫之則多死焉故寛難子産卒子太
叔爲政不忍猛而寛鄭國多掠盗太叔
悔之曰吾早從夫子必不及此孔子聞之
曰善哉政寛則民慢慢則糺於猛猛
則民殘民殘則施之以寛寛以濟猛
猛以濟寛寛猛相濟政是以和詩曰民亦
勞止汔可小康惠此
中國以綏四方施之以寛母縱詭隨
以謹無良式遏㓂虐慘不

畏明糺之
以猛也柔逺能邇以定我王
平之以和也又曰不競不絿不剛不柔
布政優優百禄是遒和之
至也子産之卒也孔子聞之出涕曰古之
遺愛
孔子適齊過㤗山之側有婦人哭於野者
而哀夫子式而聽之曰此哀一似重有憂
者使子貢徃問之而曰昔舅死於虎吾夫

又死焉今吾子又死焉子貢曰何不去乎
婦人曰無苛政子貢以告孔子子曰小子
識之苛政猛於暴虎
晉魏獻子爲政分祁氏及羊舌氏之
田荀櫟㓕以賞諸大夫
及其子成皆以賢舉也又將賈辛曰今汝
有力於王室吾是以舉汝
行乎敬之哉毋墮乃力孔子聞之曰魏子
之舉也近不失親逺不失舉

可謂美矣又聞其命賈辛以爲忠詩云
永言配命自求多福忠也
魏子之舉也義其命也
忠其長有後於晉國乎
趙簡子賦晉國一鼓鐘
以鑄刑鼎著范宣子所爲刑書
孔子曰晉其亡乎失其度矣夫
晉國將守唐叔之所受法度
以經緯其民者也卿大夫以

序守之民是以能遵其道而守其業
貴賤不愆所謂度也文公是以作執秩之
官爲被廬之法
以爲盟主今棄此度也而爲刑鼎銘在鼎
矣何以尊貴何業之守
也貴賤無序何以爲國且夫
宣子之刑夷之蒐也晉國亂制
若之何其爲法乎
楚昭王有疾卜曰河神爲祟王弗祭大夫

請祭諸郊王曰三代命祀祭不越望
江漢沮漳楚之望也
禍福之至不是過乎不榖雖不德河非
所獲罪也遂不祭孔子曰楚昭王知大道
矣其不失國也冝哉
夏書曰維彼陶唐率彼天常
在此兾方今失厥道亂其
紀綱乃㓕而亡又曰允出兹在兹由
巳率常可矣

衞孔文子使太叔疾出其妻而以其女妻
之疾誘其
初妻之娣爲之立宫與文子女如二妻之
禮文子怒將攻之孔子舍璩伯玉之家文
子就而訪焉孔子曰簠簋之事則嘗聞學
之矣兵甲之事未之聞也退而命駕而行
曰鳥則擇木木豈能擇鳥乎文子遽自止
之曰圉也豈敢度其私哉亦訪衞國之
難也將止㑹季康子問冉求之戰冉求旣

對之又曰夫子播之百姓質諸鬼神而無
憾用之則有名康子言於哀公以幣迎
孔子曰人之於冉求信之矣將大用之
齊陳恒弑其簡公孔子聞之三日沐浴而
適朝告於哀公曰陳恒弑其君請伐之公
弗許三請公曰魯爲齊弱久矣子之伐也
將若之何對曰陳恒弑其君民之不與者
半以魯之衆加齊之半可克也公曰子告
季氏孔子辭退而告人曰以吾從大

夫之後吾不敢不告也
子張問曰書云髙宗三年不言言乃雍有
諸孔子曰胡為其
不然也古者天子崩則世子委政於冡宰
三年成湯旣没太甲聽於伊尹武王
旣喪成王聽於周公其義一也
衞孫桓子侵齊遇敗焉
齊人乗之執新築大夫仲叔于奚以
其衆救桓子桓子乃免衞人以邑賞仲叔

于奚于奚辭請曲懸之樂
繁纓以朝許之
書在三官子路仕衞見
其故以訪孔子孔子曰惜也不如多與之
邑惟器與名不可以假人君
之所司名以出信信以守器器以藏禮
禮以行義義以生利利
以平民政之大節也若以假人與人政也
政亡則國家從之不可止也

公父文伯之母紡績不解文伯諫
焉其母曰古者王后親織玄紞
公侯之夫人加之紘綖
卿之内子爲大帶
命婦成祭服列士之妻加之以
朝服自庶士已下各衣其夫社而賦事烝
而獻功男女紡績愆
則有辟聖王之制也今我寡也爾
又在位朝夕恪勤猶恐忘先人之業況有

怠墮其何以避辟孔子聞之曰弟子志之
季氏之婦可謂不過矣
樊遲問於孔子曰鮑牽事齊君執政不撓
可謂忠矣

而君刖之其爲至
闇乎孔子曰古之士者國有道則盡忠以
輔之國無道則退身以避之今鮑疾子食
於淫亂之朝不量主之明暗以受大刖是

智之不如葵葵猶能衞其足

季康子欲以一井田出法賦焉使訪孔子
子曰丘弗識也冉有三發卒曰子爲國老
待子而行若之何子之不言孔子不對而
私於冉有曰求汝來汝弗聞乎先王制土
藉田以力而底其逺近
賦里以入而量其無有
任力以夫而議其老㓜

於是鰥寡孤疾老者軍
旅之出則徵之無則已
其嵗收田一井出獲禾秉缶米芻
藁不是過
先王以爲之足君子之行必度
於禮施取其厚事舉其中
歛從其薄若是其巳丘亦足矣不度
於禮而貪冐無厭則雖賦田將有不足且
子孫若以行之而取法則有周公之典在

若欲犯法則苟行之又何訪焉
子游問於孔子曰夫子之極言子産之惠
也可得聞乎孔子曰惠在愛民而已矣子
游曰愛民謂之德教何翅施惠哉孔子曰
夫子産者猶衆人之母也能食之弗能教
也子游曰其事可言乎孔子曰子産以所
乘之輿濟冬涉者是愛無教也
哀公問於孔子曰二三大夫皆勸寡人使
隆敬於髙年何也孔子對曰君之及此言

將天下實頼之豈唯魯哉公曰何也其義
可得聞乎孔子曰昔者有虞氏貴徳而尚
齒夏后氏貴爵而尚齒殷人貴富而尚齒
周人貴親而尚齒虞夏殷周天下
之盛王也未有遺年者焉年者貴於天下
久矣次于事親是故朝廷同爵而尚齒七
十杖於朝君問則席八十
則不仕朝君問則就之而悌達乎朝廷矣
其行也肩而不並不錯則隨

斑白者不以其任於道路
而悌達乎道路矣居鄉以齒而老
窮不匱强不犯弱衆不暴寡而悌達乎州
巷矣古之道五十不爲甸役
頒禽隆之長者而悌達乎蒐狩
矣軍旅什伍同爵則尚齒而悌達乎軍旅
矣夫聖王之教孝悌發諸朝廷行於道路
至於州巷放於蒐狩循於軍旅則衆感以
義死之而弗敢犯公曰善哉寡人雖聞之

弗能成
哀公問之於孔子曰寡人聞東益不祥
信有之乎孔子曰不祥有五而東益不
與焉夫損人自益身之不祥棄老而取㓜
家之不祥擇賢而任不肖國之不祥老者
不教㓜者不學俗之不祥聖人伏匿愚者
擅權天下不祥不祥有五東益不與焉
孔子適季孫季孫之宰謁曰君使求假於
田特與之乎季孫未言孔子曰吾聞之君

取於臣謂之取與於臣謂之賜臣取於君
謂之假與於君謂之獻季孫色然悟曰吾
誠未達此義遂命其宰曰自今巳徃君有
取之一切不得復言假也
孔子家語卷第九

孔子家語卷第十
曲禮子貢問第四十二
子貢問於孔子曰晉文公實召天子而使
諸侯朝焉夫
子作春秋云天王狩于河陽何也孔子曰
以臣召君不可以訓亦書其率諸侯事天
子而已
孔子在宋見桓魋自爲石槨三年而不成
工匠皆病夫子愀然曰若是其靡也死

不如杇之速愈冉子僕曰禮凶事不豫此
何謂也夫子曰旣死而議謚謚定而卜葬
旣葬而立廟皆臣子之事非所豫屬也况
自爲之哉南宫敬叔以富得罪於定公奔
衞衞侯請復之載其寶以朝夫子聞之曰
若是其貨也喪不若速貧之愈子游
侍曰敢問何謂如此孔子曰富而不好禮
殃也敬叔以富喪矣而又弗改吾懼其將
有後患也敬叔聞之驟如孔氏而後循禮

施散焉
孔子在齊齊大旱春饑景公問於孔子曰
如之何孔子曰凶年則乗駑馬力役不興
馳道不修祈以幣玉
祭祀不懸祀以下牲此
賢君自貶以救民之禮也
孔子適季氏康子晝居内寢孔子問其所
疾康子出見之言終孔子退子貢問曰季
孫不疾而問諸疾禮與孔子曰夫禮君子

不有大故則不宿於外非致齊也非疾也
則不晝處於内是故夜居外雖弔之可也
晝居於内雖問其疾可也
孔子為大司冦國廏焚子退朝而之火所
鄉人有自爲火來者則拜之士一大夫再
子貢曰敢問何也孔子曰其來者亦相弔
之道也吾爲有司故拜之
子貢問曰管仲失於奢晏子失於儉與其
俱失矣二者孰賢孔子曰管仲鏤簋而朱

紘旅樹而反坫
山節藻
梲賢大夫也而難爲
上晏平仲祀其先祖而豚肩不揜豆
一狐裘三十年賢大夫也而難爲下君子
上不僣下下不偪上
冉求曰昔文仲知魯國之政立言垂法于
今不亡可謂知禮矣孔子曰昔臧文仲安
知禮夏父弗綦逆祀而不止燔柴於竈以

祀焉夫竈者老婦之所祭
盛於甕尊於瓶非所柴也故曰禮也者由
體也體不備謂之不成人設之不當猶不
備也
子路問於孔子曰臧武仲率師與邾人戰
于狐鮐遇敗焉師人多䘮而無罰古之道
然與孔子曰凡謀人之軍師敗則死之謀
人之國邑危則亡之古之正也其君在焉
者有詔則無討

晉將伐宋使人覘之宋陽門之介夫死
司城子罕哭之哀覘之
反言於晉侯曰陽門之介夫死而子罕哭
之哀民咸悦宋殆未可伐也孔子聞之曰
善哉覘國乎詩云凡民有喪匍匐救之子
罕有焉雖非晉國其天下孰能當之
是以周任有言曰民悦其
愛者弗可敵也
楚伐吳工尹商陽與陳棄疾追吳師及之

棄疾曰王事也子手弓而可商陽手弓棄
疾曰子射諸射之弊一人韔其弓又及
棄疾謂之又及棄疾復謂之斃二人每斃
一人輙掩其目止其御曰吾朝不坐燕不
與殺三人亦足以反命矣孔子聞之
曰殺人之中又有禮焉子路怫然進曰人
臣之節當君大事唯力所及死而後巳夫
子何善此子曰然如汝言也吾取其有不
忍殺人之心而巳

孔子在衛司徒敬子卒夫子弔焉主人不
哀夫子哭不盡聲而退璩伯玉請曰衛鄙
俗不習喪禮煩吾子辱相焉孔子許之掘
中霤而浴毁竈而綴足襲於牀
及葬毁宗而&KR3770;行也
出于大門及墓男子西
靣婦人東靣旣封而歸殷道也孔子行之
子游問曰君子行禮不求變俗夫子變之
矣孔子曰非此之謂也喪事則從其質而

巳矣
宣公八年六月辛巳有事于太廟而東門
襄仲卒壬午猶繹子游見其故
以問孔子曰禮與孔子曰非禮也卿卒不
繹
季桓子喪康子練而無衰子游問於孔子
曰旣服練服可以除衰乎孔子曰無衰衣
者不以見賔何以除焉
邾人以同母異父之昆弟死將爲之服因

顔克而問禮於孔子子曰繼父同居者則
異父昆弟從爲之服不同居繼父且猶不
服况其子乎
齊師侵魯公叔務人遇人入保負
杖而息
務人泣曰使之雖病任之雖重
君子弗能謀士弗能死不可也我則
旣言之矣敢不勉乎與其鄰嬖童汪錡乘
徃奔敵死焉皆殯魯人欲勿殤童汪錡問

於孔子曰能執干戈以衛社稷可無殤乎
魯昭公夫人吳孟子卒不赴于諸侯孔子
旣致仕而徃弔焉適于季氏季氏不絰孔
子投絰而不拜子游問曰禮
與孔子曰主人未成服則吊者不絰焉禮
也
公父穆伯之喪敬姜晝哭文伯之喪晝夜
哭孔子曰季氏之婦可謂知禮矣愛而無
上下有章


南宫縚之妻孔子兄之女喪其姑而誨之
髽曰爾毋從從爾毋扈扈爾
蓋榛以爲笄長尺而總
八寸
子張有父之䘮公明儀相焉問啓顙於孔
子孔子曰拜而後啓顙頽乎其順啓顙而
後拜頎乎其至也三年之䘮吾從其至也
孔子在衞衞之人有送葬者而夫子觀之

曰善哉爲喪乎足以爲法也小子識之子
貢問曰夫子何善爾也徃也如慕其返也
如疑子貢曰豈若速返而虞哉
子曰此情之至者也小子識之我未之能
也
卞人有母死而孺子之泣者孔子曰哀則
哀矣而難繼也夫禮爲可傳也爲可繼也
故哭踊有節而變除有期
孟獻子禫懸而不樂可御而處内子游問

於孔子曰若是則過禮也孔子曰獻子可
謂加於人一等矣
魯人有朝祥而暮歌者子路笑之孔子曰
由爾責於人終無已夫三年之喪亦以久
矣子路出孔子曰又多乎哉
踰月則其善也
子路問於孔子曰傷哉貧也生而無以供
飬死則無以爲禮也孔子曰啜菽飲水盡
其歡心斯爲之孝乎歛手足形旋葬而無

槨稱其財爲之禮貧何傷乎
吴延陵季子聘于上國適齊於其返也其
長子死於嬴博之間孔子聞之曰
延陵季子呉之習於禮者也徃而觀其葬
焉其歛以時服而已其壙掩坎
深不至於泉其葬無盟器之贈旣葬其封
廣輪揜坎其髙可時隱也旣封則季子乃
左袒右還其封且號者三曰骨肉歸于土
命也若䰟氣則無所不之則無所不之而

遂行孔子曰延陵季子之禮其合矣
子游問喪之具孔子曰稱家之有亡焉子
游曰有亡惡於齊孔子曰有也則無
過禮苟亡矣則歛手足形還葬懸棺而封
人豈有非之者哉故夫喪亡與其哀不足
而禮有餘不若禮不足而哀有餘也祭祀
與其敬不足而禮有餘不若禮不足而敬
有餘也
伯髙死於衞赴於孔子子曰吾惡乎哭諸

兄弟吾哭諸廟父之友吾哭諸廟門之外
師吾哭之寢朋友吾哭之寢門之外所知
吾哭之諸野今於野則已踈於寝則巳重
夫由賜也而見我吾哭於賜氏遂命子貢
爲之主曰爲爾哭也來者汝拜之知伯髙
而來者汝勿拜旣哭使子張徃弔焉未至
冉求在衞攝束帛乗馬而以將之孔子聞
之曰異哉徒使我不成禮於伯髙者是冉
求也

子路有姊之喪可以除之矣而弗除孔子
曰何不除也子路曰吾寡兄弟而弗忍也
孔子曰行道之人皆弗忍先王制禮過之
者俯而就之不至者企而及之子路聞之
遂除之
伯魚之喪母也期而猶哭夫子聞之曰誰
也門人曰鯉也孔子曰嘻其甚也非禮也
伯魚聞之遂除之
衞公使其大夫求婚於季氏桓子問禮於

孔子子曰同姓爲宗有合族之義故繋之
以姓而弗别綴之以食而弗殊
雖百世㛰姻不得通周道然
也桓子曰魯衞之先雖寡兄弟今已絶逺
矣可乎孔子曰固非禮也夫上治祖禰以
尊尊之下治子孫以親親之旁治昆弟所
以教睦也此先王不易之教也
有若問於孔子曰國君之於百姓如之何
孔子曰皆有宗道焉故雖國君之尊猶百

姓不廢其親所以崇愛也雖以族人之親
而不敢戚君所以謙也
曲禮子夏問第四十三
子夏問於孔子曰居父母之仇如之何孔
子曰寢苫枕干不仕弗與共天下也遇
於朝市不返兵而鬬曰請問居昆
弟之仇如之何孔子曰仕弗與同國衘君
命而使雖遇之不鬬曰請問從昆弟之仇
如之何曰不為魁主人能報之則執兵而

陪其後
子夏問三年之喪旣卒哭金革之事無避
禮與初有司爲之乎孔子曰夏后
氏之喪三年旣殯而致仕殷人旣葬而致
事周人旣卒哭而致事
記曰君子不奪人
之親亦不奪故也子夏曰金革之事無避
非與孔子曰吾聞諸老聃曰魯公伯禽有
爲爲之也

公以三年之喪從利者吾弗知也
子夏問於孔子曰記云周公相成王教之
以世子之禮有諸孔子曰昔者成王嗣立
㓜未能蒞阼周公攝政而治抗世子之法
於伯禽欲王之知父子君臣之道所以善
成王也夫知爲人子者然後可以爲人父
知爲人臣者然後可以爲人君知事人者
然後可以使人是故抗世子法於伯禽使
成王知父子君臣長㓜之義焉凡君之於

世子親則父也尊則君也有父之親有君
之尊然後兼天下而有之不可不愼也行
一物而三善皆得唯世子齒於學之謂也
世子齒於學則國人觀之曰此將君我而
與我齒讓何也曰有父在則禮然然而衆
知父子之道矣其一曰此將君我而與我
齒讓何也曰有臣在則禮然而衆知君臣
之義矣其三曰此將君我而與我齒讓何
也曰長長也則禮然然而衆知長㓜之節

矣故父在斯爲子君在則為臣居子與臣
之位所以尊君而親親也在學學之為父
子焉學之爲君臣焉學之為長㓜焉父子
君臣長㓜之道得而後國治語曰樂正司
業父師司成一有元良萬國以
貞世子之謂聞之曰為人臣
者殺其身而有益於君則為之况于其身
以善其君乎周公優爲也
子夏問於孔子曰居君之母與妻之喪如

之何孔子曰居處言語飲食衎爾於喪所
則稱其服而已敢問伯母之喪如之何孔
子曰伯母叔母䟽衰期而踊不絶地姑姊
妹之大功踊絶於地若知此者由文矣哉

子夏問於夫子曰凡喪小功已上虞祔練
祥之祭皆沐浴於三年之喪子則盡其情
矣孔子曰豈徒祭而已哉三年之喪身有
痬則浴首有瘡則沐病則飲酒食肉毁瘠

而病君子不爲也毁則死者君子爲之無
子則祭之沐浴爲齊潔也非爲飾也
子夏問於孔子曰客至無所舍而夫子曰
生於我乎館客死無所殯矣夫子曰於我
乎殯敢問禮與仁者之心與孔子曰吾聞
諸老聃曰館人使若有之惡有之惡有之
而不得殯乎夫仁者制禮者也故禮者不
可不省也禮不同不異不豐不殺稱其義
以爲之宜故曰我戰則剋祭則受福蓋得

其道矣
孔子食於季氏食祭主人不辭不食亦不
飲而飡子夏問曰禮也孔子曰非禮也從
主人也吾食於少施氏而飽少施氏食我
以禮吾食祭作而辭曰䟽食不足祭也吾
飡而作辭曰䟽食不敢以傷吾子之性主
人不以禮客不敢盡禮主人盡禮則客不
敢不盡禮也
子夏問曰官於大夫旣升於公而反爲之

服禮與孔子曰管仲遇盗取二人焉上之
爲公臣曰所以遊僻者可人也公許管仲
卒桓公使爲之官於大夫者爲之服自管
仲始也有君命焉
子貢問居父母䘮孔子曰敬爲上哀次之
瘠爲下顔色稱情戚容稱服曰請問居兄
弟之喪孔子曰則存乎書筴已
子貢問於孔子曰殷人旣定而弔於壙周
人反哭而弔於家如之何孔子曰反哭之

弔也喪之至也反而亡矣失之矣於斯爲
甚故弔之死人卒事也殷以慤吾從周殷
人旣練之明日而祔于祖周人旣卒哭之
明日祔于祖祔祭神之始事也周以戚吾
從殷
子貢問曰聞諸晏子少連大連善居喪其
有異稱乎孔子曰父母之喪三日不怠三
月不解朞悲哀三年憂東夷之子達於禮
者也

子游問曰諸侯之世子喪慈母如母禮與
孔子曰非禮也古者男子外有傅父内有
慈母君命所使教子者也何服之有昔魯
孝公少喪其母其慈母良及其死也公弗
忍欲喪之有司曰禮國君慈母無服今也
君爲之服是逆古之禮而亂國法也若終
行之則有司將書之以示後世無乃不可
乎公曰古者天子喪慈母練冠以燕居
遂練以喪慈母喪慈母如母始則

魯孝公之爲也
孔子適衞遇舊館人之喪入而哭之哀出
使子貢脱驂以贈之子貢曰所於識之喪
不能有所贈贈於舊館不巳多乎孔子曰
吾向入哭之遇一哀而出涕吾惡夫涕而
無以將之小子行焉
子路問於孔子曰魯大夫練而杖禮也孔
子曰吾不知也子路出謂子貢曰吾以爲
夫子無所不知夫子亦徒有所不知也子

貢曰子所問何哉子路曰止吾將爲子問
之遂趨而進曰練而杖禮與孔子曰非禮
也子貢出謂子路曰子謂夫子而弗知之
乎夫子徒無所不知也子問非也禮居是
邦則不非其大夫
叔孫毋叔之毋死既小歛舉尸者出户武
孫從之出户乃袒投其冠而括髪子路歎
之孔子曰是禮也子路問曰將小歛則變
服今乃出戸而夫子以為知禮何也孔子

曰由汝問非也君子不舉人以質士
齊晏桓子卒平仲麤衰斬苴絰帶杖以菅
屨食粥居傍廬寢苫枕草其老曰非大夫
喪父之禮也晏子曰唯卿大夫曽子以問
孔子孔子曰晏平仲可謂能逺害矣不以
已知是駮人之非愻辭以避咎義也夫

季平子卒將以君之璵璠歛贈以珠玉孔
子初爲中都宰聞之歷級而救焉

曰送而以寶玉是猶曝尸於中原也其
示民以姦利之端而有害於死者安用之
且孝子不順情以危親忠臣不兆姦以䧟
君乃止
孔子之弟子琴張與宗友衛齊豹見宗魯
於公子孟縶孟縶以爲參乗焉及齊豹將
殺孟縶告宗魯使行宗魯曰吾由子而事
之今聞難而逃是僣子也子行
事乎吾將死以事周子而歸死於公孟可

也齊氏用戈擊公孟宗以背蔽之斷肱中
公孟宗魯皆死琴張聞宗魯死將徃弔之
孔子曰齊豹之盗孟縶之賊也汝何弔焉
君不食姦不受亂不爲利病於囘
不以囘事人不蓋非義不犯非
禮汝何弔焉琴張乃止
郕人子革卒哭之呼滅
子游曰若是哭也其
野哉孔子惡野哭者哭者聞之遂改之

公父文伯卒其妻妾皆行哭失聲敬姜戒
之曰吾聞好外者士死之好内者女死之
今吾子早殀吾惡其以好内聞也二三婦
人之欲供先祀者請無瘠
色無揮涕無拊膺
無哀容無加服有降服從禮而靜是昭吾
子也孔子聞之曰女智無若婦男智莫若
夫公文氏之婦智矣剖情損禮欲以明其
子爲令德也

子路與子羔仕於衞衞有蒯聵之難孔子
在魯聞之曰柴也其來由也死矣旣而衞
使至曰子路死焉夫子哭之於中庭有人
弔者而夫子拜之巳哭進使者而問故使
者曰醢之矣遂令左右皆覆醢曰吾何忍
食此
季桓子死魯大夫朝服而弔子游問於孔
子曰禮乎夫子不答他日又問墓而不墳
孔子曰今丘也東西南北之人不可以弗

識也吾見封之若堂者矣又見
若坊者矣又見履夏屋者矣又
見若斧形者矣吾從斧者焉於是封之崇
四尺孔子先反虞門人後雨甚至墓崩修
之而歸孔子問焉曰爾來何遲對曰防墓
崩孔子不應三云孔子泫然而流涕曰吾
聞之古不修墓及二十五月而大祥五日
而彈琴不成聲十日過禫而成笙歌


孔子有母之喪旣練陽虎弔焉私於孔子
曰今季氏將大饗境内之士子聞諸孔子
答曰丘弗聞也若聞之雖在衰絰亦欲與
徃陽虎曰子謂不然乎季氏饗士不及子
也陽虎出曽點問曰吾之何謂也孔子曰
巳則衰服猶應其言示所以不非也

顔囘死魯定公弔焉使人訪於孔子孔子
對曰凡在封内皆臣子也禮君弔其臣升

自東階向尸而哭其恩賜之施不有笇也

原思言於曽子曰夏后氏之送葬也用盟
器示民無知也殷人用祭器示民有知也
周人兼而用之示民疑也曽子曰其不然
矣夫以盟器鬼器也祭器人器也古之人
胡為而死其親也子游問於孔子曰之死
而致死乎不仁不可爲也之死而致生乎
不智不可爲也凡爲盟器者知喪道也夫

子始死則矣羔裘玄冠者易之而巳汝何
疑焉
子罕問於孔子曰始死之設重也何爲孔
子曰重主道也殷主綴重焉
周人徹重焉請問
䘮朝子曰䘮之朝也順死者
之孝心故至於祖者廟而後行殷朝而後
殯於祖周朝而後遂葬
孔子之守狗死謂子貢曰路馬死

則藏之以帷狗則藏之以蓋汝徃埋之吾
聞弊幃不棄爲埋馬也弊蓋不棄爲埋狗
也今吾貧無蓋於其封也與之蓆無使其
首䧟於土焉
曲禮公西赤問第四十四
公西赤問於孔子曰大夫以罪免卒其葬
也如之何孔子曰大夫廢其事終身不仕
死則葬之以士禮老而政仕者死則從其
列

公儀仲子嫡子死而立其弟檀弓問子服
伯子曰何居我未之前聞也子服伯子曰
仲子亦猶行古人之道昔者文王捨伯邑
考而立武王微
子捨其孫腯立其弟衍子游以聞諸孔子
子曰否周制立孫
孔子之母旣葬將立葬焉曰古者不祔葬
爲不忍先死者之復見也詩云死則同穴
自周公已來祔葬矣故衛人之祔也離之

有以聞焉魯人之祔也合之美夫吾從魯
遂合葬於防曰吾聞之有備物而不可用
也是故竹不成用而瓦不成膝
琴瑟張而不平笙竽備而不和有鐘磬而
無簨簴其曰盟器
神明之也哀哉死者而用生者之器不殆
而用殉也
子游問於孔子曰葬者塗車芻靈自古有
之然今人或有偶是無益於䘮孔子

曰爲芻靈者善矣爲偶者不仁不殆於用
人乎
顔淵之喪旣祥顔路饋祥肉於孔子孔子
自出而受之入彈琴以散情而後乃食之
孔子嘗奉薦而進其親也慤
其行也趨趨以數已祭子貢問
曰夫子之言祭也濟濟&KR0238;&KR0238;焉今夫
子路爲季氏宰季氏祭逮昏而奠終日不
足繼以燭雖有彊力之容肅敬之心皆倦

怠矣有司跛倚以臨其爲不敬也大矣他
日子路與焉室事交于戸堂事當于階質
明而始行事晏朝而徹孔子聞之曰孰爲
士也而不知禮
孔子家語卷第十




孔子家語后序
　　　　　　呉郡黃　魯曽　撰
嗚呼至㦲孔子之文徳而有是書也孔子
生於過曆上不逮於文武而為大行中不
親於成康而為共和而欲行其道周流於
齊椘蔡衛之邦所遇者皆晏嬰子西之徒
未獲多契於東魯本國乃卑秩膴仕兩不
辤焉但相以攝而輕會以兵而瀆且有容
璣之沮懐寳之誚不一也終與門人小子

相明道以傳后丗是以孔氏獨多述作自
魯論齊論言之又有家語疑多鯉伋所記
并門人先后襍附之者要之咸孔子之意
也故一典一事莫非宗旨一軌一物莫非
玄訓信義美文包二變於獨覺禮樂刑政
歛四逹於大鳴何也盖孔子之道傳者無
㡬惟一貫發自聖思卓爾闡於賢力此數
字可以忘言畧授可以絶口粹昭而梗則
廢原淂而支則舍三墳五典何必顯顯八

索九丘何必優優六經二論何必諄諄特
以聖質罕聞而淵参短列睿心希觸而冉
閔續依性天遐轍髙堅逺路此所以必叢
其辭必繁其篇譬之繫臂以姸珠而珠存
斯貴帶腰以良玉而玉在斯奇此書雖若
言之廣且曲道則載焉古人所謂載道之
器余敢以先歸諸今考之藝文志有二十
一卷王肅所註何乃至宋人梓傳者止十
卷巳亡其太半如由混簡錯袠則又不可

分柝比之王廣謀句觧者又止三卷近何
氏孟春所註則卷雖盈於前本而文多不
齊余頗惜王肅所註之少播於丗力求宋
刻者而校仇之僅淂十之七八雖宋刻亦
有訛謬者也然此書乃孔氏久成之典余
距孔氏一千五百餘年序之僭妄深矣觀
者勿以無取尤之

