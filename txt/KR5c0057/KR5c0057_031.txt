夫隹兵者不祥之器也物或惡之故有道者弗處君子居則貴左用兵則貴右故兵者不祥之器也非君子之器也不得已而用之恬澹為上勝而不美而美之者是樂殺人也夫樂殺人者則不可以得志於天下矣是以吉事尚左凶事尚右是以偏將軍居左上將軍居右言以喪禮處之也殺人之眾以悲哀泣之戰勝以喪禮處之