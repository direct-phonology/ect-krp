

其安易持，
其未兆易謀，
其脆易泮，
其微易散。
為之於其未有，
治之於其未亂。

合抱之木
生於毫末，
九層之臺
起於累土，
千里之行
始於足下。
為者敗之，
執者失之。
是以聖人無為也，
故無敗；
無執也，
故無失也。
民之從事也，
恒於幾成而敗之。

故慎終如始，
則無敗事。
是以聖人欲不欲，
而不貴難得之貨；
學不學，
而復眾人之所過。
以輔萬物之自然，
而弗敢為。

