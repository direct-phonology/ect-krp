上德不德是以有德下德不失德
是以無德上德無為而無以為下
德為之而有以為上仁為之而無
以為上義為之而有以為上禮為
之而莫之應則攘臂而扔之故失
道失道矣而後德失德而後仁失
仁而後義失義而後禮夫禮者忠
信之薄而亂之首也前識者道之
華而愚之始也是以大丈夫處其
厚不居其薄處其實不居其華故
去彼取此