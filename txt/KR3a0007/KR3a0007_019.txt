脩文天下有道則禮樂征伐自天
子出夫功成制禮治定作樂禮樂
者行化之大者也孔子曰移風易
俗莫善於樂安上治民莫善於禮
是故聖王脩禮文設庠序陳鍾鼔
天子辟雍諸侯泮宫所以行徳化
詩云鎬京辟雍自西自東自南自
北無思不服此之謂也積恩為愛
積愛為仁積仁為靈靈臺之所以
為靈者積仁也神靈者天地之本
而為萬物之始也是故文王始接
民以仁而天下莫不仁焉文徳之
至也徳不至則不能文商者常也
常者質質主天夏者大也大者文
也文主地故王者一商一夏再而
復者也正色三而復者也味尚甘
聲尚宫一而復者故三王術如循
環故夏后氏教以忠而君子忠矣
小人之失野救野莫如敬故殷人
教以敬而君子敬矣小人之失鬼
救鬼莫如文故周人教以文而君
子文矣小人之失薄救薄莫如忠
故聖人之與聖也如矩之三雜規
之三雜周則又始窮則反本也詩
曰彫琢其章金玉其相言文質美
也傳曰觸情從欲謂之禽獸苟可
而行謂之野人安故重遷謂之衆
庶辨然通古今之道謂之士進賢
逹能謂之大夫敬上愛下謂之諸
侯天覆地載謂之天子是故士服
黼大夫黻諸侯火天子山龍徳彌
盛者文彌縟中彌理者文彌章也
詩曰左之左之君子宜之右之右
之君子有之傳曰君子者無所不
宜也是故韠冕厲戒立于廟堂之
上有司執事無不敬者斬衰裳苴
絰杖立于喪次賔客弔唁無不哀
者被甲攖胄立于桴鼓之間士卒
莫不勇者故仁足以懐百姓勇足
以安危國信足以結諸侯强足以
拒患難威足以率三軍故曰為左
亦宜為右亦宜為君子無不宜者
此之謂也齊景公登射晏子脩禮
而待公曰選射之禮寡人厭之矣
吾欲得天下勇士與之圖國晏子
對曰君子無禮是庶人也庶人無
禮是禽獸也夫臣勇多則弑其君
子力多則弑其長然而不敢者惟
禮之謂也禮者所以御民也轡者
所以御馬也無禮而能治國家者
嬰未之聞也景公曰善乃飭射更
席以為上客終日問禮書曰五事
一曰貎貎若男子之所以恭敬婦
人之所以姣好也行歩中矩折旋
中規立則磬折拱則抱鼓其以入
君朝尊以嚴其以入宗廟敬以忠
其以入鄉曲和以順其以入州里
族黨之中和以親詩曰温温恭人
惟徳之孔子曰恭近於禮逺耻辱
也衣服容貎者所以恱目也聲音
應對者所以恱耳也嗜慾好惡者
所以恱心也君子衣服中容貎得
則民之目恱矣言語順應對給則
民之耳恱矣就仁去不仁則民之
心恱矣三者存乎心暢乎體形乎
動静雖不在位謂之素行故忠心
好善而日新之獨居樂徳内恱而
形詩曰何其䖏也必有與也何其
久也必有以也惟有以者為能長
生久視而無累於物也知天道者
冠鉥知地道者履蹻能治煩決亂
者佩觽能射御者佩韘能正三軍
者搢笏衣必荷規而承矩負繩而
凖下故君子衣服中而容貎得接
其服而象其徳故望玉貎而行能
有所定矣詩曰芄蘭之枝童子佩
觽說行能者也冠者所以别成人
也脩徳束躬以自申飭所以檢其
邪心守其正意也君子始冠必祝
成禮加冠以厲其心故君子成人
必冠帶以行事棄㓜少嬉戲惰慢
之心而衎衎於進徳脩業之志是
故服不成象而内心不變内心脩
徳外被禮文所以成顯令之名也
是故皮弁素積百王不易既以脩
徳又以正容孔子曰正其衣冠尊
其瞻視儼然人望而畏之不亦威
而不猛乎成王將冠周公使祝雍
祝王曰逹而勿多也祝雍曰使王
近於民逺於佞嗇於時恵於財任
賢使能於此始成之時祝辭四加
而後退公冠自以為主卿為賔饗
之以三獻之禮公始加玄端與皮
弁皆必朝服玄冕四加諸侯太子
庶子冠公為主其禮與上同冠於
祖廟曰令月吉日加子元服去爾
㓜志順爾成徳冠禮十九見正而
冠古之通禮也夏公如齊逆女何
以書親迎禮也其禮奈何曰諸侯
以屨二兩加琮大夫庶人以屨二
兩加束脩二曰某國寡小君使寡
人奉不珍之琮不珍之屨禮夫人
貞女夫人曰有幽室數辱之産未
諭於傅母之教得承執衣裳之事
敢不敬拜祝祝答拜夫人受琮取
一兩屨以履女正笄衣裳而命之
曰徃矣善事爾舅姑以順為宫室
無二爾心無敢回也女拜乃親引
其手授夫乎户夫引手出户夫行
女從拜辭父于堂拜諸母於大門
夫先升輿執轡女乃升輿轂三轉
然後夫下先行大夫士庶人稱其
父曰某之父某之師友使某執不
珍之屨不珍之束脩敢不敬禮某
氏貞女母曰有草茅之産未習於
織紝紡績之事得奉執箕箒之事
敢不敬拜春秋曰壬申公薨于髙
寢傳曰髙寢者何正寢也曷爲或
言髙寢或言路寢曰諸侯正寢三
一曰髙寢二曰左路寢三曰右路
寢髙寢者始封君之寢也二路寢
者繼體之君寢也其二何曰子不
居父之寢故二寢繼體君世世不
可居髙祖之寢故有髙寢名曰髙
也路寢其立奈何髙寢立中路寢
左右春秋曰天王入于成周傳曰
成周者何東周也然則天子之寢
奈何曰亦三承明繼體守文之君
之寢曰左右之路寢謂之承明何
曰承乎明堂之後者也故天子諸
侯三寢立而名實正父子之義章
尊卑之事别大小之徳異矣天子
以鬯為贄鬯者百草之本也上暢
於天下暢於地無所不暢故天子
以鬯為贄諸侯以圭為贄圭者玉
也薄而不撓亷而不劌有瑕於中
必見於外故諸侯以玉為贄卿以
羔為贄羔者羊也羊羣而不黨故
卿以為贄大夫以鴈為贄鴈者行
列有長㓜之禮故大夫以為贄士
以雉為贄雉者不可指食籠狎而
服之故士以雉為贄庶人以鶩為
贄鶩者鶩鶩也鶩鶩無它心故庶
人以鶩為贄贄者所以質也諸侯
三年一貢士士一適謂之好徳再
適謂之尊賢三適謂之有功有功
者天子一賜以輿服弓矢再賜以
鬯三賜以虎賁百人號曰命諸侯
命諸侯者鄰國有臣弑其君孽弑
其宗雖不請乎天子而征之可也
已征而歸其地于天子諸侯貢士
一不適謂之過再不適謂之慠三
不適謂之誣誣者天子黜之一黜
以爵再黜以地三黜而地畢諸侯
有不貢士謂之不率正不率正者
天子黜之一黜以爵再黜以地三
黜而地畢然後天子比年秩官之
無文者而黜之以諸侯之所貢士
代之詩云濟濟多士文王以寧此
之謂也古者必有命民命民能敬
長憐孤取舎好讓居事力者命於
其君命然後得乗飭輿駢馬未得
命者不得乗乗者皆有罰故其民
雖有餘財侈物而無仁義功徳則
無所用其餘財侈物故其民皆興
仁義而賤財利賤財利則不爭不
爭則强不凌弱衆不暴寡是唐虞
所以興象刑而民莫敢犯法而亂
斯止矣詩云告爾民人謹爾侯度
用戒不虞此之謂也天子曰巡狩
諸侯曰述職巡狩者巡其所守也
述職者述其所職也春省耕助不
給也秋省斂助不足也天子五年
一巡狩歳二月東巡狩至于東嶽
柴而望祀山川見諸侯問百年者
命太師陳詩以觀民風命市納賈
以觀民之所好惡志滛好僻者命
典禮考時月定日同律禮樂制度
衣服正之山川神祇有不舉者為
不敬不敬者君黜以爵宗廟有不
順者為不孝不孝者君削其地有
功澤於民者然後加地入其境土
地辟除敬老尊賢則有慶益其地
入其境土地荒穢遺老失賢掊克
在位則有讓削其地一不朝者黜
其爵再不朝者黜其地三不朝者
以六師移之歳五月南巡狩至于
南嶽如東巡狩之禮歳八月西巡
狩至于西嶽如南巡狩之禮歳十
一月北巡狩至于北嶽如西巡狩
之禮歸格于祖禰用特春秋曰正
月公狩于郎傳曰春曰蒐夏曰苖
秋曰獮冬曰狩苖者奈何曰苖者
毛也取之不圍澤不揜羣取禽不
麛卵不殺孕重者春蒐者不殺小
麛及孕重者冬狩皆取之百姓皆
出不失其馳不抵禽不詭遇逐不
出防此苖獮蒐狩之義也故苖獮
蒐狩之禮簡其戎事也故苖者毛
取之蒐者捜索之狩者守留之夏
不田何也曰天地隂陽盛長之時
猛獸不攫鷙鳥不搏蝮蠆不螫鳥
獸䖝虵且知應天而况人乎哉是
以古者必有豢牢其謂之畋何聖
人舉事必反本五穀者以奉宗廟
養萬民也去禽獸害稼穡者故以
田言之聖人作名號而事義可知
也天子諸侯無事則歳三田一為
乾豆二為賔客三為充君之庖無
事而不田曰不敬田不以禮曰暴
天物天子不合圍諸侯不揜羣天
子殺則下大緌諸侯殺則下小緌
大夫殺則止佐轝佐轝止則百姓
畋獵獺祭魚然後漁人入澤梁鳩
化為鷹然後設罻羅草木零落然
後入山林昆䖝不蟄不以火田不
麛不卵不夭殀不覆巢此皆聖人
在上君子在位能者在職大徳之
發者也是故臯陶為大理平民各
服得其實伯夷主禮上下皆讓倕
為工師百工致功益主虞山澤辟
成棄主稷百榖時茂契主司徒百
姓親和龍主賔客逺人至十二牧
行而九州莫敢僻違禹陂九澤通
九道定九州各以其職來貢不失
厥宜方五千里至于荒服南撫交
趾大發西析支渠捜氐羌北至山
戎肅慎東至長夷島夷四海之内
皆戴帝舜之功於是禹乃興九韶
之樂致異物鳯凰來翔天下明徳
也射者必心平體正持弓矢審固
然後射者能以中詩云大侯既抗
弓矢斯張射夫既同獻爾發功此
之謂也弧之為言豫也豫者豫吾
意也故古者兒生三日桑弧蓬矢
六射天地四方天地四方者男子
之所有事也必有意其所有事然
後敢食榖故曰不素飱兮此之謂
也生而相與交通故曰留賔自天
子至士各有次贈死不及柩尸弔
生不及悲哀非禮也故古者吉行
五十里奔喪百里贈賵及事之謂
時時禮之大者也春秋曰天王使
宰咺来歸恵公仲子之賵賵者何
喪事有賵者盖以乗馬束帛輿馬
曰賵貨財曰賻衣𬒳曰襚口實曰
唅玩好曰贈知生者賻賵知死者
贈襚贈襚所以送死也賻賵所以
佐生也輿馬束帛貨財衣被玩好
其數奈何曰天子乗馬六匹諸侯
四匹大夫三匹元士二匹下士一
匹天子束帛五匹玄三纁二各五
十尺諸侯玄三纁二各三十尺大
夫玄一纁二各三十尺元士玄一
纁一各二丈下士綵縵各一匹庶
人布帛各一匹天子之賵乗馬六
匹乗車諸侯四匹乗輿大夫曰參
輿元士下士不用輿天子文繡衣
各一襲到地諸侯覆跗大夫到踝
士到髀天子唅實以珠諸侯以玉
大夫以璣士以貝庶人以穀實位
尊徳厚及親者賻賵唅襚厚貧富
亦有差二三四五之數取之天地
而制竒偶度人情而出節文謂之
有因禮之大宗也春秋曰庚戌天
王崩傳曰天王何以不書葬天子
記崩不記葬必其時也諸侯記卒
記葬有天子在不必其時也必其
時奈何天子七日而殯七月而葬
諸侯五日而殯五月而葬大夫三
日而殯三月而葬士庶人二日而
殯二月而葬皆何以然曰禮不豫
凶事死而後治凶服衣衰飾脩棺
椁作穿窆宅兆然後䘮文成外親
畢至葬墳集孝子忠臣之恩厚備
盡矣故天子七月而葬同軌畢至
諸侯五月而葬同㑹畢至大夫三
月而葬同朝畢至士庶人二月而
葬外姻畢至也延陵季子適齊於
其反也其長子死於嬴博之間因
葬焉孔子聞之曰延陵季子吳之
習於禮者也使子貢往而觀之其
穿深不至泉其歛以時服既葬封
壙墳掩坎其髙可隠也既封左袒
右旋其封且號者三言曰骨肉歸
復于土命也若魂氣則無不之也
無不之也而遂行孔子曰延陵季
子於禮其合矣子生三年然後免
於父母之懐故制䘮三年所以報
父母之恩也期年之䘮通乎諸侯
三年之䘮通乎天子禮之經也子
夏三年之䘮畢見於孔子孔子與
之琴使之絃援琴而絃衎衎而樂
作而曰先王制禮不敢不及也子
曰君子也閔子騫三年之䘮畢見
於孔子孔子與之琴使之絃援琴
而絃切切而悲作而曰先王制禮
不敢過也孔子曰君子也子貢問
曰閔子哀不盡子曰君子也子夏
哀已盡子曰君子也賜也惑敢問
何謂孔子曰閔子哀未盡能㫁之
以禮故曰君子也子夏哀已盡能
引而致之故曰君子也夫三年之
䘮固優者之所屈劣者之所勉齊
宣王謂田過曰吾聞儒者喪親三
年喪君三年君與父孰重田過對
曰殆不如父重王忿然怒曰然則
何為去親而事君田過對曰非君
之土地無以䖏吾親非君之禄無
以養吾親非君之爵位無以尊顯
吾親受之君致之親凡事君所以
為親也宣王邑邑而無以應古者
有菑者謂之厲君一時素服使有
司弔死問疾憂以巫毉匍匐以救
之湯粥以方之善者必先乎矜寡
孤獨及病不能相養死無以葬埋
則葬埋之有親喪者不呼其門有
齊衰大功五月不服力役之征有
小功之喪者未葬不服力役之征
其有重尸多死者急則有聚衆童
子撃鼔苣火入官宫里用之各撃
鼔苣火逐官宫里家之主人冠立
于阼事畢出乎里門出乎邑門至
野外此匍匐救厲之道也師大敗
亦然齋者思其居䖏也思其笑語
也思其所為也齋三日乃見其所
為齋者祭之日將入户僾然若有
見乎其容盤旋出户喟然若有聞
乎歎息之聲先人之色不絶於目
聲音咳唾不絶於耳嗜欲好惡不
忘於心是則孝子之齋也春祭曰
祠夏祭曰禴秋祭曰嘗冬祭曰烝
春薦韭卵夏薦麥魚秋薦黍豚冬
薦稻鴈三歳一祫五年一禘祫者
合也禘者諦也祫者大合祭於祖
廟也禘者諦其徳而差優劣也聖
主將祭必潔齋精思若親之在方
興未登㥥㥥憧憧専一想親之容
貌彷彿此孝子之誠也四方之助
祭空而来者滿而反虚而至者實
而還皆取法則焉韓褐子濟於河
津人告曰夫人過於此者未有不
快用者也而子不用乎韓褐子曰
天子祭海内之神諸侯祭封域之
内大夫祭其親士祭其祖禰褐也
未得事河伯也津人申楫舟中水
而運津人曰向也役人固已告矣
夫子不聽役人之言也今舟中水
而運甚殆治裝衣而下逰乎韓子
曰吾不為人之惡我而改吾志不
為我將死而改吾義言未已舟泆
然行韓褐子曰詩云莫莫葛藟施
于條枚愷悌君子求福不回鬼神
且不回况於人乎孔子曰無體之
禮敬也無服之䘮憂也無聲之樂
懽也不言而信不動而威不施而
仁志也鍾鼓之聲怒而撃之則武
憂而撃之則悲喜而撃之則樂其
志變其聲亦變其志誠通乎金石
而况人乎公孟子髙見顓孫子莫
曰敢問君子之禮何如顓孫子莫
曰去爾外厲與爾内色勝而心自
取之去三者而可矣公孟不知以
告曾子曾子愀然逡巡曰大哉言
乎夫外厲者必内折色勝而心自
取之者必為人役是故君子徳行
成而容不知聞識博而辭不爭知
慮微逹而能不愚曾子有疾孟儀
往問之曾子曰鳥之將死必有悲
聲君子集大辟必有順辭禮有三
儀知之乎對曰不識也曾子曰坐
吾語汝君子脩禮以立志則貪慾
之心不來君子思禮以脩身則怠
惰慢易之節不至君子脩禮以仁
義則忿爭暴亂之辭逺若夫置罇
爼列籩豆此有司之事也君子雖
勿能可也孔子曰可也簡簡者易
野也易野者無禮文也孔子見子
桑伯子子桑伯子不衣冠而䖏弟
子曰夫子何為見此人乎曰其質
美而無文吾欲説而文之孔子去
子桑伯子門人不説曰何為見孔
子乎曰其質美而文繁吾欲説而
去其文故曰文質脩者謂之君子
有質而無文謂之易野子桑伯子
易野欲同人道於牛馬故仲弓曰
太簡上無明天子下無賢方伯天
下為無道臣弑其君子弑其父力
能討之討之可也當孔子之時上
無明天子也故言雍也可使南面
南面者天子也雍之所以得稱南
面者問子桑伯子於孔子孔子曰
可也簡仲弓曰居敬而行簡以道
民不亦可乎居簡而行簡無乃太
簡乎子曰雍之言然仲弓通於化
術孔子明於王道而無以加仲弓
之言孔子至齊郭門之外遇一嬰
兒挈一壺相與俱行其視精其心
正其行端孔子謂御曰趣驅之趣
驅之韶樂方作孔子至彼聞韶三
月不知肉味故樂非獨以自樂也
又以樂人非獨以自正也又以正
人矣哉於此樂者不圖為樂至於
此黄帝詔伶倫作為音律伶倫自
大夏之西乃之崑崙之隂取竹於
嶰谷以生竅厚薄均者斷兩節間
其長九寸而吹之以為黄鍾之宫
日含少次制十二管以崑崙之下
聴鳯之鳴以别十二律其雄鳴為
六雌鳴亦六以比黄鍾之宫適合
黄鍾之宫皆可生之而律之本也
故曰黄鍾微而均鮮全而不傷其
為宫獨尊象大聖之徳可以明至
賢之功故奉而薦之于宗廟以歌
迎功徳世世不忘是故黄鍾生林
鍾林鍾生大吕大吕生夷則夷則
生太簇太簇生南吕南吕生夾鍾
夾鍾生無射無射生沽洗沽洗生
應鍾應鍾生蕤賔三分所生益之
一分以上生三分所生去其一分
以下生黄鍾大吕太簇夾鍾沽洗
仲吕蕤賔為上林鍾夷則南吕無
射應鍾為下大聖至治之世天地
之氣合以生風日至則日行其風
以生十二律故仲冬短至則生黄
鍾季冬生大吕孟春生太簇仲春
生夾鍾季春生沽洗孟夏生仲吕
仲夏生蕤賔季夏生林鍾孟秋生
夷則仲秋生南吕季秋生無射孟
冬生應鍾天地之風氣正十二律
至也聖人作為鞉鼓控掲塤箎此
六者徳音之音然後鍾磬竽瑟以
和之然後干戚旄狄以舞之此所
以祭先王之廟也此所以獻酢酳
酬也所以官序貴賤各得其宜也
此可以示後世有尊卑長㓜之序
也鍾聲鏗鏗以立號號以立横横
以立武君子聴鍾聲則思武臣石
聲磬磬以立辯辯以致死君子聴
磬聲則思死封疆之臣絲聲哀哀
以立亷亷以立志君子聴琴瑟之
聲則思志義之臣竹聲濫濫以立
㑹㑹以聚衆君子聴竽笙簫管之
聲則思畜聚之臣鼓鞞之聲懽懽
以立動動以進衆君子聴鼓鞞之
聲則思將帥之臣君子之聴音非
聴其鏗鏘而已彼亦有所合之也
樂者聖人之所樂也而可以善民
心其感人深其移風易俗故先王
著其教焉夫民有血氣心知之性
而無哀樂喜怒之常應感起物而
動然後心術形焉是故感激憔悴
之音作而民思憂嘽奔慢易繁文
簡節之音作而民康樂粗厲猛奮
廣賁之音作而民剛毅亷直勁正
莊誠之音作而民肅敬寛裕肉好
順成和動之音作而民慈愛流僻
邪散狄成滌濫之音作而民淫亂
是故先王本之情性稽之度數制
之禮義含生氣之和道五常之行
使陽而不散隂而不密剛氣不怒
柔氣不懾四暢交於中而發作於
外皆安其位不相奪也然後立之
學等廣其節奏省其文彩以繩徳
厚律小大之稱比終始之序以象
事行使親䟽貴賤長㓜男女之理
皆形見於樂故曰樂觀其深矣土
弊則草木不長水煩則魚鼈不大
氣衰則生物不遂世亂則禮慝而
樂淫是故其聲哀而不莊樂而不
安慢易以犯節流漫以忘本廣則
容姦狹則思欲感滌蕩之氣而滅
和平之徳是以君子賤之也凡姦
聲感人而逆氣應之逆氣成象而
淫樂興焉正聲感人而順氣應之
順氣成象而和樂興焉唱和有應
回邪曲直各歸其分而萬物之理
以類相動也是故君子反情以和
其志比類以成其行姦聲亂色不
習於聴淫樂慝禮不接心術惰慢
邪辟之氣不設於身體使耳目鼻
口心智百體皆由順正以行其義
然後發以聲音文以琴瑟動以干
戚飾以羽旄從以簫管奮至徳之
光動四氣之和以著萬物之理是
故清明象天廣大象地終始象四
時周旋象風雨五色成文而不亂
八風從律而不姦百度得數而有
常小大相成終始相生唱和清濁
代相為經故樂行而倫清耳目聡
明血氣和平移風易俗天下皆寧
故曰樂者樂也君子樂得其道小
人樂得其欲以道制欲則樂而不
亂以欲忘道則惑而不樂是故君
子反情以和其意廣樂以成其教
故樂行而民向方可以觀徳矣徳
者性之端也樂者徳之華也金石
絲竹樂之器也詩言其志歌詠其
聲舞動其容三者本於心然後樂
氣從之是故情深而文明氣盛而
化神和順積中而英華發外惟樂
不可以為偽樂者心之動也聲者
樂之象也文彩節奏聲之飾也君
子之動本樂其象也後治其飾是
故先鼔以警戒三歩以見方再始
以著往復亂以飾歸奮疾而不㧞
極幽而不隠獨樂其志不厭其道
備舉其道不私其欲是故情見而
義立樂終而徳尊君子以好善小
人以飾聽過故曰生民之道樂為
大焉樂之可密者琴㝡宜焉君子
以其可脩德故近之凡音之起由
人心生也人心之動物使之然也
感於物而後動故形於聲聲相應
故生變變成方謂之音比音而樂
之及干戚羽旄謂之樂樂者音之
所由生也其本在人心之感於物
是故其哀心感者其聲噍以殺其
樂心感者其聲嘽以緩其喜心感
者其聲發以散其怒心感者其聲
壯以厲其敬心感者其聲直以亷
其愛心感者其聲和以調人之善
惡非性也感於物而後動是故先
王慎所以感之故禮以定其意樂
以和其性政以一其行刑以防其
姦禮樂刑政其極一也所以同民
心而立治道也凡音生人心者也
情動於中而形於聲聲成文謂之
音是故治世之音安以樂其政和
亂世之音怨以怒其政乖亡國之
音哀以思其民困聲音之道與政
通矣宫為君商為臣角為民徴為
事羽為物五音亂則無法無法之
音宫亂則荒其君驕商亂則陂其
官壊角亂則憂其民怨徴亂則哀
其事勤羽亂則危其財匱五者皆
亂代相凌謂之慢如此則國之滅
亡無日矣鄭衛之音亂世之音也
比於慢矣桑間濮上之音亡國之
音也其政散其民流誣上行私而
不可止也凡人之有患禍者生於
淫泆暴慢淫泆暴慢之本生於飲
酒故古者慎其飲酒之禮使耳聴
雅音目視正儀足行正容心論正
道故終日飲酒而無過失近者數
日逺者數月皆人有徳焉以益善
詩云既醉以酒既飽以徳此之謂
也凡從外入者莫深於聲音變人
㝡極故聖人因而成之以徳曰樂
樂者徳之風詩曰威儀抑抑徳音
秩秩謂禮樂也故君子以禮正外
以樂正内内須㬰離樂則邪氣生
矣外須㬰離禮則慢行起矣故古
者天子諸侯聴鍾聲未嘗離於庭
卿大夫聴琴瑟未嘗離於前所以
養正心而滅淫氣也樂之動於内
使人易道而好良樂之動於外使
人温恭而文雅雅頌之聲動人而
正氣應之和成容好之聲動人而
和氣應之粗厲猛賁之聲動人而
怒氣應之鄭衛之聲動人而淫氣
應之是以君子慎其所以動人也
子路鼓瑟有北鄙之聲孔子聞之
曰信矣由之不才也冉有侍孔子
曰求來爾奚不謂由夫先王之制
音也奏中聲為中節流入於南不
歸於北南者生育之鄉北者殺伐
之域故君子執中以為本務生以
為故其音温和而居中以象生育
之氣憂哀悲痛之感不加乎心暴
厲淫荒之動不存乎體夫然者乃
治存之風安樂之為也彼小人則
不然執末以論本務剛以為故其
音湫厲而微末以象殺伐之氣和
節中正之感不加乎心温儼恭莊
之動不存乎體夫殺者乃亂亡之
風奔北之為也昔舜造南風之聲
其興也勃焉至今王公述而不釋
紂為北鄙之聲其廢也忽焉至今
王公以為笑彼舜以匹夫積正合
仁履中行善而卒以興紂以天子
好慢淫荒剛厲暴賊而卒以滅今
由也匹夫之徒布衣之醜也既無
意乎先王之制而又有亡國之聲
豈能保七尺之身哉冉有以告子
路子路曰由之罪也小人不能耳
陷而入於斯宜矣夫子之言也遂
自悔不食七日而骨立焉孔子曰
由之改過矣