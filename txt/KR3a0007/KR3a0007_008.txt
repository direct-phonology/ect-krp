說苑卷第八
　　尊賢
人君之欲平治天下而垂榮名者必尊
賢而下士易曰自上下下其道大光又
曰以貴下賤大得民也夫明王之施德
而下下也將懐逺而致近也夫朝無賢
人猶鴻鵠之無羽翼也雖有千里之望
猶不能致其意之所欲至矣是故㳺江
海者託於船致逺道者託扵乘欲覇王
者託扵賢伊尹吕尚管夷吾百里奚此
覇王之船乘也釋父兄與子孫非疏之
也任庖人釣屠與仇讎僕虜非阿之也
持社稷立功名之道不得不然也猶大
匠之爲宫室也量小大而知材木矣比
功校而知人數矣是故吕尚聘而天下
知商將亡而周之王也管夷吾百里奚
任而天下知齊秦之必覇也豈特船乘
哉夫成王覇固有人亡國破家亦固有
人桀用有莘紂用惡來宋用唐鞅齊用
蘇秦秦用趙髙而天下知其亡也非其
人而欲有功譬其若夏至之日而欲夜
之長也射魚指天而欲發之當也雖舜
禹猶亦困而又況乎俗主哉
春秋之時天子微弱諸侯力政皆叛不
朝衆暴寡强劫弱南夷與北狄交侵中
國之不絶若綫桓公扵是用管仲鮑叔
隰朋賔胥無甯戚三存亡國一繼絶世
救中國攘戎狄卒脅荆蠻以尊周室覇
諸侯晉文公用咎犯先軫陽䖏父强中
國敗强楚合諸侯朝天子以顯周室楚
荘王用孫叔敖司馬子反將軍子重征
陳從鄭敗强晉無敵扵天下秦穆公用
百里子蹇叔子王子廖及由余據有雍
州攘敗西戎吳用延州來季子并兾州
揚威于雞父鄭僖公富有千乘之國貴
為諸侯治義不順人心而取弑扵臣者
不先得賢也至簡公用子産裨諶世叔
行人子羽賊臣除正臣進去强楚合中
國國家安寧二十餘年無强楚之患故
虞有宫之竒晉獻公為之終夜不寐楚
有子玉得臣文公為之側席而坐逺乎
賢者之厭難折衝也夫宋襄公不用公
子目夷之言大辱扵楚曹不用僖負覊
之諫敗死扵戎故共維五始之要治亂
之端存乎審已而任賢也國家之任賢
而吉任不肖而凶案徃世而視已事其
必然也如合符此為人君者不可以不
慎也國家惛亂而良臣見魯國大亂季
友之賢見僖公即位而任季子魯國安
寧外内無憂行政二十一年季子之卒
後邾擊其南齊伐其北魯不勝其患將
乞師扵楚以取全耳故傳曰患之起必
自此始也公子買不可使戍衛公子遂
不聴君命而擅之晉内侵扵臣下外困
扵兵亂弱之患也僖公之性非前二十
一年常賢而後乃漸變為不肖也此季
子存之所益亡之所損也夫得賢失賢
其損益之驗如此而人主忽扵所用甚
可疾痛也夫智不足以見賢無可柰何
矣若智能見之而强不能决猶豫不用
而大者死亡小者亂傾此甚可悲哀也
以宋殤公不知孔父之賢乎安知孔父
死已必死趨而救之趨而救之者是知
其賢也以魯莊公不知季子之賢乎安
知疾將死召季子而授之國政授之國
政者是知其賢也此二君知能見賢而
皆不能用故宋殤公以殺死魯莊公以
賊嗣使宋殤蚤任孔父魯莊素用季子
乃將靖隣國而况自存乎
鄒子說梁王曰伊尹故有莘氏之媵臣
也湯立以為三公天下之治太平管仲
故成隂之狗盜也天下之庸夫也齊桓
公得之為仲父百里奚道之扵路傳賣
五羊之皮秦穆公委之以政甯戚故將
車人也叩轅行歌於康之衢桓公任以
國司馬喜髕脚於宋而卒相中山范睢
折脅拉齒於魏而後為應侯太公望故
老婦之出夫也朝歌之屠佐也棘津迎
客之舍人也年七十而相周九十而封
齊故詩曰緜緜之葛在於曠野良工得
之以為絺紵良工不得枯死於野此七
士者不遇明君聖主幾行乞丐枯死於
中野譬猶緜緜之葛矣
眉睫之微接而形於色聲音而風感而
動乎心甯戚擊牛角而商歌桓公聞而
舉之鮑龍跪石而登嵼孔子為之下車
堯舜相見不違桑隂文王舉太公不以
日乆故賢聖之接也不待乆而親能者
之相見也不待試而知矣故士之接也
非必與之臨財分貨乃知其㢘也非必
與之犯難涉危乃知其勇也舉事决斷
是以知其勇也取與有讓是以知其㢘
也故見虎之尾而知其大於貍也見象
之牙而知其大於牛也一莭見則百莭
知矣由此觀之以所見可以占未發覩
小莭固足知大體矣
禹以夏王桀以夏亡湯以殷王紂以殷
亡闔廬以吳戰勝無敵於天下而夫差
以見禽於越文公以晉國覇而厲公以
見弑於匠麗之宫威王以齊强於天下
而湣王以弑死於廟梁穆公以秦顯名
尊號而二世以劫於望夷其所以君王
者同而㓛迹不等者所任異也是故成
王䖏襁褓而朝諸侯周公用事也趙武
靈王年五十而餓死沙丘任李兊故也
桓公得管仲九合諸侯一匡天下失管
仲任竪刁易牙身死不葬為天下笑一
人之身榮辱俱施焉在所任也故魏有
公子無忌削地復得趙任藺相如秦兵
不敢出鄢陵任唐睢國獨特立楚有申
包胥而昭王反位齊有田單襄王得國
由此觀之國無賢佐俊士而能以成功
立名安危繼絶者未嘗有也故國不務
大而務得民心佐不務多而務得賢俊
得民心者民徃之有賢佐者士歸之文
王請除炮烙之刑而殷民從湯去張網
者之三面而夏民從越王不隳舊冢而
吳人服以其所為之順於民心也故聲
同則䖏異而相應德合則未見而相親
賢者立於本朝則天下之豪相率而趨
之矣何以知其然也曰管仲桓公之賊
也鮑叔以為賢於己而進之為相七十
言而說乃聽遂使桓公除報讎之心而
委國政焉桓公垂拱無事而朝諸侯鮑
叔之力也管仲之所以能北走桓公無
自危之心者同聲於鮑叔也紂殺王子
比干箕子被髪而佯狂陳靈公殺泄冶
而鄧元去陳自是之後殷兼於周陳亡
於楚以其殺比干泄冶而失箕子與鄧
元也燕昭王得郭隗而鄒衍樂毅以齊
趙至蘇子屈景以周楚至於是舉兵而
攻齊棲閔王於莒燕校地計衆非與齊
鈞也然所以能信意至於此者由得士
也故無常安之國無恒治之民得賢者
則安昌失之者則危亡自古及今未有
不然者也明鏡所以照形也徃古所以
知今也夫知惡徃古之所以危亡而不
務襲迹於其所以安昌則未有異乎却
走而求逮前人也太公知之故舉微子
之後而封比干之墓夫聖人之於死尚
如是其厚也况當世而生存者乎則其
弗失可識矣
齊景公問於孔子曰秦穆公其國小處
僻而覇何也對曰其國小而志大雖處
僻而其政中其舉果其謀和其令不偷
親舉五羖大夫於係縲之中與之語三
日而授之政以此取之雖王可也覇則
小矣
或曰將謂桓公仁義乎殺兄而立非仁
義也將謂桓公恭儉乎與婦人同輿馳
於邑中非恭儉也將謂桓公清潔乎閨
門之内無可嫁者非清㓗也此三者亡
國失君之行也然而桓公兼有之以得
管仲隰朋九合諸侯一匡天下畢朝周
室為五覇長以其得賢佐也失管仲隰
朋任竪刁易牙身死不葬蟲流出户一
人之身榮辱俱施者何者其所任異也
由此觀之則士佐急矣
周公旦白屋之士所下者七十人而天
下之士皆至晏子所與同衣食者百人
而天下之士亦至仲尼脩道行理文章
而天下之士亦至矣伯牙子鼓琴鍾子
期聴之方鼓而志在太山鍾子期曰善
哉乎鼓琴巍巍乎若太山少選之間而
志在流水鍾子期復曰善哉乎鼓琴湯
湯乎若流水鍾子期死伯牙破琴絶絃
終身不復鼓琴以為世無足為鼓琴者
非獨鼓琴若此也賢者亦然雖有賢者
而無以接之賢者奚由盡忠哉驥不自
至千里者待伯樂而後至也
周威公問於寗子曰取士有道乎對曰
有窮者達之亡者存之廢者起之四方
之士則四面而至矣窮者不達亡者不
存廢者不起四方之士則四面而畔矣
夫城固不能自守兵利不能自保得士
而失之必有其間夫士存則君尊士亡
則君卑周威公曰士壹至如此乎對曰
君不聞夫楚平王有士曰楚傒胥丘負
客王將殺之出亡之晉晉人用之是為
城濮之戰又有士曰苖賁皇王將殺之
出亡走晉晉人用之是為鄢陵之戰又
有士曰上觧于王將殺之出亡走晉晉
人用之是為兩堂之戰又有士曰伍子
胥王殺其父兄出亡走吳闔閭用之於
是興師而襲郢故楚之大得罪扵梁鄭
宋衛之君猶未遽至于此也此四得罪
於其士三暴其民骨一亡其國由是觀
之士存則國存士亡則國亡子胥怒而
亡之申包胥怒而存之士胡可無貴乎
哀公問於孔子曰人何若而可取也孔
子對曰母取拑者母取健者母取口銳
者哀公曰何謂也孔子曰拑者大給利
不可盡用健者必欲兼人不可以為法
也口銳者多誕而寡信後恐不驗也夫
弓矢和調而後求其中焉馬慤愿順然
後求其良材焉人必忠信重厚然後求
其知能焉今人有不忠信重厚而多知
能如此人者譬猶豺狼與不可以身近
也是故先其仁信之誠者然後親之於
是有知能者然後任之故曰親仁而使
能夫取人之術也觀其言而察其行夫
言者所以抒其匈而發其情者也能行
之士必能言之是故先觀其言而揆其
行夫以言揆其行雖有姦軌之人無以
逃其情矣哀公曰善
周公攝天子位七年布衣之士執贄所
師見者十二人窮巷白屋所先見者四
十九人時進善者百人教士者千人官
朝者萬人當此之時誠使周公驕而且
恡則天下賢士至者寡矣苟有至者則
必貪而尸禄者也尸禄之臣不能存君
矣
齊桓公設庭燎為士之欲造見者朞年
而士不至於是東野鄙人有以九九之
術見者桓公曰九九何足以見乎鄙人
對曰臣非以九九為足以見也臣聞主
君設庭燎以待士朞年而士不至夫士
之所以不至者君天下賢君也四方之
士皆自以論而不及君故不至也夫九
九薄能耳而君猶禮之况賢於九九乎
夫太山不辭壤石江海不逆小流所以
成大也詩云先民有言詢于蒭蕘言愽
謀也桓公曰善乃因禮之朞月四方之
士相携而並至詩曰自堂徂　自羊徂
牛言以内及外以小及大也
齊景公伐宋至于岐隄之上登髙以望
太息而歎曰昔我先君桓公長轂八百
乘以覇諸侯今我長轂三千乘而不敢
乆䖏於此者豈其無管仲歟弦章對曰
臣聞之水廣則魚大君明則臣忠昔有
桓公故有管仲令桓公在此則車下之
臣盡管仲也
趙簡子㳺於河而樂之歎曰安得賢士
而與䖏焉舟人古乘跪而對曰夫珠玉
無足去此數千里而所以能來者人好
之也今士有足而不來者此是吾君不
好之乎趙簡子曰吾門左右客千人朝
食不足暮收市征暮食不足朝收市征
吾尚可謂不好士乎舟人古乘對曰鴻
鵠髙飛逺翔其所恃者六翮也背上之
毛腹下之毳無尺寸之數去之滿把飛
不能為之益卑益之滿把飛不能為之
益髙不知門下左右客千人者有六翮
之用乎將盡毛毳也
齊宣王坐淳于髠侍宣王曰先生論寡
人何好淳于髠曰古者所好四而王所
好三焉宣王曰古者所好何與寡人所
好淳于髠曰古者好馬王亦好馬古者
好味王亦好味古者好色王亦好色古
者好士王獨不好士宣王曰國無士耳
有則寡人亦說之矣淳于髠曰古者驊
騮騏驥今無有王選於衆王好馬矣古
者有豹象之胎今無有王選於衆王好
味矣古者有毛廧西施今無有王選於
衆王好色矣王必將待堯舜禹湯之士
而後好則堯舜禹湯之士亦不好王矣
宣王嘿然無以應
衛君問於田讓曰寡人封侯盡千里之
地賞賜盡御府繒帛而士不至何也田
讓對曰君之賞賜不可以功及也君之
誅罰不可以理避也猶舉杖而呼狗張
弓而祝雞矣雖有香餌而不能致者害
之必也
宗衛相齊遇逐罷歸舍召門尉田饒等
二十有七人而問焉曰士大夫誰能與
我赴諸侯者乎田饒等皆伏而不對宗
衛曰何士大夫之易得而難用也饒對
曰非士大夫之難用也是君不能用也
宗衛曰不能用士大夫何若田饒對曰
厨中有臭肉則門下無死士今夫三升
之稷不足於士而君鴈鶩有餘粟䊵素
綺繡靡麗堂楯從風雨弊而士曽不得
以縁衣果園梨栗後宫婦人摭以相擿
而士曽不得一嘗且夫財者君之所輕
也死者士之所重也君不能用所輕之
財而欲使士致所重之死豈不難乎哉
於是宗衛面有慚色逡廵避席而謝曰
此衛之過也
魯哀公問於孔子曰當今之時君子誰
賢對曰衛靈公公曰吾聞之其閨門之
内姑姊妹無别對曰臣觀於朝廷未觀
於堂陛之間也靈公之弟曰公子渠牟
其知足以治千乘之國其信足以守之
而靈公愛之又有士曰王林國有賢人
必進而任之無不達也不能達退而與
分其禄而靈公尊之又有士曰慶足國
有大事則進而治之無不濟也而靈公
說之史鰌去衛靈公邸舍三月琴瑟不
御待史鰌之入也而後入臣是以知其
賢也
介子推行年十五而相荆仲尼聞之使
人徃視還曰廊下有二十五俊士堂上
有二十五老人仲尼曰合二十五人之
智智於湯武并二十五人之力力於彭
祖以治天下其固免矣乎
孔子閒居喟然而歎曰銅鞮伯華而無
死天下其有定矣子路曰願聞其為人
也何若孔子曰其㓜也敏而好學其壯
也有勇而不屈其老也有道而能以下
人子路曰其㓜也敏而好學則可其壯
也有勇而不屈則可夫有道又誰下哉
孔子曰由不知也吾聞之以衆攻寡而
無不消也以貴下賤無不得也昔者周
公旦制天下之政而下士七十人豈無
道哉欲得士之故也夫有道而能下扵
天下之士君子乎哉
魏文侯從中山奔命安邑田子方後太
子擊遇之下車而趨子方坐乘如故告
太子曰為我請君待我朝歌太子不說
因謂子方曰不識貧窮者驕人富貴者
驕人乎子方曰貧窮者驕人富貴者安
敢驕人人主驕人而亡其國吾未見以
國待亡者也大天驕人而亡其家吾未
見以家待亡者也貧窮者若不得意納
履而去安徃不得貧窮乎貧窮者驕人
富貴者安敢驕人太子及文侯道田子
方之語文侯歎曰微吾子之故吾安得
聞賢人之言吾下子方以行得而友之
自吾友子方也君臣益親百姓益附吾
是以得友士之㓛我欲伐中山吾以武
下樂羊三年而中山為獻於我我是以
得有武之㓛吾所以不少進於此者吾
未見以智驕我者也若得以智驕我者
豈不及古之人乎
晉文侯行地登隧大夫皆扶之随㑹不
扶文侯曰㑹夫為人臣而忍其君者其
罪奚如對曰其罪重死文侯曰何謂重
死對曰身死妻子為勠焉随㑹曰君奚
獨問為人臣忍其君者而不問為人君
而忍其臣者邪文侯曰為人君而忍其
臣者其罪何如随㑹對曰為人君而忍
其臣者智士不為謀辨士不為言仁士
不為行勇士不為死文侯援綏下車辭
諸大夫曰寡人有腰髀之病願諸大夫
勿罪也
齊将軍田瞶出将張生郊送曰昔者堯
讓許由以天下洗耳而不受将軍知之
乎曰唯然知之伯夷叔齊辭諸侯之位
而不為将軍知之乎曰唯然知之扵陵
仲子辭三公之位而傭爲人灌園将軍
知之乎曰唯然知之智過去君弟變姓
名免爲庶人将軍知之乎曰唯然知之
孫叔敖三去相而不悔將軍知之乎曰
唯然知之此五大夫者名辭之而實羞
之今將軍方吞一國之權提鼓擁旗被
堅執銳旋回十萬之師擅斧鉞之誅慎
母以士之所羞者驕士田聵曰今日諸
君皆為聵祖道具酒脯而先生獨教之
以聖人之大道謹聞命矣
魏文侯見段干木立倦而不敢息及見
翟黄踞堂而與之言翟黄不說文侯曰
段干木官之則不肯禄之則不受今汝
欲官則相至欲禄則上卿既受吾賞又
責吾禮母乃難乎
孔子之郯遭程子於塗傾盖而語終日
有間顧子路曰取束帛一以贈先生子
路不對有間又顧曰取束帛一以贈先
生子路屑然對曰由聞之也士不中而
見女無媒而嫁君子不行也孔子曰由
詩不云乎野有蔓草零露漙兮有美一
人清揚婉兮邂逅相遇適我願兮今程
子天下之賢士也於是不贈終身不見
大德母踰閑小德出入可也
齊桓公使管仲治國管仲對曰賤不能
臨貴桓公以為上卿而國不治桓公曰
何故管仲對曰貧不能使冨桓公賜之
齊國市租一年而國不治桓公曰何故
對曰疏不能制親桓公立以為仲父齊
國大安而遂覇天下孔子曰管仲之賢
不得此三權者亦不能使其君南面而
覇矣
桓公問於管仲曰吾欲使爵腐於酒肉
腐於爼得母害於覇乎管仲對曰此極
非其貴者耳然亦無害於覇也桓公曰
何如而害覇管仲對曰不知賢害覇知
而不用害覇用而不任害覇任而不信
害覇信而復使小人參之害覇桓公曰
善
魯人攻鄪曽子辭於鄪君曰請出㓂罷
而後復來請姑母使狗豕入吾舍鄪君
曰寡人之於先生也人無不聞今魯人
攻我而先生去我我胡守先生之舍魯
人果攻鄪而數之罪十而曽子之所爭
者九魯師罷鄪君復修曾子舍而後迎
之
宋司城子罕之貴子韋也入與共食出
與共衣司城子罕亡子韋不從子罕來
復召子韋而貴之左右曰君之善子韋
也君亡不從來又復貴之君獨不愧於
君之忠臣乎子罕曰吾唯不能用子韋
故至於亡今吾之得復也尚是子韋之
遺德餘教也吾故貴之且我之亡也吾
臣之削迹㧞樹以從我者奚益於吾亡
哉
楊因見趙簡主曰臣居鄉三逐事君五
去聞君好士故走來見簡主聞之絶食
而歎跽而行左右進諌曰居郷三逐是
不容衆也事君五去是不忠上也今君
有士見過八矣簡主曰子不知也夫羙
女者醜婦之仇也盛徳之士亂世所䟽
也正直之行邪枉所憎也遂出見之因
授以爲相而國大治由是觀之逺近之
人不可以不察也
應侯與賈于子坐聞其鼔琴之聲應侯
曰今日之琴一何悲也賈于子曰夫張
急調下故使人悲耳急張者良材也調
下者官卑也取夫良材而卑官之安能
無悲乎應侯曰善哉
十三年諸侯舉兵以伐齊齊王聞之惕
然而恐召其群臣大夫告曰有智為寡
人用之於是博士淳于髠仰天大笑而
不應王復問之又大笑不應三問三笑
不應王艴然作色不悅曰先生以寡人
語為戯乎對曰臣非敢以大王語為戯
也臣笑臣隣之祠田也以一奩飯一壺
酒三鮒魚祝曰蟹堁者冝禾洿邪者百
車傳之後世洋洋有餘臣笑其賜鬼薄
而請之厚也於是王乃立淳于髠為上
卿賜之千金革車百乘與平諸侯之事
諸侯聞之立罷其兵休其士卒遂不敢
攻齊此非淳于髠之力乎
田忌去齊奔楚楚王郊迎至舍問曰楚
萬乘之國也齊亦萬乘之國也常欲相
并為之柰何對曰易知耳齊使申孺將
則楚發五萬人使上將軍將之至禽將
軍首而反耳齊使田居將則楚發二十
萬人使上將軍將之分别而相去也齊
使眄子將楚發四封之内王自出將而
忌從相國上將軍為左右司馬如是則
王僅得存耳於是齊使申孺將楚發五
萬人使上將軍至禽將軍首反於是齊
王忿然乃更使眄子將楚悉發四封之
内王自出將田忌從相國上將軍為左
右司馬益王車屬九乘僅得免耳至舍
王北面正領齊袪問曰先生何知之早
也田忌曰申孺為人侮賢者而輕不肖
者賢不肖者俱不為用是以亡也田居
為人尊賢者而賤不肖者賢者負任不
肖者退是以分别而相去也眄子之為
人也尊賢者而愛不肖者賢不肖俱負
任是以王僅得存耳
魏文侯觴大夫於曲陽飲酣文侯喟焉
歎曰吾獨無豫讓以為臣蹇重舉酒進
曰臣請浮君文侯曰何以對曰臣聞之
有命之父母不知孝子有道之君不知
忠臣夫豫讓之君亦何如哉文侯曰善
受浮而飲之釂而不讓曰無管仲鮑叔
以為臣故有豫讓之功也
趙簡子曰吾欲得范中行氏之良臣史
黶曰安用之簡子曰良臣人所願也又
何問焉曰君以為無良臣故也夫事君
者諫過而薦可章善而替否獻能而進
賢朝夕誦善敗而納之聴則進否則退
今范中行氏之良臣也不能匡相其君
使至於難出在於外又不能入亡而棄
之何良之為若不棄君安得之夫良將
營其君使復其位死而後止何日以來
若未能乃非良也簡子曰善
子路問於孔子曰治國何如孔子曰在
於尊賢而賤不肖子路曰范中行氏尊
賢而賤不肖其亡何也曰范中行氏尊
賢而不能用也賤不肖而不能去也賢
者知其不已用而怨之不肖者知其賤
已而讎之賢者怨之不肖者讎之怨讎
並前中行氏雖欲無亡得乎
晉荆戰於邲晉師敗績荀林父將歸請
死昭公將許之士貞伯曰不可城濮之
役晉勝于荆文公猶有憂色曰子玉猶
存憂未歇也困獸猶鬬況國相乎及荆
殺子玉乃喜曰莫予毒也今天或者大
警晉也林父之事君進思盡忠退思補
過社稷之衛也今殺之是重荆勝也昭
公曰善乃使復將
說苑卷第八
