談叢王者知所以臨下而治衆則
羣臣畏服矣知所以聽言受事則
不蔽欺矣知所以安利萬民則海
内必定矣知所以忠孝事上則臣
子之行備矣凡所以劫殺者不知
道術以御其臣下也凡吏勝其職
則事治事治則利生不勝其職則
事亂事亂則害成也百方之事萬
變鋒出或欲持虚或欲持實或好
浮遊或好誠必或行安舒或為飄
疾從此觀之天下不可一聖王臨
天下而能一之意不並銳事不兩
隆盛於彼者必衰於此長於左者
必短於右喜夜臥者不能蚤起也
鸞設於鑣和設於軾馬動而鸞鳴
鸞鳴而和應行之節也不富無以
為大不予無以合親親踈則害失
衆則敗不教而誅謂之虐不戒責
成謂之暴也夫水出於山而入於
海稼生於田而蔵於廩聖人見所
生則知所歸矣天道布順人事取
予多蔵不用是謂怨府故物不可
聚也一圍之木持千鈞之屋五寸
之鍵而制開闔豈材足任哉盖所
居要也夫小快害義小慧害道小
辨害治苟心傷德大政不險蛟龍
雖神不能以白日去其倫飄風雖
疾不能以隂雨揚其塵邑名勝母
曾子不入水名盗泉孔子不飲醜
其聲也婦人之口可以出走婦人
之喙可以死敗不修其身求之於
人是謂失倫不治其内而修其外
是謂大廢重載而危之操䇿而隨
之非所以為全也士橫道而偃四
支不掩非士之過有土之羞也邦
君將昌天遺其道大夫將昌天遺
之士庶人將昌必有良子賢師良
友在其側詩書禮樂陳於前棄而
為不善者鮮矣義士不欺心仁人
不害生謀泄則無功計不設則事
不成賢士不事所非不非所事愚
者行間而益固鄙人飾詐而益野
聲無細而不聞行無隱而不明至
神無不化也至賢無不移也上不
信下不忠上下不和雖安必危求
以其道則無不得為以其時則無
不成時不至不可强生也事不究
不可强成也貞良而亡先人餘殃
猖蹷而活先人餘烈權取重澤取
長才賢任輕則有名不肖任大身
死名廢士不以利移不為患改孝
敬忠信之事立雖死而不悔智而
用私不如愚而用公故曰巧偽不
如拙誠學問不倦所以治己也教
誨不厭所以治人也所以貴虚無
者得以應變而合時也冠雖故必
加於首履雖新必關於足上下有
分不可相倍一心可以事百君百
心不可以事一君故曰正而心又
少而言萬物得其本者生百事得
其道者成道之所在天下歸之徳
之所在天下貴之仁之所在天下
愛之義之所在天下畏之屋漏者
民去之水淺者魚逃之樹髙者鳥
宿之德厚者士趨之有禮者民畏
之忠信者士死之衣雖弊行必修
頭雖亂言必治時在應之為在因
之所伐而當其福五之所伐不當
其禍十之必貴以賤為本必髙以
下為天將與之必先苦之天將毁
之必先累之孝於父母信於交友
十步之澤必有香草十室之邑必
有忠士草木秋死松栢獨在水浮
萬物玉石留止飢渴得食誰能不
喜賑窮救急何患無有視其所以
觀其所使斯可知己乗輿馬不勞
致千里乘船楫不游絶江海智莫
大於闕疑行莫大於無悔也制宅
名子足以觀士利不兼賞不倍忽
忽之謀不可爲也惕惕之心不可
長也天與不取反受其咎時至不
迎反受其殃天地無親常與善人
天道有常不為堯存不為桀亡積
善之家必有餘慶積惡之家必有
餘殃一噎之故絶榖不食一蹶之
故却足不行心如天地者明行如
繩墨者章位高道大者從事大道
小者凶言疑者無犯行疑者無從
蠧蝝仆柱梁蚊䖟走牛羊謁問析
辭勿應怪言虚說勿稱謀先事則
昌事先謀則亡無以淫泆棄業無
以貧賤自輕無以所好害身無以
嗜欲妨生無以奢侈為名無以貴
冨驕盈喜怒不當是謂不明暴虐
不得反受其賊怨生不報禍生於
福一言而非四馬不能追一言不
急四馬不能及順風而飛以助氣
力銜葭而翔以備矰弋鏡以精明
美惡自服衡平無私輕重自得蓬
生枲中不扶自直白砂入泥與之
皆黒時乎時乎間不及謀至時之
極間不容息勞而不休亦將自息
有而不施亦將自得無不為者無
不能成也無不欲者無不能得也
衆正之積福無不及也衆邪之積
禍無不逮也力勝貧謹勝禍慎勝
害戒勝灾為善者天報以德為不
善者天報以禍君子得時如水小
人得時如火謗道己者心之罪也
尊賢己者心之力也心之得萬物
不足為也心之失獨心不能守也
子不孝非吾子也交不信非吾友
也食其口而百節肥灌其本而枝
葉茂本傷者枝槁根深者末厚為
善者得道為惡者失道惡語不出
口苟言不留耳務偽不長喜虚不
久義士不欺心亷士不妄取以財
為草以身為寳慈仁少小恭敬耆
老犬吠不驚命曰金城常避危殆
命曰不悔富必念貧壮必念老年
雖幼少慮之不早夫有禮者相為
死無禮者亦相為死貴不與驕期
驕自來驕不與亡期亡自至踒人
日夜願一起盲人不忘視知者始
於悟終於諧愚者始於樂終於哀
高山仰止景行行止力雖不能心
必務為慎終如始常以為戒戰戰
慄慄日慎其事聖人之正莫如安
静賢者之治故與衆異好稱人惡
人亦道其惡好憎人者亦為人所
憎衣食足知榮辱倉廪實知禮節
江河之溢不過三日飄風暴雨須
㬰而畢福生於微禍生於忽日夜
恐懼唯恐不卒已雕已琢還反於
樸物之相反復歸於本循流而下
易以至倍風而馳易以逺兵不豫
定無以待敵計不先慮無以應卒
中不方名不章外不圜禍之門直
而不能枉不可與大任方而不能
圜不可與長存慎之於身無曰云
云狂夫之言聖人擇焉能忍耻者
安能忍辱者存脣亡而齒寒河水
崩其懷在山毒智者莫甚於酒留
事者莫甚於樂毁亷者莫甚於色
摧剛者反已於弱富在知足貴在
求退先憂事者後樂先慠事者後
憂福在受諫存之所由也㳟敬遜
讓精亷無謗慈仁愛人必受其賞
諫之不聽後無與争舉事不當為
百姓謗悔在於妄患在於先唱蒲
且修繳鳬鴈悲鳴逢蒙撫弓虎豹
晨嘷河以委蛇故能逺山以凌遲
故能髙道以優㳺故能化徳以純
厚故能豪言人之善澤於膏沐言
人之惡痛於矛㦸為善不直必終
其曲為醜不釋必終其惡一死一
生乃知交情一貧一富乃知交態
一貴一賤交情乃見一浮一没交
情乃出德義在前用兵在後初沐
者必拭冠新浴者必振衣敗軍之
將不可言勇亡國之臣不可言智
坎井無黿鼉者隘也園中無修林
者小也小忠大忠之賊也小利大
利之殘也自請絶易請人絶難水
激則悍矢激則逺人激於名不毁
為聲下士得官以死上士得官以
生禍福非從地中出非從天上來
已自生之窮鄉多曲學小辯害大
知巧言使信廢小恵妨大義不困
在於早慮不窮在於早豫欲人勿
知莫若勿為欲人勿聞莫如勿言
非所言勿言以避其患非所為勿
為以避其危非所取勿取以避其
詭非所爭勿爭以避其聲明者視
於冥冥謀於未形聰者聽於無聲
慮者戒於未成世之溷濁而我獨
清衆人皆醉而我獨醒乖離之咎
無不生也毁敗之端從此興也江
河大潰從蟻穴山以小阤而大崩
淫亂之漸其變為興水火金木轉
相勝卑而正者可増髙而倚者且
崩直如矢者死直如繩者稱禍生
於欲得福生於自禁聖人以心導
耳目小人以耳目導心為人上者
患在不明為人下者患在不忠人
知糞田莫知糞心端身正行全以
至今見亡知存見霜知氷廣大在
好利恭敬在事親因時易以為仁
因道易以達人營於利者多患輕
諾者寡信欲賢者莫如下人貪財
者莫如全身財不如義髙勢不如
徳尊父不能愛無益之子君不能
愛不軌之民君不能賞無功之臣
臣不能死無德之君問善御者莫
如馬問善治者莫如民以卑為尊
以屈為伸聖人所因上法於天君
子行徳以全其身小人行貪以亡
其身相勸以禮相强以仁得道於
身得譽於人知命者不怨天知己
者不怨人人而不愛則不能仁佞
而不巧則不能信言善毋及身言
惡毋及人上清而無欲則下正而
民樸來事可追也徃事不可及無
思慮之心則不逹無談說之辭則
不樂善不可以偽來惡不可以辭
去近市無賈在田無野善不逆旅
非仁義剛武無以定天下水倍源
則川竭人倍信則名不逹義勝患
則吉患勝義則滅五聖之謀不如
逢時辯智明慧不如遇世有鄙心
者不可授便勢有愚質者不可予
利器多易多敗多言多失冠履不
同蔵賢不肖不同位官尊者憂深
禄多者責大積德無細積怨無大
多少必報固其勢也梟逢鳩鳩曰
子將安之梟曰我將東徙鳩曰何
故梟曰鄉人皆惡我鳴以故東徙
鳩曰子能更鳴可矣不能更鳴東
徙猶惡子之聲聖人之衣也便體
以安身其食也安於腹適衣節食
不聽口目曾子曰鷹鷲以山為卑
而増巢其上黿鼉魚鼈以淵為淺
而穿穴其中卒其所以得者餌也
君子苟不求利禄則不害其身曾
子曰狎甚則相簡也莊甚則不親
是故君子之狎足以交懽莊足以
成禮而已曾子曰入是國也言信
乎羣臣則留可也忠行乎羣臣則
仕可也澤施乎百姓則安可也口
者關也舌者機也出言不當四馬
不能追也口者關也舌者兵也出
言不當反自傷也言出於己不可
止於人行發於邇不可止於逺夫
言行者君子之樞機樞機之發榮
辱之本也可不慎乎故蒯子羽曰
言猶射也栝既離弦雖有所悔焉
不可從而追已詩曰白珪之玷尚
可磨也斯言之玷不可為也蠋欲
類蠶鱓欲類虵人見虵蠋莫不身
洒然女工修蠶漁者持鱓不惡何
也欲得錢也逐魚者濡逐獸者趨
非樂之也事之權也登髙使人欲
望臨淵使人欲窺何也䖏地然也
御者使人㳟射者使人端何也其
形便也民有五死聖人能去其三
不能除其二饑渴死者可去也凍
寒死者可去也罹五兵死者可去
也壽命死者不可去也癰疽死者
不可去也饑渴死者中不充也凍
寒死者外勝中也罹五兵死者德
不忠也壽命死者嵗數終也癰疽
死者血氣窮也故曰中不正外淫
作外淫作者多怨怪多怨怪者疾
病生故清浄無為血氣乃平百行
之本一言也一言而適可以却敵
一言而得可以保國響不能獨為
聲影不能倍曲為直物必以其類
及故君子慎言出己負石赴淵行
之難者也然申屠狄為之君子不
貴之也盗跖凶貪名如日月與舜
禹並傳而不息而君子不貴君子
有五耻朝不坐燕不議君子耻之
居其位無其言君子耻之有其言
無其行君子耻之既得之又失之
君子耻之地有餘而民不足君子
耻之君子雖窮不䖏亡國之勢雖
貧不受亂君之禄尊乎亂世同乎
暴君君子之耻也衆人以毁形為
耻君子以毁義為辱衆人重利亷
士重名明君之制賞從重罰從輕
食人以壯為量事人以老為程君
子之言寡而實小人之言多而虚
君子之學也入於耳蔵於心行之
以身君子之治也始於不足見終
於不可及也君子慮福弗及慮禍
百之君子擇人而取不擇人而與
君子實如虚有如無君子有其備
則無事君子不以愧食不以辱得
君子樂得其志小人樂得其事君
子不以其所不愛及其所愛也君
子有終身之憂而無一朝之患順
道而行循理而言喜不加易怒不
加難君子之過猶日月之蝕也何
害於明小人可也猶狗之吠盗狸
之夜見何益於善夫智者不妄為
勇者不妄殺君子比義農夫比榖
事君不得進其言則辭其爵不得
行其義則辭其禄人皆知取之為
取也不知與之為取之政有招冦
行有招耻弗為而自至天下未有
猛獸狐疑不若蜂蠆之致毒也髙
議而不可及不若卑論之有功也
秦信同姓以王至其衰也非易同
姓也而身死國亡故王者之治天
下在於行法不在於信同姓髙山
之巔無美木傷於多陽也大樹之
下無美草傷於多隂也鍾子期死
而伯牙絶絃破琴知世莫可為鼓
也惠施卒而莊子深瞑不言見世
莫可與語也修身者智之府也愛
施者仁之端也取予者義之符也
耻辱者勇之决也立名者行之極
也進賢受上賞蔽賢䝉顯戮古之
通義也爵人於朝論人於市古之
通法也道微而明淡而有功非道
而得非時而生是謂妄成得而失
之定而復傾福者禍之門也是者
非之尊也治者亂之先也事無終
始而患不及者未之聞也枝無忘
其根徳無忘其報見利必念害身
故君子留精神寄心於三者吉祥
及子孫矣兩髙不可重兩大不可
容兩勢不可同兩貴不可雙夫重
容同雙必争其功故君子節嗜欲
各守其足乃能長乆夫節欲而聽
諫敬賢而勿慢使能而勿賤為人
君能行此三者其國必强大而民
不去散矣黙無過言慤無過事木
馬不能行亦不費食騏驥日馳千
里鞭箠不去其背寸而度之至丈
必差銖而稱之至石必過石稱丈
量徑而寡失簡絲數米煩而不察
故大較易為智曲辯難為慧吞舟
之魚蕩而失水制於螻蟻者離其
居也猿猴失木禽於狐貉者非其
䖏也騰虵遊霧而升騰龍乗雲而
舉猿得木而挺魚得水而鶩䖏地
宜也君子博學患其不習既習之
患其不能行之既能行之患其不
能以讓也君子不羞學不羞問問
訊者知之本念慮者知之道也此
言貴因人知而加知之不貴獨自
用其知而知之天地之道極則反
滿則損五采曜眼有時而渝茂木
豐草有時而落物有盛衰安得自
若民苦則不仁勞則詐生安平則
教危則謀極則反滿則損故君子
弗滿弗極也