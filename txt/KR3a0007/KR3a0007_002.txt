臣術人臣之術順從而復命無所
敢專義不苟合位不苟尊必有益
扵國必有補於君故其身尊而子
孫保之故人臣之行有六正六邪
行六正則榮犯六邪則辱夫榮辱
者禍福之門也何謂六正六邪六
正者一曰萌芽未動形兆未見昭
然獨見存亾之㡬得失之要預禁
乎不然之前使主超然立乎顯榮
之處天下稱孝焉如此者聖臣也
二曰虗心白意進善通道勉主以
禮義諭主以長䇿将順其美匡救
其惡功成事立歸善於君不敢獨
伐其勞如此者良臣也三曰卑身
賤體夙興夜寐進賢不解數稱於
徃古之徳行事以厲主意庶㡬有
益以安國家社稷宗廟如此者忠
臣也四曰明察幽見成敗早防而
救之引而復之塞其間絶其源轉
禍以爲福使君終以無憂如此者
智臣也五曰守文奉法任官職事
辭禄譲賜不受贈遺衣服端齊飲
食節儉如此者貞臣也六曰國家
昏亂所爲不諫然而敢犯主之顔
面言主之過失不辭其誅身死國
安不悔所行如此者直臣也是爲
六正也六邪者一曰安官貪禄營
於私家不務公事懐其智藏其能
主飢於論渴於䇿猶不肯盡節容
容乎與世沉浮上下左右觀望如
此者具臣也二曰主所言皆曰善
主所為皆曰可隱而求主之所好
即進之以快主耳目偷合苟容與
主為樂不顧其後害如此者諛臣
也三曰中實頗險外容貌小謹巧
言令色又心嫉賢所欲進則眀其
美而隱其惡所欲退則明其過而
匿其美使主妄行過任賞罰不當
號令不行如此者姦臣也四曰智
足以飾非辯足以行説反言易辭
而成文章内離骨肉之親外妬亂
朝廷如此者讒臣也五曰專權擅
勢持抔國事以為輕重扵私門成
黨以富其家又復増加威勢擅矯
主命以自貴顯如此者賊臣也六
曰謟言以邪墜主不義朋黨比周
以蔽主明入則辯言好辭出則更
復異其言語使白黒無别是非無
間伺候可推因而附然使主惡布
於境内聞於四隣如此者亡國之
臣也是謂六邪賢臣處六正之道
不行六邪之術故上安而下治生
則見樂死則見思此人臣之術也
湯問伊尹曰三公九卿大夫列士
其相去何如伊尹對曰三公者知
通於大道應變而不窮辯於萬物
之情通於天道者也其言足以調
隂陽正四時節風雨如是者舉以
為三公故三公之事常在於道也
九卿者不失四時通於溝渠修堤
防樹五穀通於地理者也能通不
能通能利不能利如是者舉以爲
九卿故九卿之事常在於徳也大
夫者出入與民同衆取去與民同
利通扵人事行猶舉繩不傷於言
言之於世不害於身通於闗梁實
於府庫如是者舉以爲大夫故大
夫之事常在於仁也列士者知義
而不失其心事功而不獨專其賞
忠正彊諫而無有姦詐去私立公
而言有法度如是者舉以為列士
故列士之事常在於義也故道徳
仁義定而天下正凡此四者明王
臣而不臣湯曰何謂臣而不臣伊
尹對曰君之所不名臣者四諸父
臣而不名諸兄臣而不名先王之
臣臣而不名盛徳之士臣而不名
是謂大順也湯問伊尹曰古者所
以立三公九卿大夫列士者何也
伊尹對曰三公者所以叅五事也
九卿者所以叅三公也大夫者所
以叅九卿也列士者所以叅大夫
也故叅而有叅是謂事宗事宗不
失外内若一子貢問孔子曰今之
人臣孰為賢孔子曰吾未識也徃
者齊有鮑叔鄭有子皮賢者也子
貢曰然則齊無管仲鄭無子産乎
子曰賜汝徒知其一不知其二汝
聞進賢為賢耶用力為賢耶子貢
曰進賢為賢子曰然吾聞鮑叔之
進管仲也聞子皮之進子産也未
聞管仲子産有所進也魏文侯且
置相召李克而問焉曰寡人將置
相置於季成子與翟觸我孰置而
可李克曰臣聞之賤不謀貴外不
謀内踈不謀親臣者踈賤不敢聞
命文侯曰此國事也願與先生臨
事而勿辭李克曰君不察故也可
知矣貴視其所舉富視其所與貧
視其所不取窮視其所不為由此
觀之可知矣文侯曰先生出矣寡
人之相定矣李克出過翟黄翟黄
問曰吾聞君問相於先生未知果
孰為相李克曰季成子為相翟黄
作色不悦曰觸失望扵先生李克
曰子何遽失望扵我我於子之君
也豈與我比周而求大官哉君問
相於我臣對曰君不察故也貴視
其所舉冨視其所與貧視其所不
取窮視其所不為由此觀之可知
也君曰出矣寡人之相定矣以是
知季成子為相翟黄不悦曰觸何
遽不為相乎西河之守觸所任也
計事内史觸所任也王欲攻中山
吾進樂羊無使治之臣吾進先生
無使傅其子吾進屈侯鮒觸何負
扵季成子李克曰不如季成子季
成子食采千鍾什九居外一居中
是以東得卜子夏田子方叚干木
彼其所舉人主之師也子之所舉
人臣之才也翟黄迮然而慙曰觸
失對於先生請自修然後學言未
卒而左右言季成子立為相矣於
是翟黄黙然變色内慙不敢出三
月也楚令尹死景公遇成公乹曰
令尹将焉歸成公乹曰殆於屈春
乎景公怒曰國人以為歸於我成
公乹曰子資少屈春資多于義獲
天下之至憂也而子以為友鳴鶴
與芻狗其知甚少而子玩之鴟夷
子皮日侍於屈春損頗為友二人
者之智足以為令尹不敢專其智
而委之屈春故曰政其歸於屈春
乎田子方渡西河造翟黄翟黄乗
軒車戴華蓋黄金之勒約簟席如
此者其駟八十乗子方望之以為
人君也道狹下抵車而待之翟黄
至而睹其子方也下車而趨自投
下風曰觸田子方曰子與吾嚮者
望子疑以爲人君也子至而人臣
也将何以至此乎翟黄對曰此皆
君之所以賜臣也積三十嵗故至
扵此時以閑暇祖之曠野正逢先
生子方曰何子賜車轝之厚也翟
黄對曰昔者西河無守臣進吳起
而西河之外寕鄴無令臣進西門
豹而魏無趙患酸棗無令臣進北
門可而魏無齊憂魏欲攻中山臣
進樂羊而中山扷魏無使治之臣
臣進李克而魏國大治是以進此
五大夫者爵禄倍以故至扵此子
方曰可子勉之矣魏國之相不去
子而之他矣翟黄對曰君母弟有
公孫季成者進子夏而君師之進
叚干木而君友之進先生而君敬
之彼其所進師也友也所敬者也
臣之所進者皆守職守禄之臣也
何以至魏國相乎子方曰吾聞身
賢者賢也能進賢者亦賢也子之
五舉者盡賢子勉之矣子終其次
矣齊威王逰扵瑶䑓成侯卿来奏
事從車羅騎甚衆王望之謂左右
曰来者何為者也左右曰成侯卿
也王曰國至貧也何出之盛也左
右曰與人者有以責之也受人者
有以易之也王試問其説成侯卿
至上謁曰忌也王不應又曰忌也
王不應又曰忌也王曰國至貧也
何出之盛也成侯卿曰赦其死辠
使臣得言其説王曰諾對曰忌舉
田居子為西河而秦梁弱忌舉田
解子為南城而楚人抱羅綺而朝
忌舉黔涿子為冥州而燕人給牲
趙人給盛忌舉田種首子為即墨
而於齊足究忌舉北郭刁勃子為
大士而九族益親民益冨舉此数
良人者王枕而卧耳何患國之貧
哉秦穆公使賈人載鹽徴諸賈人
賈人買百里奚以五羖羊之皮使
將車之秦秦穆公觀鹽見百里奚
牛肥曰任重道逺以險而牛何以
肥也對曰臣飲食以時使之不以
暴有險先後之以身是以肥也穆
公知其君子也令有司具沐浴為
衣冠與坐公大悦異日與公孫支
論政公孫支大不寕曰君耳目聪
明思慮審察君其得聖人乎公曰
然吾恱夫奚之言彼類聖人也公
孫支遂歸取鴈以賀曰君得社稷
之聖臣敢賀社稷之福公不辭再
拜而受眀日公孫支乃致上卿以
譲百里奚曰秦國處僻民陋以愚
無知危亾之本也臣自知不足以
處其上請以譲之公不許公孫支
曰君不用賔相而得社稷之聖臣
君之禄也臣見賢而譲之臣之禄
也今君既得其禄矣而使臣失禄
可乎請終致之公不許公孫支曰
臣不肖而處上位是君失倫也不
肖失倫臣之過進賢而退不肖君
之明也今臣處位廢君之徳而逆
臣之行也臣將逃公乃受之故百
里奚為上卿以制之公孫支為次
卿以佐之也趙簡主從晉陽之邯
鄲中路而止引車吏進問君何為
止簡主曰董安于在後吏曰此三
軍之事也君奈何以一人留三軍
也簡主曰諾驅之百步又止吏将
進諫董安于適至簡主曰秦道之
與晉國交者吾忘令人塞之董安
于曰此安于之所為後也簡主曰
官之寳璧吾忘令人載之對曰此
安于之所為後也簡主曰行人燭
過年長矣言未嘗不為晉國法也
吾行忘令人辭且聘焉對曰此安
于之所為後也簡主可謂内省外
知人矣哉故身佚國安御史大夫
周昌曰人主誠能如趙簡主朝不
危矣晏子侍於景公朝寒請進熱
食對曰嬰非君之厨飬臣也敢辭
公曰請進服裘對曰嬰非田澤之
臣也敢辭公曰然夫子於寡人奚
為者也對曰社稷之臣也公曰何
謂社稷之臣對曰社稷之臣能立
社稷辨上下之冝使得其理制百
官之序使得其冝作為辭令可分
布於四方自是之後君不以禮不
見晏子也齊侯問於晏子曰忠臣
之事其君何若對曰有難不死出
亡不送君曰裂地而封之䟽爵而
貴之吾有難不死出亡不送可謂
忠乎對曰言而見用終身無難臣
何死焉謀而見從終身不亾臣何
送焉若言不見用有難而死之是
妄死也諫而不見從出亡而送之
是詐為也故忠臣者能納善於君
而不能與君䧟難者也晏子朝乗
弊車駕駑馬景公見之曰嘻夫子
之禄寡耶何乗不任之甚也晏子
對曰頼君之賜得以壽三族及國
交逰皆得生焉臣得煖衣飽食弊
車駑馬以奉其身於臣足矣晏子
出公使梁丘據遺之輅車乗馬三
返不受公不悦趣召晏子晏子至
公曰夫子不受寡人亦不乗晏子
對曰君使臣臨百官之吏節其衣
服飲食之養以先齊國之人然猶
恐其侈靡而不顧其行也今輅車
乗馬君乗之上臣亦乗之下民之
無義侈其衣食而不顧其行者臣
無以禁之遂譲不受也景公飲酒
陳桓子侍望見晏子而復於公曰
請浮晏子公曰何故也對曰晏子
衣緇布之衣麋鹿之裘棧軫之車
而駕駑馬以朝是隱君之賜也公
曰諾酌者奉觴而進之曰君命浮
子晏子曰何故也陳桓子曰君賜
之卿位以尊其身寵之百萬以冨
其家群臣之爵莫尊於子禄莫厚
於子今子衣緇布之衣麋鹿之裘
棧軫之車而駕駑馬以朝則是隱
君之賜也故浮子晏子避席曰請
飲而後辭乎其辭而後飲乎公曰
辭然後飲晏子曰君賜卿位以顯
其身嬰不敢為顯受也為行君令
也寵之百萬以冨其家嬰不敢為
富受也為通君賜也臣聞古之賢
臣有受厚賜而不顧其國族則過
之臨事守職不勝其任則過之君
之内隷臣之父兄若有離散在於
野鄙者此臣之罪也君之外隷臣
之所職若有播亡在四方者此臣
之罪也兵革不完戰車不修此臣
之罪也若夫弊車駑馬以朝主者
非臣之罪也且臣以君之賜臣父
之黨無不乗車者母之黨無不足
於衣食者妻之黨無凍餒者國之
簡士待臣而後舉火者數百家如
此為隱君之賜乎彰君之賜乎公
曰善為我浮桓子也晏子方食君
之使者至分食而食之晏子不飽
使者返言之景公景公曰嘻夫子
之家若是其貧也寡人不知也是
寡人之過也令吏致千家之縣一
於晏子晏子再拜而辭曰嬰之家
不貧以君之賜澤覆三族延及交
遊以振百姓君之賜也厚矣嬰之
家不貧也嬰聞之厚取之君而厚
施之人代君為君也忠臣不為也
厚取之君而藏之是筐篋存也仁
人不為也厚取之君而無所施之
身死而財遷智者不為也嬰也聞
為人臣進不事上以為忠退不克
下以為廉八升之布一豆之食足
矣使者三返遂辭不受也陳成子
謂鴟夷子皮曰何與常也對曰君
死吾不死君亾吾不亡陳成子曰
然子何以為常對曰未死去死未
亾去亡其有何死亡矣從命利君
為之順從命病君謂之䛕逆命利
君謂之忠逆命病君謂之亂君有
過不諫諍将危國殞社稷也有能
盡言於君用則留之不用則去之
謂之諫用則可生不用則死謂之
諍有能比和同力率群下相與彊
矯君君雖不安不能不聼遂觧國
之大患除國之大害成於尊君安
國謂之輔有能亢君之命反君之
事竊君之重以安國之危除主之
辱攻伐足以成國之大利謂之弼
故諫諍輔弼之人社稷之臣也明
君之所尊禮而闇君以為已賊故
眀君之所賞闇君之所殺也眀君
好問闇君好獨眀君上賢使能而
享其功闇君畏賢妬能而滅其業
罰其忠而賞其賊夫是之謂至闇
桀紂之所以亡也詩云曽是莫聼
大命以傾此之謂也簡子有臣尹
綽赦厥簡子曰厥愛我諌我必不
於衆人中綽也不愛我諌我必於
衆人中尹綽曰厥也愛君之醜而
不愛君之過也臣愛君之過而不
愛君之醜孔子曰君子哉尹綽面
訾不面譽也髙繚仕於晏子晏子
逐之左右諌曰髙繚之事夫子三
年曽無以爵位而逐之其義可乎
晏子曰嬰仄陋之人也四維之然
後能直今此子事吾三年未嘗弼
吾過是以逐之也子貢問孔子曰
賜為人下而未知所以為人下之
道也孔子曰為人下者其猶土乎
種之則五榖生焉掘之則甘泉出
焉草木植焉禽獸育焉生人立焉
死人入焉多其功而不言為人下
者其猶土乎孫卿曰少事長賤事
貴不肖事賢此天下之通義也有
人貴而不能為人上賤而羞為人
下此姦人之心也身不離姦心而
行不離姦道然而求見譽扵衆不
亦難乎公叔文子問於史叟曰武
子勝事趙簡子久矣其寵不解奚
也史叟曰武子勝博聞多能而位
賤君親而近之致敏以愻藐而䟽
之則恭而無怨色入與謀國家出
不見其寵君賜之禄知足而辭故
能久也泰誓曰附下而罔上者死
附上而罔下者刑與聞國政而無
益於民者退在上位而不能進賢
者逐此所以勸善而黜惡也故傳
曰傷善者國之殘也蔽善者國之
讒也愬無罪者國之賊也王制曰
假於鬼神時日卜筮以疑於衆者
殺也子路為蒲令僃水災與民春
脩溝瀆為人煩苦故與人一簞食
一壺漿孔子聞之使子貢復之子
路忿然不悦徃見夫子曰由也以
暴雨将至恐有水災故與人脩溝
瀆以僃之而民多匱於食故與人
一簞食一壺漿而夫子使賜止之
何也夫子止由之行仁也夫子以
仁教而禁其行仁也由也不受子
曰爾以民為餓何不告於君發倉
廪以給食之而以爾私饋之是汝
不眀君之恵見汝之徳義也速已
則可矣否則爾之受罪不久矣子
路心服而退也