至公書曰不偏不黨王道蕩蕩言
至公也古有行大公者帝堯是也
貴為天子富有天下得舜而傳之
不私於其子孫也去天下若遺躧
於天下猶然况其細於天下乎非
帝堯孰能行之孔子曰巍巍乎惟
天為大惟堯則之易曰無首吉此
盖人君之公也夫以公與天下其
徳大矣推之於此刑之於彼萬姓
之所載後世之所則也彼人臣之
公治官事則不營私家在公門則
不言貨利當公法則不阿親戚奉
公舉賢則不避仇讎忠於事君仁
於利下推之以恕道行之以不黨
伊吕是也故顯名存於今是之謂
公詩云周道如砥其直如矢君子
所履小人所視此之謂也夫公生
明偏生暗端慤生逹詐偽生塞誠
信生神夸誕生惑此六者君子之
所慎也而禹桀之所以分也詩云
疾威上帝其命多僻言不公也吴
王壽夢有四子長曰謁次曰餘祭
次曰夷昧次曰季札號曰延陵季
子㝡賢三兄皆知之於是王壽夢
薨謁以位讓季子季子終不肯當
謁乃為約曰季子賢使國及季子
則吳可以興乃兄弟相繼飲食必
祝曰使吾早死令國及季子謁死
餘祭立餘祭死夷昧立夷昧死次
及季子季子時使行不在庶兄僚
曰我亦兄也乃自立為吴王季子
使還復事如故謁子光曰以吾父
之意則國當歸季子以繼嗣之法
則我適也當代之君僚何為也於
是乃使專諸刺僚殺之以位讓季
子季子曰爾殺吾君吾受爾國則
吾與爾為共簒也爾殺吾兄吾又
殺汝則是昆弟父子相殺無已時
也卒去之延陵終身不入吳君子
以其不殺為仁以其不取國為義
夫不以國私身捐千乗而不恨棄
尊位而無忿可以庶㡬矣諸侯之
義死社稷大王委國而去何也夫
聖人不欲强暴侵陵百姓故使諸
侯死國守其民大王有至仁之恩
不忍戰百姓故事勲育戎氏以犬
馬珎幣而伐不止問其所欲者土
地也於是屬其羣臣耆老而告之
曰土地者所以養人也不以所以
養而害其養也吾將去之遂居岐
山之下邠人負幼扶老從之如歸
父母三遷而民五倍其初者皆興
仁義趣上之事君子守國安民非
特闘兵罷殺士衆而已不私其身
惟民足用保民盖所以去國之義
也是謂至公耳辛櫟見魯穆公曰
周公不如太公之賢也穆公曰子
何以言之辛櫟對曰周公擇地而
封曲阜太公擇地而封營丘爵土
等其地不若營丘之美人民不如
營丘之衆不徒若是營丘又有天
固穆公心慙不能應也辛櫟趨而
出南宫邊子入穆公具以辛櫟之
言語南宫邊子南宫邊子曰昔周
成王之卜居成周也其命龜曰予
一人兼有天下辟就百姓敢無中
土乎使予有罪則四方伐之無難
得也周公卜居曲阜其命龜曰作
邑乎山之陽賢則茂昌不賢則速
亡季孫行父之戒其子也曰吾欲
室之俠於兩社之間也使吾後世
有不能事上者使其替之益速如
是則曰賢則茂昌不賢則速亡安
在擇地而封哉或示有天固也辛
櫟之言小人也子無復道也秦始
皇帝既吞天下乃召羣臣而議曰
古者五帝禪賢三王世繼孰是將
為之博士七十人未對鮑白令之
對曰天下官則讓賢是也天下家
則世繼是也故五帝以天下為官
三王以天下為家秦始皇帝仰天
而歎曰吾徳出于五帝吾將官天
下誰可使代我後者鮑白令之對
曰陛下行桀紂之道欲為五帝之
禪非陛下所能行也秦始皇帝大
怒曰令之前若何以言我行桀紂
之道也趣說之不解則死令之對
曰臣請說之陛下築臺干雲宫殿
五里建千石之鍾萬石之簴婦女
連百倡優累千興作驪山宫室至
雍相繼不絶所以自奉者殫天下
竭民力偏駮自私不能以及人陛
下所謂自營僅存之主也何暇比
徳五帝欲官天下哉始皇闇然無
以應之面有慙色久之曰令之之
言乃令衆醜我遂罷謀無禪意也
齊景公嘗賞賜及後宮文繡被臺
榭菽栗食鳬鴈出而見殣謂晏子
曰此何為死晏子對曰此餧而死
公曰嘻寡人之無德也何甚矣晏
子對曰君之德著而彰何為無德
也景公曰何謂也對曰君之德及
後宫與臺榭君之玩物衣以文繡
君之鳬鴈食以菽粟君之營内自
樂延及後宮之族何為其無德也
顧臣願有請於君由君之意自樂
之心推而與百姓同之則何殣之
有君不推此而苟營内好私使財
貨偏有所聚菽粟幣帛腐於囷府
惠不遍加扵百姓公心不周乎國
則桀紂之所以亡也夫士民之所
以叛由偏之也君如察臣嬰之言
推君之盛徳公布之於天下則湯
武可為也一殣何足恤哉楚共王
出獵而遺其弓左右請求之共王
曰止楚人遺弓楚人得之又何求
焉仲尼聞之曰惜乎其不大亦曰
人遺弓人得之而已何必楚也仲
尼所謂大公也萬章問曰孔子於
衛主雍睢於齊主寺人脊環有諸
孟子曰否不然好事者為之也於
衛主顔讎由彌子之妻與子路之
妻兄弟也彌子謂子路曰孔子主
我衛卿可得也子路以告孔子曰
有命孔子進之以禮退之以義得
之不得曰有命而主雍睢與寺人
脊環是無命也孔子不說於魯衛
將適宋遭桓司馬將要而殺之微
服過宋是孔子嘗阨主司城貞子
為陳侯周臣吾聞之觀近臣以其
所為之主觀逺臣以其所主如孔
子主雍睢與寺人脊環何以為孔
子乎夫子行說七十諸侯無定䖏
意欲使天下之民各得其所而道
不行退而脩春秋采毫毛之善貶
纎介之惡人事浹王道備精和聖
制上通扵天而麟至此天之知夫
子也扵是喟然而歎曰天以至明
為不可蔽乎日何為而食地以至
安為不可危乎地何為而動天地
而尚有動蔽是故賢聖說於世而
不得行其道故災異並作也夫子
曰不怨天不尤人下學而上逹知
我者其天乎孔子生於亂世莫之
能容也故言行於君澤加於民然
後仕言不行於君澤不加於民則
䖏孔子懷天覆之心挾仁聖之德
憫時俗之汙泥傷紀綱之廢壞服
重歴逺周流應聘乃俟幸施道以
子百姓而當世諸侯莫能任用是
以德積而不肆大道屈而不伸海
内不蒙其化羣生不被其恩故喟
然歎曰而有用我者則吾其為東
周乎故孔子行說非欲私身運德
於一城將欲舒之於天下而建之
於羣生者耳秦晋戰交敵秦使人
謂晋將軍曰三軍之士皆未息明
日請復戰臾駢曰使者目動而言
肆懼我將遁矣迫之河必敗之趙
盾曰死傷未收而棄之不惠也不
待期而廹人於險無勇也請待秦
人夜遁子胥將之吳辭其友申包
胥曰後三年楚不亡吾不見子矣
申包胥曰子其勉之吾未可以助
子助子是伐宗廟也止子是無以
為友雖然子亡之我存之於是乎
觀楚一存一亡也後三年吳師伐
楚昭王出走申包胥不受命西見
秦伯曰吳無道兵强人衆將征天
下始於楚寡君出走居雲夢使下
臣告急哀公曰諾固將圖之申包
胥不罷朝立於秦廷晝夜哭七日
七夜不絶聲哀公曰有臣如此可
不救乎興師救楚吳人聞之引兵
而還昭王反復欲封申包胥申包
胥辭曰救亡非為名也功成受賜
是賣勇也辭不受遂退隱終身不
見詩云凡民有喪匍匐救之楚令
尹虞丘子復於莊王曰臣聞奉公
行法可以得榮能淺行薄無望上
位不名仁智無求顯榮才之所不
著無當其䖏臣為令尹十年矣國
不加治獄訟不息䖏士不升淫禍
不討乆踐髙位妨羣賢路尸禄素
飡貪欲無猒臣之罪當稽於理臣
竊選國俊下里之士曰孫叔敖秀
羸多能其性無欲君舉而授之政
則國可使治而士民可使附莊王
曰子輔寡人寡人得以長於中國
令行於絶域遂覇諸侯非子如何
虞丘子曰久固禄位者貪也不進
賢逹能者誣也不譲以位者不亷
也不能三者不忠也為人臣不忠
君王又何以為忠臣願固辭莊王
從之賜虞子采地三百號曰國老
以孫叔敖為令尹少焉虞丘子家
干法孫叔敖執而戮之虞丘子喜
入見於王曰臣言孫叔敖果可使
持國政奉國法而不黨施刑戮而
不骫可謂公平莊王曰夫子之賜
也已趙宣子言韓獻子於晋侯曰
其為人不黨治衆不亂臨死不恐
晋侯以為中軍尉河曲之役趙宣
子之車千行韓獻子戮其僕人皆
曰韓獻子必死矣其主朝昇之而
暮戮其僕誰能待之役罷趙宣子
觴大夫爵三行曰二三子可以賀
我二三子曰不知所賀宣子曰我
言韓厥於君言之而不當必受其
刑今吾車失次而戮之僕可謂不
黨矣是吾言當也二三子再拜稽
首曰不惟晋國適享之乃唐叔是
頼之敢不再拜稽首乎晋文公問
於咎犯曰誰可使為西河守者咎
犯對曰虞子羔可也公曰非汝之
讎也對曰君問可為守者非問臣
之讎也羔見咎犯而謝之曰幸赦
臣之過薦之於君得為西河守咎
犯曰薦子者公也怨子者私也吾
不以私事害公義子其去矣顧吾
射子也楚文王伐鄧使王子革王
子靈共捃菜二子出採見老丈人
載畚乞焉不與搏而奪之王聞之
令皆拘二子將殺之大夫辭曰取
畚信有罪然殺之非其罪也君若
何殺之言卒丈人造軍而言曰鄧
為無道故伐之今君公之子之搏
而奪吾畚無道甚於鄧呼天而號
君聞之群臣恐君見之曰討有罪
而横奪非所以禁暴也恃力虐老
非所以教㓜也愛子棄法非所以
保國也私二子滅三行非所以從
政也丈人舍之矣謝之軍門之外
耳椘令尹子文之族有干法者廷
理拘之聞其令尹之族也而釋之
子文召廷理而責之曰凡立廷理
者将以司犯王令而察觸國法也
夫直士持法柔而不撓剛而不折
今棄法而背令而釋犯法者是為
理不端懷心不公也豈吾營私之
意也何廷理之駮於法也吾在上
位以率士民士民或怨而吾不能
免之於法今吾族犯法甚明而使
廷理因縁吾心而釋之是吾不公
之心明著於國也執一國之柄而
以私聞與吾生不以義不若吾死
也遂致其族人於廷理曰不是刑
也吾將死廷理懼遂刑其族人成
王聞之不及履而至于子文之室
曰寡人幼少置理失其人以違夫
子之意於是黜廷理而尊子文使
及内政國人聞之曰若令尹之公
也吾黨何憂乎乃相與作歌曰子
文之族犯國法程廷理釋之子文
不聽恤顧怨萌方正公平楚莊王
有茅門者法曰羣臣大夫諸公子
入朝馬蹄蹂霤者斬其輈而戮其
御太子入朝馬蹄蹂霤廷理斬其
輈而戮其御太子大怒入為王泣
曰為我誅廷理王曰法者所以敬
宗廟尊社稷故能立法從令尊敬
社稷者社稷之臣也安可以加誅
夫犯法廢令不尊敬社稷是臣棄
君下陵上也臣棄君則主失威下
陵上則上位危社稷不守吾何以
遺子太子乃還走避舍再拜請死
楚莊王之時太子車立於茅門之
内少師慶逐之太子怒入謁王曰
少師慶逐臣之車王曰舍之老君
在前而不踰少君在後而不豫是
國之寳臣也吳王闔廬為伍子胥
興師復讎於楚子胥諫曰諸侯不
為匹夫興師且事君猶事父也虧
君之義復父之讎臣不為也於是
止其後因事而後復其父讎也如
子胥可謂不以公事趨私矣孔子
為魯司宼聽獄必師斷敦敦然皆
立然後君子進曰某子以為何若
某子以為云云又曰某子以為何
若某子曰云云辯矣然後君子幾
當從某子云云乎以君子之知豈
必待某子之云云然後知所以㫁
獄㢤君子之敬讓也文辭有可與
人共之者君子不獨有也子羔為
衛政刖人之足衛之君臣亂子羔
走郭門郭門閉刖者守門曰於彼
有缺子羔曰君子不踰曰於彼有
竇子羔曰君子不隧曰於此有室
子羔入追者罷子羔將去謂刖者
曰吾不能虧損主之法令而親刖
子之足吾在難中此乃子之報怨
時也何故逃我刖者曰㫁足固我
罪也無可奈何君之治臣也傾側
法令先後臣以法欲臣之免於法
也臣知之獄决罪定臨當論刑君
愀然不樂見於顔色臣又知之君
豈私臣㦲天生仁人之心其固然
也此臣之所以脱君也孔子聞之
曰善為吏者樹德不善為吏者樹
怨公行之也其子羔之謂歟