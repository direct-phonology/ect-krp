雜言賢人君子者通乎盛衰之時
明乎成敗之端察乎治亂之紀審
乎人情知所去就故雖窮不䖏亡
國之勢雖貧不受汙君之禄是以
太公年七十而不自逹孫叔敖三
去相而不自悔何則不强合非其
人也太公一合於周而侯七百嵗
孫叔敖一合於楚而封十世大夫
種存亡越而霸勾踐賜死於前李
斯積功於秦而卒被五刑盡忠憂
君危身安國其功一也或以封侯
而不絶或以賜死而被刑所慕所
由異也故箕子棄國而佯狂范蠡
去越而易名智過去君弟而更姓
皆見逺識㣲而仁能去富勢以避
萌生之禍者也夫暴亂之君孰能
離縶以役其身而與于患乎哉故
賢者非畏死避害而已也為殺身
無益而明主之暴也比干死紂而
不能正其行子胥死吳而不能存
其國二子者强諫而死適足明主
之暴耳未始有益如秋毫之端也
是以賢人閉其智塞其能待得其
人然後合故言無不聴行無見疑
君臣兩與終身無患今非得其時
又無其人直私意不能已閔世之
亂憂主之危以無貲之身渉蔽塞
之路經乎䜛人之前造無量之主
犯不測之罪傷其天性豈不惑哉
故文信侯李斯天下所謂賢也為
國計揣微射隠所謂無過策也戰
勝攻取所謂無强敵也積功甚大
勢利甚高賢人不用䜛人用事自
知不用其仁不能去制敵積功不
失秋毫避患去害不見丘山積其
所欲以至其所惡豈不為勢利惑
哉詩云人知其一莫知其他此之
謂也子石登吳山而四望喟然而
歎息曰嗚呼悲哉世有明於事情
不合於人心者有合於人心不明
於事情者弟子問曰何謂也子石
曰昔者吳王夫差不聴伍子胥盡
忠極諫抉目而辜太宰嚭公孫雒
偷合苟容以順夫差之志而伐吳
二子沉身江湖頭懸越旗昔者費
仲惡來革長鼻决耳崇侯虎順紂
之心欲以合於意武王伐紂四子
身死牧之野頭足異所比干盡忠
剖心而死今欲明事情恐有抉目
剖心之禍欲合人心恐有頭足異
所之患由是觀之君子道狹耳誠
不逢其明主狹道之中又将險危
閉塞無可從出者祁射子見秦恵
王恵王說之於是唐姑䜛之復見
恵王懐怒以待之非其說異也所
聴者易也故以徴為羽非絃之罪
也以甘為苦非味之過也彌子瑕
愛於衛君衛國之法竊駕君車罪
刖彌子瑕之母疾人聞夜徃告之
彌子瑕擅駕君車而出君聞之賢
之曰孝哉為母之故犯刖罪哉君
逰果園彌子瑕食桃而甘不盡而
奉君君曰愛我而忘其口味及彌
子瑕色衰而愛㢮得罪於君君曰
是故嘗矯吾車又嘗食我以餘桃
故子瑕之行未必變初也前見賢
後獲罪者愛憎之生變也舜耕之
時不能利其鄰人及為天子天下
戴之故君子窮則善其身逹則利
於天下孔子曰自季孫之賜我千
鍾而友益親自南宫項叔之乘我
車也而道加行故道有時而後重
有勢而後行㣲夫二子之賜丘之
道㡬於廢也太公田不足以償種
漁不足以償網治天下有餘智文
公種米曾子架羊孫叔敖相楚三
年不知軛在衡後務大者固忘小
智伯㕑人亡炙􁃗而知之韓魏反
而不知邯鄲子陽園人亡桃而知
之其亡也不知務小者亦忘大也
淳于髠謂孟子曰先名實者為人
者也後名實者自為者也夫子在
三卿之中名實未加上下而去之
仁者固如此乎孟子曰居下位不
以賢事不肖者伯夷也五就湯五
就桀者伊尹也不惡汙君不辭小
官者栁下恵也三子者不同道其
趣一也一者何也曰仁也君子亦
仁而已何必同曰魯穆公之時公
儀子為政子思子庚為臣魯之削
也滋甚若是乎賢者之無益於國
也曰虞不用百里奚而亡秦穆公
用之而覇故不用賢則亡削何可
得也曰昔者王豹䖏於淇而河西
善謳綿駒䖏於高唐而齊右善歌
華舟𣏌梁之妻善哭其夫而變國
俗有諸内必形於外為其事無其
功髠未睹也是故無賢者也有則
髠必識之矣曰孔子為魯司冦而
不用從祭膰肉不至不脱冕而行
其不善者以為為肉也其善者以
為為禮也乃孔子欲以微罪行不
欲為苟去故君子之所為衆人固
不得識也梁相死恵子欲之梁渡
河而遽墮水中船人救之船人曰
子欲何之而遽也曰梁無相吾欲
往相之船人曰子居船檝之間而
困無我則子死矣子何能相梁乎
恵子曰子居艘楫之間則吾不如
子至於安國家全社稷子之比我
䝉䝉如未視之狗耳西閭過東渡
河中流而溺船人接而出之問曰
今者子欲安之西閭過曰欲東説
諸侯王船人掩口而笑曰子渡河
中流而溺不能自救安能説諸侯
乎西閭過曰無以子之所能相傷
為也子獨不聞和氏之璧乎價重
千金然以之間紡曽不如瓦磚隨
侯之珠國之寳也然用之彈曽不
如泥丸騏驥騄駬倚衡負軛而趨
一日千里此至疾也然使捕䑕曽
不如百錢之狸干將鏌鎁拂鍾不
錚試物不知揚刃離金斬羽契鐵
斧此至利也然以之補履曽不如
兩錢之錐今子持楫乗扁舟䖏廣
水之中當陽侯之波而臨淵流適
子所能耳若誠與子東說諸侯王
見一國之主子之蒙䝉無異夫未
視之狗耳甘戊使於齊渡大河船
人曰河水間耳君不能自渡能為
王者之說乎甘戊曰不然汝不知
也物各有短長謹愿敦厚可事主
不施用兵騏驥騄駬足及千里置
之宫室使之捕鼠曾不如小狸干
將為利名聞天下匠以治木不如
斤斧今持楫而上下隨流吾不如
子説千乗之君萬乗之主子亦不
如戊矣今夫世異則事變事變則
時移時移則俗易是以君子先相
其土地而裁其器觀其俗而和其
風總衆議而定其教愚人有學逺
射者参矢而發已射五歩之内又
復參矢而發世以易矣不更其儀
譬如愚人之學逺射目察秋毫之
末者視不能見太山耳聴清濁之
調者不聞雷霆之聲何也惟其意
有所移也百人操觽不可為固結
千人謗獄不可為直辭萬人比非
不可為顯士麋鹿成羣虎豹避之
飛鳥成列鷹鷲不擊衆人成聚聖
人不犯騰蛇逰於霧露乗於風雨
而行非千里不止然則暮託宿於
鰌鱣之穴所以然者何也用心不
一也夫蚯蚓内無筋骨之强外無
爪牙之利然下飲黄泉上墾晞土
所以然者何也用心一也聰者耳
聞明者目見聰明形則仁愛著亷
耻分矣故非其道而行之雖勞不
至非其有而求之雖强不得智者
不為非其事亷者不求非其有是
以逺容而名章也詩云不忮不求
何用不臧此之謂也楚昭王召孔
子將使執政而封以書社七百子
西謂楚王曰王之臣用兵有如子
路者乎使諸侯有如宰予者乎長
官五官有如子貢者乎昔文王䖏
酆武王䖏鎬酆鎬之間百乗之地
伐上殺主立為天子世皆曰聖王
今以孔子之賢而有書社七百里
之地而三子佐之非楚之利也楚
王遂止夫善惡之難分也聖人獨
見疑而况於賢者乎是以賢聖罕
合謟諛常興也故有千歳之亂而
無百歳之治孔子之見疑豈不痛
哉魯哀公問於孔子曰有智者夀
乎孔子曰然人有三死而非命也
者人自取之夫寢䖏不時飲食不
節佚勞過度者疾共殺之居下位
而上忤其君嗜慾無厭而求不止
者刑共殺之少以犯衆弱以侮强
忿怒不量力者兵共殺之此三死
者非命也人自取之詩云人而無
儀不死何為此之謂也孔子遭難
陳蔡之境絶糧弟子皆有飢色孔
子歌兩柱之間子路入見曰夫子
之歌禮乎孔子不應曲終而曰由
君子好樂為無驕也小人好樂為
無懾也其誰知之子不我知而從
我者乎子路不悦授干而舞三終
而出及至七日孔子修樂不休子
路愠見曰夫子之修樂時乎孔子
不應樂終而曰由昔者齊桓覇心
生于莒勾踐覇心生於會稽晉文
覇心生于驪氏故居不幽則思不
逺身不約則智不廣庸知而不遇
之於是興明日免於厄子貢執轡
曰二三子從夫子而遇此難也其
不可忘已孔子曰惡是何也語不
云乎三折肱而成良醫夫陳蔡之
間丘之幸也二三子從丘者皆幸
人也吾聞人君不困不成王列士
不困不成行昔者湯困於吕文王
困於羑里秦穆公困於殽齊桓困
於長勺勾踐困於㑹稽晉文困於
驪氏夫困之為道從寒之及煖煖
之及寒也唯賢者獨知而難言之
也易曰困亨貞大人吉無咎有言
不信聖人所與人難言信也孔子
困於陳蔡之間居環堵之内席三
經之席七日不食藜羮不糁弟子
皆有飢色讀詩書治禮不休子路
進諫曰凡人為善者天報以福為
不善者天報以禍今先生積徳行
為善久矣意者尚有遺行乎奚居
隠也孔子曰由來汝不知坐吾語
汝子以夫知者為無不知乎則王
子比干何為剖心而死以諫者為
必聴耶伍子胥何為抉目於吳東
門子以亷者為必用乎伯夷叔齊
何為餓死於首陽山之下子以忠
者為必用乎則鮑莊何為而肉枯
荆公子高終身不顯鮑焦抱木而
立枯介子推登山焚死故夫君子
博學深謀不遇時者衆矣豈獨丘
哉賢不肖者才也為不為者人也
遇不遇者時也死生者命也有其
才不遇其時雖才不用苟遇其時
何難之有故舜耕歴山而陶於河
畔立為天子則其遇堯也傅説負
壤土釋板築而立佐天子則其遇
武丁也伊尹有莘氏媵臣也負鼎
爼調五味而佐天子則其遇成湯
也吕望行年五十賣食於棘津行
年七十屠牛朝歌行年九十為天
子師則其遇文王也管夷吾束縛
膠目居檻車中自車中起為仲父
則其遇齊桓公也百里奚自賣取
五羊皮伯氏牧羊以為卿大夫則
其遇秦穆公也沈尹名聞天下以
為令尹而讓孫叔敖則其遇楚莊
王也伍子胥前多功後戮死非其
智益衰也前遇闔廬後遇夫差也
夫驥厄罷鹽車非無驥状也夫世
莫能知也使驥得王良造父驥無
千里之足乎芝蘭生深林非為無
人而不香故學者非為通也為窮
而不困也憂不衰也此知禍福之
始而心不惑也聖人之深念獨知
獨見舜亦賢聖矣南面治天下唯
其遇堯也使舜居桀紂之世能自
免刑戮固可也又何官得治乎夫
桀殺關龍逢而紂殺王子比干當
是時豈關龍逢無知而比干無恵
哉此桀紂無道之世然也故君子
疾學修身端行以須其時也孔子
之宋匡簡子將殺陽虎孔子似之
甲士以圍孔子之舍子路怒奮㦸
將下闘孔子止之曰何仁義之不
免俗也夫詩書之不習禮樂之不
修也是丘之過也若似陽虎則非
丘之罪也命也夫由歌予和汝子
路歌孔子和之三終而甲罷孔子
曰不觀於高岸何以知顛墜之患
不臨於深淵何以知没溺之患不
觀於海上何以知風波之患失之
者其不在此乎士慎三者無累於
人曾子曰響不辭聲鑑不辭形君
子正一而萬物皆成夫行非為影
也而影隨之呼非為響也而響和
之故君子功先成而名隨之子夏
問仲尼曰顔淵之為人也何若曰
回之信賢於丘也曰子貢之為人
也何若曰賜之敏賢於丘也曰子
路之為人也何若曰由之勇賢於
丘也曰子張之為人何若曰師之
莊賢於丘也於是子夏避席而問
曰然則四者何為事先生曰坐吾
語汝回能信而不能反賜能敏而
不能屈由能勇而不能怯師能莊
而不能同兼此四子者丘不為也
夫所謂至聖之士必見進退之利
屈伸之用者也東郭子恵問於子
貢曰夫子之門何其雜也子貢曰
夫隠括之旁多枉木良醫之門多
疾人砥礪之旁多頑鈍夫子修道
以俟天下來者不止是以雜也詩
云菀彼柳斯鳴蜩嘒嘒有漼者淵
莞葦淠淠言大者之旁無所不容
昔者南瑕子過程太子太子爲烹
鯢魚南瑕子曰吾聞君子不食鯢
魚程太子曰乃君子否子何事焉
南瑕子曰吾聞君子上比所以廣
徳也下比所以狹行也於惡自退
之原也詩云髙山仰止景行行止
吾豈敢自以爲君子㢤志向之而
巳孔子曰見賢思齊焉見不賢而
内自省孔子觀於吕梁懸水四十
仞環流九十里魚鼈不能過黿鼉
不敢居有一丈夫方將渉之孔子
使人並崖而止之曰此懸水四十
仞圜流九十里魚鼈不敢過黿鼉
不敢居意者難可濟也丈夫不以
錯意遂渡而出孔子問子巧乎且
有道術乎所以能入而出者何也
丈夫對曰始吾入先以忠信吾之
出也又從以忠信忠信錯吾軀於
波流而吾不敢用私吾所以能入
而復出也孔子謂弟子曰水而尚
可以忠信義久而身親之况於人
乎子路盛服而見孔子孔子曰由
是襜襜者何也昔者江水出於岷
山其始也大足以濫觴及至江之
津也不方舟不避風不可渡也非
唯下流衆川之多乎今若衣服甚
盛顔色充盈天下誰肯加若者哉
子路趨而出改服而入盖自如也
孔子曰由記之吾語若賁於言者
華也奮於行者伐也夫色智而有
能者小人也故君子知之為知之
不知為不知言之要也能之為能
不能為不能行之至也言要則知
行要則仁既知且仁夫有何加矣
哉由詩云湯降不遲聖敬日躋此
之謂也子路問孔子曰君子亦有
憂乎孔子曰無也君子之修其行
未得則樂其意既已得又樂其知
是以有終身之樂無一日之憂小
人則不然其未之得則憂不得既
已得之又恐失之是以有終身之
憂無一日之樂也孔子見榮啟期
衣鹿皮裘鼓瑟而歌孔子問曰先
生何樂也對曰吾樂甚多天生萬
物唯人爲貴吾既已得爲人是一
樂也人以男爲貴吾既已得爲男
是二樂也人生不免襁褓吾年已
九十五是三樂也夫貧者士之常
也死者民之終也䖏常待終當何
憂乎曾子曰吾聞夫子之三言未
之能行也夫子見人之一善而忘
其百非是夫子之易事也夫子見
人有善若已有之是夫子之不爭
也聞善必躬親行之然後道之是
夫子之能勞也夫子之能勞也夫
子之不爭也夫子之易事也吾學
夫子之三言而未能行孔子曰回
若有君子之道四强於行已弱於
受諌怵於待禄慎於持身仲尼曰
史鰌有君子之道三不仕而敬上
不祀而敬鬼直能曲於人孔子曰
丘死之後商也日益賜也日損商
也好與賢已者䖏賜也好說不如
已者孔子将行無盖弟子曰子夏
有盖可以行孔子曰商之為人也
甚短於財吾聞與人交者推其長
者違其短者故能久長矣子路行
辭於仲尼曰敢問新交取親若何
言寡可行若何長為善士而無犯
若何仲尼曰新交取親其忠乎言
寡可行其信乎長為善士而無犯
其禮乎子路將行辭於仲尼曰贈
汝以車乎以言乎子路曰請以言
仲尼曰不强不逺不勞無功不忠
無親不信無復不恭無禮慎此五
者可以長久矣曾子從孔子於齊
齊景公以下卿禮聘曾子曾子固
辭將行晏子送之曰吾聞君子贈
人以財不若以言今夫蘭本三年
湛之以鹿醢既成則易以匹馬非
蘭本美也願子詳其所湛既得所
湛亦求所湛吾聞君子居必擇䖏
逰必擇士居必擇䖏所以求士也
逰必擇士所以修道也吾聞反常
移性者欲也故不可不慎也孔子
曰中人之情有餘則侈不足則儉
無禁則淫無度則失縱欲則敗飲
食有量衣服有節宫室有度畜聚
有數車器有限以防亂之源也故
夫度量不可不明也善欲不可不
聴也孔子曰巧而好度必工勇而
好同必勝知而好謀必成愚者反
是夫䖏重擅寵専事妬賢愚者之
情也志驕傲而輕舊怨是以尊位
則必危任重則必崩擅寵則必辱
孔子曰鞭扑之子不從父之教刑
戮之民不從君之政言疾之難行
故君子不急斷不意使以為亂源
孔子曰終日言不遺巳之憂終日
行不遺巳之患唯智者有之故恐
懼所以除患也恭敬所以越難也
終身為之一言敗之可不慎乎孔
子曰以富貴為人下者何人不與
以富貴敬愛人者何人不親衆言
不逆可謂知言矣衆嚮之可謂知
時矣孔子曰夫富而能富人者欲
貧而不可得也貴而能貴人者欲
賤而不可得也逹而能逹人者欲
窮而不可得也仲尼曰非其地而
樹之不生也非其人而語之弗聴
也得其人如聚沙而雨之非其人
如聚聾而鼓之孔子曰船非水不
可行水入船中則其没也故曰君
子不可不嚴也小人不可不閉也
孔子曰依賢固不困依富固不窮
馬趼斬而復行者何以輔足衆也
孔子曰不知其子視其所友不知
其君視其所使又曰與善人居如
入蘭芷之室久而不聞其香則與
之化矣與惡人居如入鮑魚之肆
乆而不聞其臰亦與之化矣故曰
丹之所蔵者赤烏之所蔵者黒君
子慎所蔵子貢問曰君子見大水
必觀焉何也孔子曰夫水者君子
比徳焉遍予而無私似徳所及者
生似仁其流卑下句倨皆循其理
似義淺者流行深者不測似智其
赴百仞之谷不疑似勇綿弱而微
達似察受惡不讓似包蒙不清以
入鮮㓗以出似善化至量必平似
正盈不求槩似度其萬折必東似
意是以君子見大水觀焉爾也夫
智者何以樂水也曰泉源潰潰不
釋晝夜其似力者循理而行不遺
小間其似持平者動而之下其似
有禮者赴千仞之壑而不疑其似
勇者障防而清其似知命者不清
以入鮮潔而出其似善化者衆人
取平品類以正萬物得之則生失
之則死其似有徳者淑淑淵淵深
不可測其似聖者通潤天地之間
國家以成是知之所以樂水也詩
云思樂泮水薄採其茆魯侯戾止
在泮飲酒樂水之謂也夫仁者何
以樂山也曰夫山巃嵸𡻭㠑萬民
之所觀仰草木生焉衆物立焉飛
禽萃焉走獸休焉寳蔵殖焉竒夫
息焉育羣物而不倦焉四方並取
而不限焉出雲風通氣于天地之
間國家以成是仁者所以樂山也
詩曰太山巖巖魯侯所瞻樂山之
謂矣玉有六美君子貴之望之温
潤近之栗理聲近徐而聞逺折而
不撓闕而不荏亷而不劌有瑕必
示之於外是以貴之望之温潤者
君子比徳焉近之栗理者君子比
智焉聲近徐而聞逺者君子比義
焉折而不撓闕而不荏者君子比
勇焉亷而不劌者君子比仁焉有
瑕必見之於外者君子比情焉道
吾聞之夫子多所知無所知其身
孰善者乎對曰無知者死人屬也
雖不死累人者必衆甚矣然多所
知者好其用心也多所知者出於
利人即善矣出於害人即不善也
道吾曰善哉越石父曰不肖人自
賢也愚者自多也佞人者皆莫能
相其心口以出之又謂人勿言也
譬之猶渇而穿井臨難而後鑄兵
雖疾從而不及也夫臨財忘貧臨
生忘死可以逺罪矣夫君子愛口
孔雀愛羽虎豹愛爪此皆所以治
身法也上交者不失其禄下交者
不離於患是以君子擇人與交農
人擇田而田君子樹人農夫樹田
田者擇種而種之豐年必得粟士
擇人而樹之豐時必得禄矣天下
失道而後仁義生焉國家不治而
後孝子生焉民爭不分而後慈恵
生焉道逆時反而後權謀生焉凡
善之生也皆學之所由一室之中
必有主道焉父母之謂也故君正
則百姓治父母正則子孫孝慈是
以孔子家兒不知罵曾子家兒不
知路所以然者生而善教也夫仁
者好合人不仁者好離人故君子
居人間則治小人居人間則亂君
子欲和人譬猶水火不相能然也
而鼎在其間水火不亂乃和百味
是以君子不可不慎擇人在其間
齊景公問晏子曰寡人自以坐地
二三子皆坐地吾子獨搴草而坐
之何也晏子對曰嬰聞之唯喪與
獄坐於地今不敢以喪獄之事侍
於君矣齊高廷問於孔子曰廷不
曠山不直地衣蓑提執精氣以問
事君之道願夫子告之孔子曰貞
以幹之敬以輔之待人無倦見君
子則舉之見小人則退之去爾惡
心而忠與之敏其行修其禮千里
之外親如兄弟若行不敏禮不合
對門不通矣