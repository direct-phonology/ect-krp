　東觀漢記卷五
　　志
　　地理志
蕭何墓在長陵東司馬門道北百步霍光墓
在茂陵東司馬門道南四里
蛇邱有芳陘山
東緡縣名屬山陽郡
西海有勝山
秦時改為太末
有龍邱山在東有九石特秀色丹逺望如蓮華萇
之隠處有一巖穴如牕牖中有石牀可寢處

建安二十年復置漢寧郡分漢中之安陽西城
又分錫上庸為上庸郡
置都尉
安帝即位之年分髙顯候城遼陽屬𤣥蒐

九真俗燒草種田

永興元年鄉三千六百八十一亭萬二千四百四十三
　　律厯志
凡律所革以變律吕相生至六十
　　禮志
漢承秦滅學庶事草創明堂辟雍闕而未舉武帝封禪
始立明堂于泰山猶不于
京師元始中王莽輔政乃起明堂辟雍
　　樂志
漢樂四品一曰大予樂典郊廟上陵殿諸食舉之樂郊
樂易所謂先王以作樂崇徳殷薦上帝周官若樂六變
則天神皆降可得而禮也宗廟樂虞書所謂琴瑟以詠
祖考來假詩云肅雍和鳴先祖是聽食舉樂王制謂天
子食舉以樂周官王大食則命奏鐘鼓二曰周頌雅樂
典辟雍饗射六宗社稷之樂辟雍饗射孝經所謂移風
易俗莫善于樂禮記曰揖讓而治天下者禮樂之謂也
社稷所謂琴瑟擊鼓以御田祖者也禮記曰夫樂施于
金石越于聲音用乎宗廟社稷繫乎山川鬼神此之謂
也三曰黄門鼓吹天子所以宴樂羣臣詩所謂坎坎鼓
我蹲蹲舞我者也其短簫鐃歌軍樂也其傳曰黄帝岐
伯所作以建威揚徳風勸士也葢周官所謂王大獻則
令凱樂軍大獻則令凱歌也孝章皇帝親著歌詩四章
列在食舉又制雲臺十二門詩各以其月祀而奏之熹
平四年正月中出雲臺十二門新詩下大予樂官習誦
彼聲與舊詩並行者皆當撰録以成樂志國家離亂大
厦未安黄門舊有鼓吹今宜罷去
　　郊祀志
建武三十年太尉趙憙上言曰自古帝王毎世之隆未
嘗不封禪陛下聖徳洋溢順天行誅廢亂中興作民父
母修復宗廟救萬姓命黎庶賴福海内清平功成治定
羣司禮官咸以為宜登封告成為民報徳百王所同當
仁不讓宜登封岱宗正三雍之禮以明靈契望秩羣神
以承天心

三十二年羣臣奏言登封告成為民報徳
百王所同陛下輒拒絶不許臣下不敢頌功述徳業謹
按河雒讖書赤漢九世當巡封泰山凡三十六事傳奏
左帷陛下遂以仲月令辰遵岱嶽之正禮奉圖雒之明
文以和靈瑞以為兆民上曰至泰山乃復議國家徳薄
災異仍至圖讖葢如此

上東巡狩至泰山有司復奏河雒圖記表
章赤漢九世尤著明者前後凡三十六事與博士充等
議以為殷統未絶黎庶繼命高宗久勞猶為中興武王
因父受命之列據三代郊天因孔子甚美其
功後世謂之聖王漢統中絶王莽盜位一民莫非其臣
尺土靡不其有宗廟不祀十有八年陛下無十室之資
奮振于匹夫除殘去賊興復祖宗集就天下海内治平
夷狄慕義功徳盛于髙宗宣王宜封禪為百姓祈福請
親定刻石紀號文太常奏儀制詔曰在昔小白欲封夷
吾難之季氏欲旅仲尼非焉葢齊諸侯季氏大夫皆無
事于泰山今予末小子巡祭封禪徳薄而任重一則以
喜一則以懼喜于得承鴻業帝堯善及子孫之餘賞葢
應圖籙當得是懼于過差執徳不𢎞信道不篤為議者
所誘進後世知吾罪深矣
封禪其玉
牒文秘天子事也
明帝宗祀五帝于明堂光武皇帝配之

孝成時匡衡奏立北郊復祠六宗至建武都雒陽制郊
祀六宗廢不血食大臣上疏謂宜復舊上從公卿議由
是遂祭六宗

章帝元和二年詔曰經稱秩元祀咸秩無文祭法功施
于民則祀之以死勤事則祀之以勞定國則祀之能禦
大災則祀之以日月星辰民所瞻仰也山林川谷邱陵
民所取財用也非此族也不在祀典傳曰聖王先成民
而後致力于神又曰山川之神則水旱癘疫之災于是
乎禜之日月星辰之神則雪霜風雨之不時于是乎禜
之孝文十二年令曰比年五穀不登欲有以増諸神之
祀王制曰山川神祇有不舉者為不敬今恐山川百神
應典祀者尚未盡秩其議増修羣祀宜享祀者以祈豐
年以致嘉福以蕃兆民詩不云乎懷柔百神及河喬嶽
有年報功不私幸望豈嫌同辭其義一焉

永平三年八月丁卯公卿奏議世祖廟登歌八佾舞功
名東平王蒼議以為漢制舊典宗廟各奏其樂
不皆相襲以明功徳秦為無道殘賊百姓高皇帝受命
誅暴元元各得其所萬國咸熈作武徳之舞孝文皇帝
躬行節儉除誹謗去肉刑澤施四海孝景皇帝制昭徳
之舞孝武皇帝功徳茂盛威震海外開地置郡傳之無
窮孝宣皇帝制盛徳之舞光武皇帝受命中興撥亂反
正武暢方外震服百蠻戎狄奉貢宇内治平登封告成
脩建三雍肅穆典祀功徳巍巍比隆前代以兵平亂武
功盛大歌所以詠徳舞所以象功世祖廟樂名宜曰大
武之舞元命包曰縁天地之所雜樂為之文典文王之
時民樂其興師征伐而詩人稱其武功樞機鈐曰有帝
漢出徳洽作樂各與虞韶禹夏湯濩周武無異不宜以
名舞叶圖徵曰大樂必易詩傳曰頌言成也一章成篇
宜列徳故登歌清廟一章也漢書曰百官頌所登御者
一章十四句依書文始五行武徳昭徳盛徳修之舞節
損益前後之宜六十四節為武曲副八佾之數十月烝
祭始御用其文始五行之舞如故勿進武徳舞歌詩曰
於穆世廟肅雍顯清俊乂翼翼秉文之成越序上帝駿
奔來寧建立三雍封禪泰山章明圖讖放唐之文休矣
惟徳罔射協同本支百世永保厥功詔書曰驃騎將軍
議可進武徳之舞如故

章帝初即位賜東平憲王蒼書曰朕夙夜伏思念先帝
躬履九徳對于八政勞謙克己終始之度比放三宗誠
有其美今迫遺詔誡不起寢廟臣子悲結僉以為雖于
更衣猶宜有所宗之號以克配功徳宗廟至重朕幼無
知寤寐憂懼先帝每有著述典義之事未嘗不延問王
以定厥中願王悉明處乃敢安之公卿議駁今皆并送
及有可以持危扶顛宜勿隠思有所承公無困我太尉
憙等奏禮祖有功宗有徳孝明皇帝功徳茂盛宜上尊
號曰顯宗四時祫食于世祖廟如孝文皇帝在高廟之
禮奏武徳文始五行之舞蒼上言昔者孝文廟樂曰昭
徳之舞孝武廟樂曰盛徳之舞今皆祫食于高廟昭徳
盛徳之舞不進與高廟同樂今孝明皇帝主在世祖廟
當同樂盛徳之樂無所施如自立廟當作舞樂者不當
與世祖廟盛徳之舞同名
即不改作舞樂當進武徳之舞臣愚
戇鄙陋廟堂之論誠非所當聞所宜言陛下體純徳之
妙奮至謙之意猥歸美于載列之臣故不敢隠蔽愚情
披露腹心誠知愚鄙之言不可以向仰四門賓于之議
伏惟陛下以至徳當成康之隆天下乂安刑措之時也
陛下盛歌元首之徳股肱貞良庶事寧康臣欽仰聖化
嘉羡盛徳危顛之備非所宜稱上復報曰有司奏上尊
號曰顯宗藏主更衣不敢違詔祫食世祖廟樂皆如王
議以正月十八日始祠仰見榱桷俯視几筵眇眇小子
哀懼戰慄無所奉承愛而勞之所望于王也

建初四年八月上以公卿所奏明徳皇后在世祖廟坐
位駁議示東平憲王蒼蒼上言文武宣元祫食高廟皆
以后配先帝所制典法設張大雅曰昭兹來許繩其祖
武又曰不愆不忘率由舊章明徳皇后宜配孝明皇帝

永初六年皇太后入宗廟于世祖廟與皇帝交獻薦如
光烈皇后故事
　　車服志
天子行有罼䍐
永平二年正月公卿議舉南北郊東平王蒼議曰孔子
曰行夏之時乗殷之輅服周之冕為漢制法高皇帝始
受命創業制長冠以入宗廟光武受命中興建明堂立
辟雍陛下以聖明奉遵以禮服龍袞祭五帝禮缺樂崩
久無祭天地冕服之制案尊事神祗潔齋盛服敬之至
也日月星辰山龍華藻天王袞冕十有二旒以則天數
旂有龍章日月以備其文今祭明堂宗廟圓以法天方
以則地服以華文象其物宜以降神明肅雝備思博其
類也天地之祀冕冠裳衣宜如明堂之制

武冠俗謂之大冠

貴人相國緑綬三采緑紫白純緑圭公
卿將軍紫綬二采紫白純紫圭公主封君同九卿中二
千石青綬三采青白紅純青圭千石六百石黒綬二采
青紺純青圭四百三百二百石黄綬
純黄圭一采百石青紺綬一采宛轉繆織
孝明帝作蠙珠之佩以郊祀天地
　　朝㑹志
　　天文志
　東觀漢記卷五
