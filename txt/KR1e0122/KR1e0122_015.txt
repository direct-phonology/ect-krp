郊義春秋之法王者歲一祭天于
郊四祭于宗廟宗廟因于四時之
易郊因于新歲之初聖人有以起
之其以祭不可不親也天者百神
之君也王者之所最尊也以最尊
天之故故易始歲更紀卽以其初
郊郊必以正月上辛者言以所最
尊首一歲之事毎更紀者以郊郊
祭首之先貴之義尊天之道也春
秋之義國有大喪者止宗廟之祭
而不止郊祭不敢以父母之喪廢
事天地之禮也父母之喪至哀痛
悲苦也尚不敢廢郊也孰足以廢
郊者故其在禮亦曰喪者不祭惟
祭天爲越喪而行事夫古之畏敬
天而重天郊如此甚也今羣臣學
士不探察曰萬民多貧或頗饑寒
足郊乎是何言之誤天子父母事
天而子孫畜萬民民未徧飽無用
祭天者是猶子孫未得食無用食
父母也言莫逆於是是其去禮遠
也先貴而後賤孰貴于天子天子
號天之子也奈何受爲天子之號
而無天子之禮天子不可不祭天
也無異人之不可以不食父故古
之聖王文章之最重者也前世王
莫不從重栗精奉之以事上天至
於秦而獨闕然廢之一何不率由
舊章之大甚也天者百神之大君
也事天不備雖百神猶無益也何
以言其然也祭而地神者春秋譏
之孔子曰獲罪於天無所禱也是
其法也故未見秦國致天福如周
國也詩曰唯此文王小心翼翼昭
事上帝允懷多福多福者非謂人
也事功也謂天之所福也傳曰周
國子多賢蕃殖至于駢孕男者四
四產而得八男皆君子俊雄也今
此天之所以興周國也非周國之
所能爲也今秦與周俱得爲天子
而所以事天者異于周以郊爲百
神始始入歲首必以正月上辛日
先享天乃敢于地先貴之義也夫
歲先之與歲弗行也相去遠矣天
下福若無可怪者然所以久弗行
者非灼灼見其當而故弗行也典
禮之官常嫌疑莫能昭昭明其當
也今切以爲其當與不當可内返
於心而定也堯謂舜曰天之歴數
在爾躬言察身以知天也今身有
子孰不欲其有子禮也聖人正名
名不虛生天子者則天之子也以
身度天獨何爲不欲其子之有子
禮也今爲其天子而闕然無祭于
天天何必善之所聞曰天下和平
則災害不生今災害生見天下未
和平也天下所未和平者天子之
敎化不行也詩曰有覺德行四國
順之覺者著也王者有明著之德
行于世則四方莫不響應風化善
于彼矣故曰悅有慶賞嚴于刑罰
疾于法令古者歲四祭四祭者因
四時之所生熟而祭其先祖父母
也故春曰祠夏曰礿秋曰嘗冬曰
蒸此言不失其時以奉祭先祖也
過時不祭則失爲天子之道也祠
者以正月始食韭也礿者以四月
食麥也嘗者以七月嘗黍稷也蒸
者以十月進初稻也此天之經也
地之義也孝子孝婦緣天之時因
地之利巳受命而王必先祭天乃
行王事文王之伐崇是也詩曰濟
濟辟王左右奉璋奉璋峩峩髦士
攸宜此文王之郊也其下之辭曰
淠彼涇舟烝徒檝之周王于邁六
師及之此文王之伐崇也上言奉
璋下言伐崇以是見文王之先郊
而後伐也文王受命則郊郊乃伐
崇崇國之民方困於暴亂之君未
得被聖人德澤而文王已郊矣安
在德澤未洽者不可以郊乎爲人
子而不事父者天下莫能以爲可
今爲天之子而不事天何以異是
是故天子每至歲首必先郊祭以
享天乃敢爲地行子禮也每將興
師必先郊祭以告天乃敢征伐行
子道也文王受天命而王天下先
郊乃敢行事而興師伐崇其詩曰
芃芃棫樸薪之槱之濟濟辟王左
右趨之濟濟辟王左右奉璋奉璋
峩峩髦士攸宜此郊辭也其下曰
淠彼涇舟烝徒檝之周王于邁六
師及之此伐辭也其下曰文王受
命有此武功旣伐于崇作邑于豐
以此辭者見文王受命則郊郊乃
伐崇伐崇之時民何處央乎周宣
王時天下旱歲惡甚王憂之其詩
曰倬彼雲漢昭囘于天王曰嗚呼
何辜今之人天降喪亂飢饉薦臻
靡神不舉靡斯愛牲圭璧旣卒寧
莫我聽旱旣太甚藴隆蟲蟲不殄
禋祀自郊徂宮上下奠瘞靡神不
宗后稷不克上帝不臨耗射下土
寧丁我躬宣王自以爲不能乎后
稷不中乎上帝故有此災有此災
愈恐懼而謹事天天若不予是家
是家者安得立爲天子立爲天子
者天予是家天予是家者天使是
家天使是家者是家天之所予也
天之所使也天已予之天巳使之
其間不可以接天何哉故春秋凡
議郊未嘗譏君德不成于郊也及
不郊而祭山川失祭之叙逆于禮
故必譏之以此觀之不祭天者乃
不可祭小神也郊因先卜不吉不
敢郊百神之祭不卜而郊獨卜郊
祭最大也春秋譏喪祭不譏喪郊
郊不辟喪喪尚不辟况他物郊祀
曰皇皇上天照臨下土集地之靈
降甘風雨庶物羣生言而巳矣夫
不自爲言而爲庶物羣生言以人
心庶天無尤焉天無尤焉而辭恭
順宜可喜也右郊祀九句九句者
陽數也父者子之天也天者父之
天也無天而生未之有也天者萬
物之祖萬物非天不生獨陰不生
獨陽不生陰陽與天地參然後生
故曰父之子也可尊母之子也可
卑尊者取尊號卑者取卑號故德
侔天地者皇天右而子之號稱天
子其次有五等之爵以尊之皆以
國邑爲號其無德於天地之間者
州國人民甚者不得繫國邑皆絶
骨肉之屬離人倫謂之閽盜而巳
無名姓號氏于天地之間至賤乎
賤者也其尊至德巍巍乎不可以
加矣其卑至賤冥冥其無下矣春
秋列序位卑尊之陳累累乎可得
而觀也雖闇且愚莫不昭然地之
菜茹瓜果藝之稻麥黍稷菜生糓
熟永思吉日供具祭物齋戒沐浴
潔清致敬祀其先祖父母孝子孝
婦不使時過巳處之以愛敬行之
以恭讓亦殆免于罪矣公子慶父
罪亦不當繫于國以親之故爲之
諱而諸母之國齊之仲孫去其公
子之親也故有大罪不奉其天命
者皆棄其天倫人于天也以道受
命其于人以言受命不若于道者
天絶之不若于言者人絶之臣子
大受命于君辭而出疆唯有社稷
國家之危猶得發辭而專安之盟
是也天子受命于天諸侯受命于
天子子受命于父臣妾受命于君
妻受命于夫諸所受命者其尊皆
天也雖謂受命于天亦可不天亦
可天子不能奉天之命則廢而稱
公王者之後是也公侯不能奉天
子之命則名絶而不得就位衞侯
朔是也子不奉父命則有伯討之
罪衞世子蒯瞶是也臣不奉君命
雖善以叛言晉趙鞅入于晉陽以
叛是也妾不奉君之命則媵女先
至者是也妻不奉夫之命則絶夫
不言及是也曰不奉順於天者其
罪如此孔子曰畏天命畏大人畏
聖人之言其祭社稷宗廟山川鬼
神不以其道無災無害至於祭天
不享其卜不從使其牛口傷鼷鼠
食其角或言食牛或言食而死或
食而生或不食而自死或改卜而
牛死或卜而食其角過有深淺薄
厚而災有簡甚不可不察也猶郊
之變因其災而之變應而無爲也
見百事之變之所不知而自然者
勝言與以此見其可畏專誅絶者
其唯天乎臣殺君子殺父三十有
餘諸其賤者則損以此觀之可畏
者其唯天命大人乎亡國五十有
餘皆不事畏者也况不畏大人專
誅之君之滅者何日之有哉魯宣
違聖人之言變古易常而災立至
聖人之言可不愼此三畏者異指
而同致故聖人同之俱言其可畏
也廷尉臣湯昧死言曰臣湯承制
以郊事問故膠西相仲舒臣仲舒
對曰所聞古者天子之禮莫重于
郊郊常以正月上辛者所以先百
神而最居前禮三年喪不祭其先
而不敢廢郊郊重於宗廟天尊于
人也王制曰祭天地之牛繭栗宗
廟之牛握賔客之牛尺此言德滋
美而牲滋微也春秋曰魯祭周公
用白牡色白貴純也帝牲在滌三
月牲貴肥潔而不貪其大也凡養
牲之道務在肥潔而巳駒犢未能
勝芻豢之食莫如令食其母便臣
謹問仲舒魯祀周公用白牲非禮
臣仲舒對曰禮也臣湯問曰周天
子用騂剛羣公不毛周公諸公也
何以得用純牲臣仲舒對曰武王
崩成王幼而在襁褓之中周公繼
文武之業成二聖之功德漸天地
澤被四海故成王賢而貴之詩云
無德不報故成王使祭周公以白
牡上不得與天子同色下有異于
諸侯仲舒愚以爲報德之禮臣湯
問仲舒天子祭天諸侯祭土魯何
緣以祭郊臣仲舒對曰周公傅成
王成王遂及聖功莫大於此周公
聖人也有祭故成王令魯郊也臣
湯問仲舒魯祭周公用白牲其郊
何用臣仲舒對曰魯郊用純騂剛
周色上赤魯以天子命郊故以騂
臣湯問仲舒祠宗廟或以鶩當鳧
鶩非鳧可用否仲舒對曰鶩非鳧
鳧非鶩也臣聞孔子入太廟毎事
問愼之至也陛下察躬親齋戒沐
浴以承宗廟甚敬謹奈何以鳧當
鶩鶩當鳧名實不相應以承太廟
不亦不稱乎臣仲舒愚以爲不可
臣犬馬齒衰賜骸骨伏陋巷陛下
乃幸使九卿問以朝廷之事臣愚
陋曾不足以承明詔奉大對臣仲
舒昧死以聞