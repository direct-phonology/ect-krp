天地之生萬物也以養人故其可
食者以養身體其可威者以爲容
服禮之所爲興也劍之在左青龍
之象也刀之在右白虎之象也鈎
之在前赤烏之象也冠之在首元
武之象也四者人之盛飾也夫能
通古今别然不然乃能服此也蓋
元武者貌之最嚴有威者也其像
在右其服反居首武之至而不用
矣聖人之所以超然雖欲從之末
由也巳夫執介胄而後能拒敵者
故非聖人之所貴也君子顯之于
服而勇武者消其志于貌也矣故
文德爲貴而威武爲下此天下之
所以永全也于春秋何以言之孔
父義形於色而姦臣不敢容邪虞
有宮之奇而獻公爲之不寐晉厲
之彊中國以寢尸流血不巳故武
王克殷裨冕而搢笏虎賁之士說
劔安在勇猛必任武殺然後威是
以君子所服爲上矣故望之儼然
者亦巳至哉豈可不察乎春秋至
意有二端不本二端之所從起亦
未可與論災異也小大微著之分
也夫覽求微細於無端之處誠知
小之爲大也微之將爲著也吉凶
未形聖人所獨立也雖欲從之末
由也巳此之謂也故王者受命改
正朔不順數而徃必迎來而受之
者授受之義也故聖人能繫心於
微而致之著也是故春秋之道以
無之深正天之端以天之端正王
之政以王之政正諸侯之位五者
俱正而化大行然書日蝕星隕有
􁉃山崩地震夏大雨水冬大雨雪
隕霜不殺草自正月不雨至於秋
七月有鸜鵒來巢春秋異之以此
見悖亂之徵是小者不得大微者
不得著雖甚末亦一端孔子以此
效之吾所以貴微重始是也因惡
夫推災異之象于前然後圖安危
禍亂于後者非春秋之所甚貴也
然而春秋舉之以爲一端者亦欲
其省天譴而畏天威内動于心志
外見于事情修身審己明善心以
反道者也豈非貴微重始愼終推
效者哉有非力之所能致而自致
者西狩獲麟受命之符是也然後
託乎春秋正不正之間而明改制
之義一統乎天子而加憂于天下
之憂也務除天下所患而欲以上
通五帝下極三王以通百王之道
而隨天之終始博得失之效而攷
命象之爲極理以盡情性之宜則
天容遂矣百官同望異路一之者
在主率之者在相側之危則不知
國之大柄君之重任也故或脅窮
失國揜殺於位一朝至爾苟能述
春秋之法致行其道豈徒除禍哉
乃堯舜之德也故世子曰功及子
孫光輝百世聖王之德莫美於恕
故予先言春秋詳已而畧人因其
國而容天下春秋之道大得之則
以王小得之則以霸故曾子予石
盛美齊侯安諸侯尊天子霸王之
道皆本於仁仁天心故次以天心
愛人之大者莫大於思患而豫防
之故蔡得意於吳魯得意於齊而
春秋皆不告故次以言怨人不可
邇敵國不可狎攘竊之國不可使
久親皆防患爲民除患之意也不
愛民之漸乃至於死亡故言楚靈
王晉厲公生弑於位不仁之所致
也故善宋襄公不厄人不由其道
而勝不如由其道而敗春秋貴之
將以變習俗而成王化也故子夏
言春秋重人諸譏皆本此或奢侈
使人憤怨或暴虐賊害人終皆禍
及身故子池言魯莊築臺丹楹刻
桷晉厲之刑刻意者皆不得以壽
終上奢侈刑又急皆不内恕求備
於人故次以春秋緣人情赦小過
而傳明之曰君子辭也孔子明得
失見成敗疾時世之不仁失王道
之體故緣人情赦小過傳又明之
曰君子辭也孔子曰吾因行事加
吾王心焉假其位號以正人倫因
其成敗以明順逆故其所善則桓
文行之而遂其所惡則亂國行之
終以敗故始言大惡殺君亡國終
言赦小過是亦始於麤糲終於精
微敎化流行德澤大洽天下之人
人有士君子之行而少過矣亦譏
二名之意也天高其位而下其施
藏其形而見其光高其位所以爲
尊也下其施所以爲仁也藏其形
所以爲神見其光所以爲明故位
尊而施仁藏神而見光者天之行
也故爲人主者法天之行是故内
深藏所以爲神外博觀所以爲明
也任羣賢所以爲受成乃不自勞
於事所以爲尊也汎愛羣生不以
喜怒賞罰所以爲仁也故爲人主
者以無爲爲道以不私爲寶立無
爲之位而乘備具之官足不自動
而相者導進口不自言而擯者賛
辭心不自慮而羣臣效當故莫見
其爲之而功成矣此人主所以法
天之行也爲人臣者法地之道暴
其形出其情以示人高下險易堅
耎剛柔肥臞美惡累可就財也故
其形宜不宜可得而財也爲人臣
者比地貴信而悉見其情于主主
亦得而財之故王道威而不失爲
人臣常竭情悉力而見其短長使
主上得而器使之而猶地之竭竟
其情也故其形宜可得而財也君
人者國之元發言動作萬物之樞
機樞機之發榮辱之端也失之毫
釐駟不及追故爲人君者謹本詳
始敬小愼微志如死灰形如委衣
安精養神寂寞無爲休形無見影
揜聲無出響虛心下士觀來察徃
謀於衆賢考求衆人得其心徧見
其情察其好惡以叅忠佞考其徃
行驗之於今計其蓄積受於先賢
釋其讎怨視其所爭差其黨族所
依爲臬據位治人用何爲名累日
積久何功不成可以内叅外可以
小占大必知其實是爲開闔君人
者國之本也夫爲國其化莫大於
崇本崇本則君化若神不崇本則
君無以兼人無以兼人雖峻刑重
誅而民不從是所謂驅國而棄之
者也患孰甚焉何謂本曰天地人
萬物之本也天生之地養之人成
之天生之以孝悌地養之以衣食
人成之以禮樂三者相爲手足合
以成體不可一無也無孝悌則亡
其所以生無衣食則亡其所以養
無禮樂則亡其所以成也三者皆
亡則民如麋鹿各從其欲家自爲
俗父不能使子君不能使臣雖有
城郭名曰虛邑如此者其君枕塊
而僵莫之危而自危莫之喪而自
亡是謂自然之罰自然之罰至裹
襲石室分障險阻猶不能逃之也
明主賢君必於其信是故肅愼三
本郊祀致敬共事祖禰舉顯孝悌
表異孝行所以奉天本也秉耒躬
耕採桑親蠶墾草殖糓開闢以足
衣食所以奉地本也立辟廱庠序
修孝悌敬讓明以教化感以禮樂
所以奉人本也三者皆奉則民如
子弟不敢自專邦如父母不待恩
而愛不須嚴而使雖野居露宿厚
於宮室如是者其君安枕而臥莫
之助而自彊莫之綏而自安是謂
自然之賞自然之賞至雖退讓委
國而去百姓襁負其子隨而君之
君亦不得離也故以德爲國者甘
於飴蜜固於膠漆是以聖賢勉而
崇本而不敢失也君人者國之證
也不可先倡感而後應故居倡之
位而不行倡之勢不居和之職而
以和爲德常盡其下故能爲之上
也體國之道在於尊神尊者所以
奉其政也神者所以就其化也故
不尊不畏不神不化夫欲爲尊者
在於任賢欲爲神者在於同心賢
者備股肱則君尊嚴而國安同心
相承則變化若神莫見其所爲而
功德成是謂尊神也天積衆精以
自剛聖人積衆賢以自彊天序日
月星辰以自光聖人序爵祿以自
明天所以剛者非一精之力聖人
所以彊者非一賢之德也故天道
務盛其精聖人務衆其賢盛其精
而壹其陽衆其賢而同其心壹其
陽然後可以致其神同其心然後
可以致其功是以建治之術貴得
賢而同心爲人君者其要貴神神
者不可得而視也不可得而聽也
是故視而不見其形聽而不聞其
聲聲之不聞故莫得其響不見其
形故莫得其影莫得其影則無以
曲直也莫得其響則無以清濁也
無以曲直則其功不可得而敗無
以淸濁則其名不可得而度也所
謂不見其形者非不見其進止之
形也言其所以進止不可得而見
也所謂不聞其聲者非不聞其號
令之聲也言其所以號令不可得
而聞也不見不聞是謂冥昏能冥
則明能昏則彰能冥能昏是謂神
人君貴居冥而明其位處陰而向
陽惡人見其情而欲知人之心是
故爲人君者執無源之慮行無端
之事以不求奪以不問問吾以不
求奪則我利矣彼以不出出則彼
費矣吾以不問問則我神矣彼以
不對對則彼情矣故終日問之彼
不知其所對終日奪之彼不知其
所出吾則以明而彼不知其所亡
故人臣居陽而爲陰人君居陰而
爲陽陰道尚形而露情陽道無端
而貴神民無所好君無以權也民
無所惡君無以畏也無以權無以
畏則君無以禁制也無以禁制則
比肩齊勢而無以爲貴矣故聖人
之治國也因天地之性情孔竅之
所利以立尊卑之制以等貴賤之
差設官府爵祿利五味盛五色調
五聲以誘其耳目自令清濁昭然
殊體榮辱踔然相駮以感動其心
務致民令有所好有所好然後可
得而勸也故設賞以勸之有所好
必有所惡有所惡然後可得而畏
也故設罰以畏之旣有所勸又有
所畏然後可得而制制之者制其
所好是以勸賞而不得多也制其
所惡是以畏罰而不得過也所好
多則作福所惡過則作威作威則
君亡權天下相怨作福則君亡德
天下相賊故聖人之制民使之有
欲不得過節使之敦朴不得無欲
無欲有欲各得以足而君道得矣
國之所以爲國者德也君之所以
爲君者威也故德不可共威不可
分德共則失恩威分則失權失權
則君賤失恩則民散民散則國亂
君賤則臣叛是故爲人君者固守
其德以附其民固執其權以正其
臣聲有順逆必有清濁形有善惡
必有曲直故聖人聞其聲則别其
清濁見其形則異其曲直於濁之
中必知其清於清之中必知其濁
於曲之中必見其直於直之中必
見其曲於聲無細而不取於形無
小而不舉不以著蔽微不以衆揜
寡各應其事以致其報黑白分明
然後民知所去就民知所去就然
後可以致治是爲象則爲人君者
居無爲之位行不言之敎寂而無
聲靜而無形執一無端爲國源泉
因國以爲身因臣以爲心以臣言
爲聲以臣事爲形有聲必有響有
形必有影聲出於内響報於外形
立於上影應於下響有清濁影有
曲直響所報非一聲也影所應非
一形也故爲君虛心靜處聰聽其
響明視其影以行賞罰之象其行
賞罰也響淸則生清者榮響濁則
生濁者辱影正則生正者進影枉
則生枉者絀擥名考質以叅其實
賞不空施罰不虛出是以羣臣分
職而治各敬而事爭進其功顯廣
其名而人君得載其中此自然致
力之術也聖人由之故功出於臣
名歸於君也