春秋繁露卷十二
　　隂陽終始第四十八
天之道終而復始故北方者天之所終始也陰陽之所
合別也冬至之後陰俛而西入陽仰而東出
出入之處常相反也多少調和之適常相順也有多而
無溢有少而無絶春夏陽多而陰少秋冬陽少而陰多
多少無常未嘗不分而相散也以出入相損益以多少
相漑濟也多勝少者倍入入者損一
而出者益二天所起一動而再倍常乘
反衡再登之勢以就同類與之相報故其
氣相俠而以變化相輸也春秋之中隂陽
之氣俱相併也中春以生中秋以殺由此
見之天之所起其氣積天之所廢其氣隨故至
春少陽東出就木與之俱生至夏太陽南出就火與之
俱煖此非各就其類而與之相起與少陽就木太陽就
火火木相稱各就其正此非正其倫與至於
秋時少隂興而不得以秋從金從金而傷火功雖不得
　以從金亦以秋出於東方俛其處而適其事以成歲功
　此非權與隂之行固常居虛而不得居實至於冬而止
　空虛太陽乃得北就其類而與水起寒是故天之道有
　倫有經有權
　　　陰陽義第四十九
　天道之常一陰一陽陽者天之德也陰者天之刑也迹
　陰陽終歲之行以觀天之所親而任成天之功猶謂之
　空空者之實也故清凓之於歲也若酸醎之
　於味也僅有而巳矣聖人之治亦從而然天之少陰用
　於功太陰用於空人之少陰用於嚴而太隂用於喪喪
　亦空空亦喪也是故天之道以三時成生以一時喪死
　死之者謂百物枯落也喪之者謂陰氣悲哀也天亦有
　喜怒之氣哀樂之心與人相副以類合之天人一也春
　喜氣也故生秋怒氣也故殺夏樂氣也故養冬哀氣也
　故藏四者天人同有之有其理而一用之與天同者大
　治與天異者大亂故爲人主之道莫明於在身之與天
　同者而用之使喜怒必當義乃出如寒暑之必當其時
　乃發也使德之厚於刑也如陽之多於陰也是故天之
　行陰氣也少取以成秋其餘以歸之冬聖人之行陰氣
　也少取以立嚴其餘歸之喪喪亦人之冬氣故人之太
　隂不用於刑而用於喪天之太陰不用於物而用於空
　空亦爲喪喪亦爲空其實一也皆喪死亡之心也
　　　陰陽出入上下第五十
　天道大數相反之物也不得俱出陰陽是也春出陽而
　入陰秋出陰而入陽夏右陽而左陰冬右陰而左陽陰
　出則陽入陽入則陰出陰右則陽左陰左則陽右是故
　春俱南秋俱北而不同道夏交於前冬交於後而不同
理並行而不相亂澆滑而各持分此之謂天之意而何
以從事天之道初薄大冬陰陽各從一方來而移於後
陰由東方來西陽由西方來東至於中冬之月相遇北
方合而爲一謂之曰至别而相去陰適右陽適左適左
者其道順適右者其道逆逆氣左上順氣
右下故下煖而上寒以此見天之冬右陰而
左陽也上所右而下所左也冬月盡而陰陽俱南還陽
南還出於寅陰南還入於戌此陰陽所始出地入地之
見處也至於中春之月陽在正東陰在正西謂之春分
　春分者陰陽相半也故晝夜均而寒暑平陰日損而隨
　陽陽日益而鴻故爲煖熱初得大夏之月相遇
　南方合而爲一謂之曰至别而相去陽適右陰適左適
　左由下適右由上上暑而下寒以
　此見天之夏右陽而左陰也上其所右下其所左夏月
　盡而陰陽俱北還陽北還而入於申陰北還而入於辰
　此陰陽之所始出地入地之見處也至於中秋之月陽
　在正西陰在正東謂之秋分秋分者陰陽相半也故晝
　夜均而寒暑平陽日損而隨陰陰日益而鴻故至於季
秋而始霜至於孟冬而始大寒下雪而物咸成大寒而
物畢藏天地之功終矣
　　天道無二第五十一
天之常道相反之物也不得兩起故謂之一一而不二
者天之行也陰與陽相反之物也故或出或入或右或
左春俱南秋俱北夏交於前冬交於後並行而不同路
交會而各代理此其文與天之道有一出一入一休一
伏其度一也然而不同意陽之出常縣於前而任歲事
陰之出常縣於後而守空虛陽之休也功巳成於上而
伏於下陰之伏也不得近義而遠其處也天之任陽不
任陰好德不好刑如是故陽出而前陰出而後尊德而
卑刑之心見矣陽出而積於夏任德以歲事也陰出而
積於冬錯刑於空處也小以此察之天無常於物而一
於時時之所宜而一爲之故開一塞一起一廢一而至
畢時而止終有復始其一一者一也是於天凡在陰位
者皆惡亂善不得主名天之道也故常一而不滅天之
道事無大小物無難易反天之道無成者是以目不能
二視耳不能二聽一手不能二事一手畫方一手畫圓
莫能成人爲小易之物而終不能成反天之不可行如
是是故古之人物而書文止於一者謂之忠
持二忠者謂之患患人之忠不一者也不一者故患之
所由生也是故君子賤二而貴一人孰無善善不一故
不足以立身治孰無常常不一故不足以致功詩云上
帝臨汝無二爾心知天道者之言也
　　煖燠孰多第五十二
天之道出陽爲煖以生之出隂爲淸以成之是故非薰
也不能有育非凓也不能有熟歲之精也
知心而不省薰與凓孰多者用之必與天戾與天戾雖
勞不成是自正月至於十月而天之功畢計其間者
陰與陽各居幾何薰與凓其
日孰多距物之初生至其畢成露與霜其下
孰倍故從中春生於秋氣温柔和調乃季秋九月陰乃
始多於陽天於是時出凓下霜出凓下霜而大
降物固巳皆成矣故九月者天之功大究於是月也十
月而悉畢故案其迹數其實清凓之日少少耳功巳畢
成之後陰乃大出天之成功也少陰與而太陰不與少
陰在內而太陰在外故霜加物而雪加於空空
者亶地而巳不逮物也功巳畢成之後物未復生之前
太陰之所常出也雖曰陰亦以太陽資化其位而不知
所受之故聖王在上位天覆地載風令雨施雨施者布
德均也風令者言令直也詩云不識不知順帝之則言
弗能知識而效天之所爲云爾禹水湯旱非常經也適
遭世氣之變而陰陽失平堯視民如子民親堯如父母
尙書曰二十有八載放􁆇乃殂落百姓如喪考妣四海
之内閼宻八音三年三年陽氣壓於陰陰氣大興此禹
　所以有水名也桀天下之殘賊也湯天下之盛德也天
　下除殘賊而得盛德大善者再是重陽也故湯有旱之
　名皆適遭之變非禹湯之過母以適遭之變疑平生之
　常則所守不失則正道益明
　　　基義第五十三
　凡物必有合合必有上必有下必有左必有右必有前
　必有後必有表必有裏有美必有惡有順必有逆有喜
　必有怒有寒必有暑有晝必有夜此皆其合也陰者陽
　之合夫者妻之合子者父之合臣者君之合物莫無合
而合各有陰陽陽兼於陰陰兼於陽夫兼於妻妻兼於
夫父兼於子子兼於父君兼於臣臣兼於君君臣父子
夫婦之義皆取諸陰陽之道君爲陽臣爲隂父爲陽子
爲陰夫爲陽妻爲陰陰道無所獨行其始也不得專起
其終也不得分功有所兼之義是故臣兼功於君子兼
功於父妻兼功於夫陰兼功於陽地兼功於天舉而上
者抑而下也有屏送而左也有引而右也有親而任也
有疎而遠也有欲日益也有欲日損也益而用而損其
妨有時損少而益多有時損多而益少少而不至絶多
而不至溢陰陽二物終歲各壹出壹其出遠近同度而
不同意陽之出也常縣於前而任事陰之出也常縣於
後而守空處而見天之親陽而疎隂任德而不任刑也
是故仁義制度之數盡取之天天爲君而覆露之地爲
臣而持載之陽爲夫而生之陰爲婦而助之春爲父而
生之夏爲子而養之秋爲死而棺之冬爲痛而喪之王
道之三綱可求於天天出陽爲煖以生之地出陰爲淸
以成之不煖不生不淸不成然而計其多少之分則煖
暑居百而淸寒居一德教其與刑罰猶此也故聖人多
其愛而少其嚴厚其德而簡其刑以此配天天之大數
必有十旬旬天地之數十而畢舉旬生長之功十而畢
成天之氣徐乍寒乍暑故寒不凍暑不渇以其有餘徐
來不暴卒也易曰履霜堅冰蓋言遜也然則上堅不踰
等果是天之所爲弗作而成也人之所爲亦當勿作而
極也凡有興者稍稍上之以遜順徃使人心說而安之
無使人心恐而不使故曰
君子以人治人謹能愿此之謂也聖人之道同諸天地
蕩諸四海變習易俗
　　　闕文第五十四

春秋繁露卷十二
