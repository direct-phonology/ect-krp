　　　　　漢　董　仲　舒　撰
王者民之所徃君者不失其羣者也故能使萬
民徃之而得天下之羣者無敵於天下失國之君三十
一亡國之君五十二小國德薄不朝聘大國不與諸侯
㑹聚孤特不相守獨居不同羣遭難莫之救所
以亡也非獨公侯大人如此生天地之間根本微者不
可遭大風疾雨立鑠消耗衞侯朔固事齊襄而天下患
之虞虢并力晉獻難之晉趙盾一夫之士也無尺寸之
土無一介之衆也而靈公據霸王之餘尊而欲誅之窮
變極詐詐盡力竭禍大及身推盾之心載小國
之位孰能亡之哉故伍子胥一夫之士也去楚干闔廬
遂得意於楚所托者誠是何可禦耶楚王髠托其國於
子玉得臣而天下畏之虞公托其國於宮之奇晉獻患
之及髠殺得臣天下輕之虞公不用宮之奇晉獻亡之
存亡之端不可不知也諸侯見加以兵逃遁奔走至于
滅亡而莫之救平生之素行可見也隱代
桓立所謂僅存耳使無駭帥師滅極内無諫臣外無諸
侯之救載亦由是也宋蔡衞國伐之鄭因其力而取之
此無以異於遺重寶於道而莫之守見者掇之也鄧穀
失地而朝魯桓鄧穀失地不亦宜乎
紀侯之所以滅者乃九世之讎也一旦之言危百世之
嗣故曰大去衞人侵成鄭入成及齊師圍成三被大兵
終滅莫之救所恃者安在齊桓公欲行霸道譚遂違命
故滅而奔莒不事大而事小曹伯之所以戰死於位諸
侯莫助憂者幽之㑹齊桓數合諸侯曹小未嘗來也魯
大國幽之㑹莊公不徃戎人乃窺兵於濟西由見魯孤
獨而莫之救也此時大夫廢君命專救危者魯莊公二
十七年齊桓爲幽之㑹衞人不來其明年桓公
怒而大敗之及伐山戎張旗陳獲以驕諸侯於是魯一
年三築臺亂臣比三起於内夷狄之兵仍滅於
外衞滅之端以失幽之會亂之本存親内蔽邢
未嘗㑹齊桓也附晉又微晉侯獲於韓而背之淮之㑹
是也齊桓卒豎刁易牙之亂作邢與狄伐其
同姓取之其行如此雖爾親庸能親爾乎是君也其滅
于同姓衞侯燬滅邢是也齊桓爲幽之會衞
不至桓怒而伐之狄滅之桓憂而立之魯莊爲柯之盟
劫汶陽魯絕桓立之邢𣏌未嘗朝聘齊桓見其
滅率諸侯而立之用心如此豈不霸哉故以憂天下與
之
顔淵死子曰天喪予子路死子曰天祝予西狩獲麟曰
吾道窮吾道窮三年身隨而卒階此而觀天命成敗聖
人知之有所不能救命矣夫先晉獻公之卒齊桓爲葵
邱之㑹再致其集先齊孝未卒一年魯僖乞師
取穀晉文之威天子再致先卒一年魯僖公之心分而
事齊文公不事晉先齊侯潘卒一年文公如晉衞侯鄭
伯皆不期來齊侯巳卒諸侯果㑹晉大夫於新城魯昭
公以事楚之故晉人不入楚國彊而得意一年
再㑹諸侯伐彊吳爲齊誅亂臣遂滅厲魯得其威
以滅鄫其明年如晉無河上之難先晉昭
之卒一年無難楚國内亂臣弑君諸侯㑹於平邱謀誅
楚亂臣昭公不得與盟大夫見執吳大敗楚
之黨六國於雞父公如晉而大辱春秋爲之諱而言有
疾由此觀之所行從不足恃所事者不可不愼此亦存
亡榮辱之要也先楚莊王之卒三年晉滅赤狄潞氏及
甲氏留吁先楚子審卒之三年鄭服蕭魚晉侯周卒一
年先楚子昭之卒年與陳蔡伐鄭而大克其明年楚屈
建會諸侯而張中國卒之三年諸夏之君朝於楚楚子
卷繼之四年而卒其國不爲侵奪而顧隆盛彊大中國
不出年餘何也楚子昭蓋諸侯可者也天下之疾其君
者皆起愬而乘之兵四五出常以衆擊少以專擊散義
之盡也先卒四五年中國内乖齊晉魯衞
之兵分守大國襲小諸夏再㑹陳儀齊不肯徃
吳在其南而二君殺中國在其北而齊衞殺其君慶封
刦君亂國石惡之徒聚而成羣衞衎據陳儀
而爲諼林父據戚而以畔宋公殺其世子魯大
饑中國之行亡國之跡也譬如於文宣之際中
國之君五年之中五君殺以晉靈之行使
一大夫立於蜚林拱揖指撝諸侯莫敢不出
此猶濕之有拔也
　　盟㑹要第十
至意雖難喻蓋聖人者貴除天下之患貴除天下之患
故春秋重而書天下之患偏矣以爲本於見天下之所
以致患其意欲以除天下之患何謂哉天下者
無患然後性可善性可善然後清廉之化流清廉之化
流然後王道舉禮樂興其心在此矣傳曰諸侯相聚而
盟君子修國曰此將率爲也哉是以君子以
天下爲憂也患乃至於弑君三十一亡國五十二細惡
不絶之所致也辭巳喻矣故曰立義以明尊卑之分彊
幹弱枝以明大小之職别嫌疑之行以明正世之義采
摭托意以矯失禮善無小而不舉惡無小而
不去以純其美别賢不肖以明其尊親近以來遠因
其國而容天下名倫等物不失其理公
心以是非賞善誅惡而王澤洽始於除患正一而萬物
備故曰大矣哉其號兩言而管天下此之謂也
春秋大義之所本耶六者之科六者之指之謂也然後
援天端布流物而貫通其理則事變散其辭矣故志得
失之所從生而後差貴賤之所始矣論罪源深淺定法
誅然後絶屬之分別矣立義定尊卑之序而後君臣之
職明矣載定下之賢方表謙義之所在則見復
正焉耳幽隱不相踰而近之則密矣而後萬物之應無
窮者故可施其用於人而不悖其倫矣是以必明其統
於施之宜故知其氣矣然後能食其志也知其聲矣而
後能扶其精也知其行矣而後能遂其形也知
其物矣然後能别其情也故唱而民和之動而民隨之
是知引其天性所好而壓其情之所憎者也如是則言
雖約說必布矣事雖小功必大矣聲響盛化運
於物散入於理德在天地神明休集並行而不竭盈於
四海而頌聲詠書曰八音克諧無相奪倫神人
以和乃是謂也故明於情性乃可與論爲政不
然雖勞無功夙夜是寤思慮惓心猶不能覩故天下
有非者三示當中孔子之所謂非尚安知
通哉
春秋二百四十二年之文天下之大事變之博無不有
也雖然大畧之要有十指十指者事之所
繫也王化之由得流也舉事變見有重焉一指也見
事變之所至者一指也因其所以至者而治之一指也
疆幹弱枝大本小末一指也别嫌疑異同類一指也論
賢才之義别所長之能一指也親近來遠同民所欲一
指也承周文而反之質一指也木生火火爲夏天之端
一指也切刺譏之所罰考變異之所加天之端
一指也舉事變見有重焉則百姓安矣見事變之所至
者則得失審矣因其所以至而治之則事
之本正矣疆幹弱枝大本小末則君臣之分明矣别嫌
疑異同類則是非著矣論賢才之義别所長之
能則百官序矣承周文而反之質則化所務立矣親近
來遠同民所欲則仁恩達矣木生火火爲夏則陰陽四
時之理相受而次矣切刺譏之所罰考異變之所加則
天所欲爲行矣統此而舉之仁
徃而義來德澤廣大衍溢於四海隂陽和調萬物靡不
得其理矣說春秋者凡用是矣此其法也
惟聖人能屬萬物於一而繫之元也終不及本
所從來而承之不能遂其功是以春秋變一謂之元元
猶原也其義以隨天地終始也故人唯有終始也而生
不必應四時之變故元者爲萬物之本而人之元在焉
安在之乃存乎天地之前故人雖生天氣及奉
天氣者不得與天元本天元命而共違其所爲也故春
正月者承天地之所爲也繼天之所爲而終之也其道
相與共功持業安容言乃天地之元天地之元
奚爲於此惡施於人大其貫承意之理矣能說鳥獸之
類者非聖人所欲說也聖人所欲說在於說仁
義而理之知其分科條别貫所附明其義之所審勿使
嫌疑是乃聖人之所貴而已矣不然傳於衆辭觀於衆
物說不急之言而以惑後進者君子之所甚惡也奚以
爲哉聖人思慮不厭晝日繼之以夜然後萬物察者仁
義矣由此言之尚自爲得之哉故曰於乎爲人師者可
無愼耶夫義出於經經傳大本也棄營勞
心也苦志盡情頭白齒落尙不合自錄也哉人始生有
大命是其體也有變命存其間者其政
也政不齊則人有忿怒之志若將施危
難之中而時有隨遭者神明之所接絶屬之符也亦有
變其間使之不齊如此不可不省之省之則重政之本
矣撮以爲一進義誅惡絶之本而以其施此與湯武同
而有異湯武用之治仁故春秋明得失
差貴賤本之天王之所失天下者使諸侯得以大亂之
說而後引而反之故曰博而明切而深矣

