春秋繁露卷七
　　考功名第二十一
考績之法考其所積也天道積聚衆精以爲光聖人積
聚衆善以爲功故曰月之明非一精之光也聖人致太
平非一善之功也明所從生不可爲源善所從出不可
爲端量勢立權因事制義故聖人之爲天下興利也其
猶春氣之生草也各因其生小大而量其多少其爲天
下除害也若川瀆之瀉於海也各順其勢傾側而制於
南北故異孔而同歸殊施而鈞德其趣於興利除害一
也是以興利之要在於致之不在於多少除害之要在
於去之不在於南北考績絀陟計事除廢有益
者謂之公無益者謂之煩擥名責實不得虛言
有功者賞有罪者罰功盛者賞顯罪多者罰重不能致
功雖有賢名不予之賞官職不廢雖有愚名不加之罰
賞罰用於實不用於名賢愚在於質不在於文故是非
不能混喜怒不能傾姦軌不能弄
萬物各得其眞則百官勸職爭進其功
考試之法大者緩小者急貴者舒而賤者促諸侯月試
其國州伯時試其部四試而一考天子歲試天下三試
而一考前後三考而絀陟命之曰計考試之法合其爵
祿并其秩積其日陳其實計功量罪以多除少以爲名
定實先内弟之其先比二三分以爲上中
下以考進退然後外集通名曰進退
增減多少有率爲第九分三三列之亦有上中下以爲
一最五爲中九爲殿有餘歸之於中中而上者有得中
而下者有員得少者以一益之至於四員多者以四減
之至於一皆逆行三四十二而成於計得滿計者絀陟
之次次每計各逐其第以通來數初次再計次
次四計各不失故第而亦滿計絀陟之
初次再計謂上第二也次次四計謂上第三也九年爲
一第二得九并去其六爲置三第六六得等爲置二并
中者得三盡去之并三三計得六并得一計得六此爲
四計也絀者亦然
　　通國身第二十二
氣之清者爲精人之清者爲賢治身者以積精爲寶治
國者以積賢爲道身以心爲本國以君爲主精積於其
本則血氣相承受賢積於其主則上下相制使
血氣相承受則形體無所苦上下相制使則百官
各得其所形體無所苦然後身可得而安也百官各得
其所然後國可得而守也夫欲致精者必虛靜其形欲
致賢者必卑謙其身形靜志虛者氣精之所趣也謙尊
自卑者仁賢之所事也故治身者務執虛靜以致精治
國者務盡卑謙以致賢能致精則合明而壽仁
能致賢則德澤洽而國太平
　三代改制質文第二十三
春秋曰王正月傳曰王者孰謂謂文
王也曷爲先言王而後言正月王正月也何以謂之王
正月曰王者必受命而後王王者必改正朔易服色制
禮樂一統於天下所以明易姓非繼仁通以己受之於
天也王者受命而王制此月以應變故作科以
奉天地故謂之王正月也王者改制作科奈何日當十
二色歴各法而正色逆數三而復絀三之前曰五帝帝
迭首一色順數五帝相復禮樂各以其法象其宜順數
四而相復咸作國號遷宮邑易官名制禮作樂故湯受
命而正應天變夏作殷號時正曰統故親夏虞絀唐謂
之帝堯以神農爲赤帝作宮邑於下洛之陽名相宮曰
尹爵謂之帝舜軒轅曰黃帝推神農以爲
九皇作宮邑於豐名相宮曰宰作武樂制文禮以奉天
武王受命作宮邑於鄗制爵五等作象樂繼文以奉天
周公輔成王受命作宮於洛陽成文武之制作汋樂以
奉天殷湯之後稱邑示天之變反命故天子命無常唯
命是德慶故春秋應天作新王之事時王黑統正魯尚
黑絀夏親周故宋樂宜親招武故以虞錄親樂制宜商
合伯子男爲一等然則其畧說奈何曰三正以黑統初
正日月朔於營室斗建寅天統氣始通化物物見萌達
其色黑故朝正服黑首服藻黑正路輿質黑
馬黑大節緩幘尚黑旗黑大寶玉黑郊牲黑犧牲角卵
冠於阼昏禮逆於庭喪禮殯於東階之上祭黑牲薦尙
肝樂器黑質法不刑有懷任新產是月不殺聽
朔廢刑發德具存二王之後也親赤
統故日分平明平明朝正正白統奈何曰正白統者歴
正日月朔於虛斗建丑天統氣始蛻化物物始芽其色
白故朝正服白首服藻白正路輿質白馬白大節緩幘
尚白旗白大寶玉白郊牲白犧牷角繭冠於堂
昏禮逆於堂喪事殯於楹柱之間祭牲白牲薦尚肺樂
器白質法不刑有身懷任是月不殺聽朔廢刑發德具
存二王之後也親黑統故日分鳴晨晨鳴朝正正赤統
奈何曰正赤統者大節緩幘尚赤旗赤大寶玉赤郊牲
騂犧牷角栗冠於房昏禮逆於戸喪禮殯於西階之上
祭牲騂牡薦尙心樂器赤質法不刑有身重懷藏以養
微是月不殺聽朔廢刑發德具存二王之後也親白統
故日分夜半夜半朝正改正之義奉元而起古之王者
受命而王改制稱號正月服色定然後郊告天地及羣
神近遠祖禰然後布天下諸侯廟受以告社稷
宗廟山川然後感應一其司三統之變近夷遐方無有
生煞者獨中國然而三代改正必以三統天下曰三統
五端化四方之本也天始廢始施地必待中是故三代
必居中國法天奉本執端要以統天下朝諸侯也是以
朝正之義天子純統色衣諸侯統衣纏緣紐大夫士以
冠參近夷以緩遐方各衣其服而朝所以明乎天統之
義也其謂統三正者曰正者正也統致其氣萬物皆應
而正統正其餘皆正凡歲之要在正月也法正之道正
本而末應正内而外應動作舉錯靡不變化隨從可謂
法正也故君子曰武王其以正月矣春秋曰杞伯來朝
王者之後稱公杞何以稱伯春秋上黜夏下存周以春
秋當行新王春秋當新王者奈何曰王者之法必正號
絀王謂之帝封其後以小國使奉祀之下存二王之後
以大國使服其服行其禮樂稱客其朝故同時稱帝者
五稱王者三所以昭五瑞通三統也是故人之
王尙推神農爲九皇而改號軒轅謂之皇帝因存帝顓
頊帝嚳帝堯之帝號絀虞而號舜曰帝舜錄五帝以小
國下存禹之後於𣏌存湯之後於宋以方百里爵號公
皆使服其服行其禮樂稱先王客而朝春秋作新王之
事變周之制當正黑統而殷周爲王者之後絀夏改號
禹謂之帝錄其後以小國故曰絀夏存周以春秋當新
王不以俟弗同王者之後也稱子又稱伯何見
殊之小國也黃帝之先諡四帝之後諡何也曰帝號必
存五帝代首天之色號至五而反周人之王
軒轅直首天黃號故曰黃帝云帝號尊而諡卑
故四帝後諡也帝尊號也錄以小何曰遠者號尊而地
小近者號卑而地大親疎之義也故王者有不易者有
再而復者有三而復者有四而復者有五而復者有九
而復者明此通天地陰陽四時日月星辰山川人倫德
侔天地者稱皇帝天祐而子之號稱天子故聖王生則
稱天子崩遷則存爲三王絀滅則爲五帝下至附庸絀
爲九皇下極其爲民有一謂之三代故雖絶
地廟位祝牲猶列於郊號宗於代宗故曰聲名魂魄施
於虛極壽無疆何謂再而復四而復春秋鄭忽何以名
春秋曰伯子男一也辭無所貶何以爲一曰周爵五等
春秋三等春秋何三等曰王者以制一商一夏一質一
文商質者主天夏文者主地春秋者主人故三等也主
天法商而王其道佚陽親親而多仁樸故
立嗣予子篤母弟妾以子貴昏冠之禮字子以父別眇
夫婦對坐而食喪禮別葬祭禮先臊夫妻昭穆别位制
爵三等祿士二品制郊宮明堂員其屋高嚴侈員惟祭
器員玉厚九分白藻五絲衣制大上首服嚴員鸞輿尊
蓋法天列象垂四鸞樂載鼓用錫儛儛溢員
先血毛而後用聲正刑多隱親􁒎多諱封禪於尚位主
地法夏而王其道進陰尊尊而多義節故立
嗣與孫篤世子妾不以子稱貴號昏冠之禮字子以母
别眇夫婦同坐而食喪禮合葬祭禮
先享婦從夫爲昭穆制爵五等祿士三品制郊宮
明堂方其屋卑汚方祭器方玉厚八分白藻四絲衣制
大下首服卑退鸞輿卑法地周象載垂二鸞
樂設鼓用纖施儛儛溢方先烹而後用聲正刑天法封
壇於下位主天法質而王其道佚陽親親而多質愛故
立嗣予子篤母弟妾以子貴昏冠之禮字子以父别眇
夫婦對坐而食喪禮別葬祭禮
先嘉疏夫婦昭穆別位制爵三等祿士二品制
郊宮明堂内員外橢
其屋如倚靡員橢祭器橢
玉厚七分白藻三絲衣長前袵首服員轉鸞輿
尊蓋備天列象垂四鸞樂程鼓用羽籥儛儛溢橢先用
玉聲而後烹正刑多隱親􁒎多赦封壇於左位
主地法文而王其道進陰尊尊而多禮文故立嗣予孫
篤世子妾不以子稱貴號昏冠之禮字子以母别眇夫
妻同坐而食喪禮合葬祭禮先秬鬯婦從夫爲昭穆制
爵五等祿士三品制郊宮明堂内方外衡其屋習而
衡祭器衡同作秩機玉厚六分白藻三絲
衣長後袵服首習而垂流鸞輿卑備地周象載
垂二鸞樂縣鼓用萬儛儛溢衡先烹而後用樂正刑文
公封壇於左位
四法修於所故祖於先帝故四法如四時然終
而復始窮則反本四法之天施符受聖人王法則性命
形乎先祖大昭乎王君故天將授舜主天法商而王祖
錫姓爲姚氏至舜形體大上而員首而明有二童子性
長於天文純於孝慈天將授禹主地法夏而王祖錫姓
爲姒氏至於生發於背形體長長足肵疾行先
左隨以右勞左佚右也性長於行習地明水天將授
湯主天法質而王祖錫姓爲子氏謂契母吞元鳥卵生
契契先發於胸性長於人倫至湯體長專小足左扁而
右便勞右佚左也性長於天光質易純仁天將授文王
主地法文而王祖錫姓姬氏謂后稷母姜原履天之跡
而生后稷后稷長於邰土播田五穀至文王形體博長
有四乳而大足性長於地文勢故帝使禹臯論姓知殷
之德陽德也故以子爲姓知周之德陰德也故以姬爲
姓故殷王改文書始以男周王以女書姬故
天道各以其類動非聖人孰能明之
　　官制象天第二十四
王者制官三公九卿二十七大夫八十一元士凡百二
十人而列臣備矣吾聞聖王所取儀金天之大經三起
而成四轉而終官制亦然者此其儀與三人而爲一選
儀於三月而爲一時也四選而止儀於四時而終也三
公者王之所以自持也天以三成之王以三自持立成
數以爲植而四重之其可以無失矣備天數以參事治
謹於道之意也此百二十臣者皆先王之所與直道而
行也是故天子自參以三公三公自參以九卿
九卿自參以三大夫三大夫自參以三士三人爲選者
四重自三之道以治天下若天之四重自三之時以終
成規三旬而成月三月而成時三時而成功寒暑與和
三而成物日月與星三而成光天地與人三而成德由
此觀之三而一成天之大經也以此爲天制是故禮三
讓而成一節官三人而成一選三公爲
一選三卿爲一選三大夫爲一選三士爲一選凡四選
三臣應天之制凡四時之三月也是故其以三爲選取
諸天之經其以四爲制
取諸天之時其以十二臣爲一條取諸歲之度其至
十條而止取之天端何謂天之端曰天有十端十端而
止矣天爲一端地爲一端陰爲一端陽爲
一端火爲一端金爲一端木爲一端水爲一端土爲一
端人爲一端凡十端而畢天之數也天數畢於十王者
受十端於天而一條之率每條一端
以十二時如天之每終一歲以十二月也十者天之數
也十二者歲之度也用歲之度條天之數十二而天數
畢是故終十歲而用百二十
月條十端亦用百二十臣以率被之皆合於天
其率三臣而成一愼故八十一元士爲二十七愼以持
二十七大夫二十七大夫爲九愼而持九卿九卿爲三
愼以持三公三公爲一愼以持天子天子積四十愼
以爲四選選十愼三臣皆天數也是故以四選率
之則選三十人三四十二百二十人亦
天數也以十端四選十端積四十愼愼三臣三
四十二百二十人亦天數也以三公之勞率之則公四
十人三四十二百二十人亦天數也故散而名之爲百
二十臣選而賔之爲十二長所以名之雖多莫若謂之
四選十二長然而分别率之皆有所合無不中天數者
也求天數之微莫若於人人之身有四肢每肢有三節
三四十二十二節相持而形體立矣天有四時每一時
有三月三四十二十二月相受而歲數終矣官有四選
每一選有三人三四十二十二臣相參而事治行矣以
此見天之數人之形官之制相參相得也人之與天多
此類者而皆微忽不可不察也天地之理分一
歲之變以爲四時四時亦天之四選巳是故春者少陽
之選也夏者太陽之選也秋者少陰之選也冬者太陰
之選也四選之中各有孟仲季是選之中有選故一歲
之中有四時一時之中有三長天之節也人生於天而
體天之節故亦有大小厚薄之變人之氣也先
王因人之氣而分其變以爲四選是故三公之位聖人
之選也三卿之位君子之選也三大夫之位善人之選
也三士之位正直之選也分人之變以爲四選選立三
臣如天之分歲之變以爲四時時有三節也天以四時
之選與十二節相和而成就歲王以四位之選與十二
相砥礪而致極道必極於其所至然後能得天地之美
也
　　堯舜不擅移湯武不專殺第二十五
堯舜何緣而得擅移天下哉孝經之語曰事父孝故事
天明事天與父同禮也今父有以重予子子不敢擅予
他人人心皆然則王者亦天之子也天以天下予堯舜
堯舜受命於天而王天下子猶安敢擅以所重受天
者予他人也天有不以予堯舜漸
奪之故明爲子道則堯舜之不私傳天下而擅移位也
無所疑也儒者以湯武爲至賢大聖也以爲全
道究義盡美者故列之堯舜之謂聖王如法則之今足
下以湯武爲不義然則足下之所謂義者何世之王也
曰弗知弗知者以天下王爲無義者邪其有義者而足
下不知邪則答之以神農應之曰神農氏之爲天子與
天地俱起乎將有所伐乎神農氏有所伐可湯武有所
伐獨不可何也且天之生民非爲王也而天立王以爲
民也故其德足以安樂民者天予之其惡足以賊害民
者天奪之詩云殷士膚敏祼將于京侯服于周天命靡
常言天之無常予無常奪也故封太山之上禪梁父之
下易姓而王德如堯舜者七十二人王者天之所予也
其所伐皆天之所奪也今唯以湯武之伐桀紂爲不義
則七十二王亦有伐也推足下之說將以七十二王爲
皆不義也故夏無道而殷伐之殷無道而周伐之周無
道而秦伐之秦無道而漢伐之有道伐無道此天理也
所從來久矣寧能至湯武而然耶夫非湯武之伐桀紂
者亦將非秦之伐周非徒不知天理又不明人禮禮子
爲父隱惡今使伐人者而信不義當爲國諱之豈宜如
誹謗者此所謂一言而再過者也君也者掌令者也令
行而禁止也今桀紂令天下而不行禁天下而不止安
在其能臣天下也果不能臣天下何謂湯武弑
　　服制第二十六
率得十六萬國三分之則各度爵而制服量祿而用財
飮食有量衣服有制宮室有度畜產人徒有數舟車甲
器有禁生則有軒冕之服位貴祿田宅之分死則有棺
槨絞衾壙襲之度雖有賢才美體無其爵不敢服其服
雖有富家多貲無其祿不敢用其財天子服有
文章夫人不得以燕饗公以廟將軍大夫不得以燕卿
以廟將軍大夫以朝官吏以命士止於帶緣
散民不敢服雜采百工商賈不敢服狐貉刑餘戮民不
敢服絲元纁乘馬謂之服制

　春秋繁露卷七
