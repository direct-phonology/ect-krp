
欽定四庫全書
　山海經巻一
　　　　　　　　　　　　　晉　郭璞　撰
　　南山經
南山經之首曰䧿山其首曰招摇之山臨于西海之上
多桂多金玉有草焉其狀如韭而青花其名曰祝餘食之不飢有木焉其

狀如榖而黑理其花四照
其名曰迷穀佩之不迷有
獸焉其狀如禺而白耳伏行人走其名曰狌狌食之
善走麗􁊔之水出焉而
西流注于海其中多育沛佩之無瘕疾又東三百里曰堂庭之山多棪木多白猿多水玉
多黄金
又東三百八十里曰猨翼之山其中多怪獸水多怪魚
多
白玉多蝮虫多怪虵多
怪木不可以上
又東三百七十里曰杻陽之山其陽多赤金其陰
多白金有獸焉其狀如馬而白首其
文如虎而赤尾其音如謡其名曰鹿蜀佩之宜子

孫怪水出焉而東流注于憲翼之水其中多𤣥
龜其狀如龜而鳥首虺尾其名曰旋龜其音如判
木佩之不聾可以為底又東三百里柢山多水無草木有魚焉其狀如牛
陵居虵尾有翼其羽在魼下其音如畱牛其名曰鯥冬死而夏生食之無腫疾

又東四百里曰亶爰之山多水無草木不可以上
有獸焉其狀如貍而有髦其名曰𩔖自
為牝牡食者不妬又東三百里曰基山其陽多玉其陰多怪木有獸焉其
狀如羊九尾四耳其目在背其名曰猼訑佩
之不畏有鳥焉其狀如雞而三首六目六足三翼
其名曰􁗾􁕼食之無卧又東三百里曰青丘之山
其陽多玉其陰多青䨼有獸焉其狀如狐而九
尾其音如嬰兒能食人食者不蠱有鳥焉其狀如鳩其音若呵名曰灌灌佩之不惑英水出焉南流注于即翼之澤其中多赤
鱬其狀如魚而人面其音如鴛鴦食之不疥又東三百五十里曰箕尾之山其尾踆于東海多沙石
汸水出焉而南流注于淯其中多白
玉凡䧿山之首自招揺之山以至箕尾之山凡十山二

千九百五十里其神狀皆鳥身而龍首其祠之禮毛用一璋玉瘞糈用稌米
一璧稻米白菅
為席南次二經之首曰柜山西臨流黃北望諸毗東望長
右英水出焉西南流注于赤水其中多白玉多丹粟有獸焉其狀如豚有距其
音如狗吠其名曰狸力見則其縣多土功有鳥焉其狀

如鴟而人手其音如痺其名曰鴸其
鳴自號也見則其縣多放士東南四百五十里曰長右之山無草木多水有獸焉其
狀如禺而四耳其名長右其音如吟見則郡縣大水
又東三百四十里曰堯光之山其陽多玉其陰多金有
獸焉其狀如人而彘鬛穴居而冬蟄其名曰猾裏其音如斲木見則縣有大繇
又東三百五十里曰羽山其下多水其上多雨無草木多蝮虫又東三百七十里曰瞿父之山無草木多金玉
又東四百里曰句餘之山無草木多金玉又東五百里曰浮玉之山北望具區東望諸毗有獸焉其狀如虎而牛尾其音如吠犬
其名曰彘是食人苕水出于其陰北流注于具區其中

多鮆魚又東五百里曰成山四方而三壇其上
多金玉其下多青䨼䦠水出焉而南流注于虖勺其中多黄金又東五百里曰會稽之山四方其
上多金玉其下多砆石勺水出焉而南流注于溴
又東五百里曰夷山無草木多沙石溴水出焉而
南流注于列塗
又東五百里曰僕勾之山其上多金玉其下多草
木無鳥獸無水
又東五百里曰咸陰之山無草木無水
又東四百里曰洵山其陽多金其陰多玉有獸焉
其狀如羊而無口不可殺也其名曰䍺洵
水出焉而南流注于閼之澤其中多芘蠃
又東四百里曰虖勺之山其上多梓柟其下多荆杞滂水出焉而東
流注于海
又東五百里曰區吳之山無草木多砂石鹿水出焉而
南流注于滂水
又東五百里曰鹿吳之山上無草木多金石澤更之水
出焉而南流注于滂水水有獸焉名曰蠱雕其狀
如雕而有角其音如嬰兒之音是食人

又東五百里曰漆吳之山無草木多博石無玉處
于海東望丘山其光載出載入是惟日次凡南次二經之首自柜山至于漆吳之山凡十七
山七千二百里其神狀皆龍身而鳥首其祠毛用一璧
瘞糈用稌南次三經之首曰天虞之山其下多水不可以上
又東五百里曰禱過之山其上多金玉其下多犀兕
多象有鳥焉其狀如鵁而白首三足人面其名曰瞿如其鳴自號也泿水出焉而南
流注于海其中有虎蛟其狀魚身而蛇尾其
音如鴛鴦食者不腫可以已痔
又東五百里曰丹穴之山其上多金玉丹水出焉而南
流注于渤海有鳥焉其狀如雞五采而文名
曰鳳凰首文曰徳翼文曰義背文曰禮膺文曰仁腹文

曰信是鳥也飲食自然自歌自舞見則天下安寧又東五百里曰發爽之山無草木多水多白猿汎
水出焉而南流注于渤海
又東四百里至于旄山之尾其南有谷曰育遺多
怪鳥凱風自是出又東四百里至于非山之首其上多金玉無水其下多
蝮虫

又東五百里曰陽夾之山無草多水
又東五百里曰灌湘之山上多木無草多怪鳥無獸又東五百里曰雞山其上多金其下多丹雘黒水出焉而南流注于海其中有鱄魚其狀如鮒而彘毛其音如豚見則天下大旱
又東四百里曰令丘之山無草木多火其南有谷焉曰
中谷條風自是出有鳥焉其狀

如梟人面四目而有耳其名曰顒其鳴自號也見則
天下大旱
又東三百七十里曰侖者之山其上多金玉
其下多青䨼有木焉其狀如穀而赤理其汗如漆其味
如飴食者不飢可以釋勞其名曰白䓘可以血玉又東五百八十里曰禺膏之山多怪獸多大蛇
又東五百八十里曰南禺之山其上多金玊其下多水有

穴焉水出輒入夏乃出冬則閉佐水出焉而東南流注
于海有鳯凰鵷鶵凡南次三經之首自天虞之山以至南禺之山凡一十
四山六千五百三十里其神皆龍身而人面其祠皆一
白狗祈糈用稌
　右南經之山志大小凡四十山萬六千三百八十里
　山海經卷一

欽定四庫全書
　山海經卷二
　　　　　　　　　　　　　晉　郭璞　撰
　　西山經
西山經華山之首曰錢來之山其上多松其下多洗石
有獸焉其狀如羊而馬尾名曰羬羊
其脂可以已腊
西四十五里曰松果之山濩水出焉北流注于渭其中
多銅有鳥焉其名曰䳋渠其狀如山雞黑身赤
足可以已𦢊又西六十里曰太華之山削成而
四方其髙五千仭其廣十里鳥獸莫居有蛇焉名曰肥􁃄
六足四翼見則天下大旱又西八十里曰小華之山其木多荆杞其獸多㸲

牛其陰多磬石其
陽多㻬琈之玉鳥多赤鷩可以禦火其草有萆荔狀如烏韭而生於石上亦緣木而生食之已心痛
又西八十里曰符禺之山其陽多銅其陰多鐵其上有
木焉名曰文莖其實如棗可以已聾其草多條其狀如
葵而赤花黄實如嬰兒舌食之使人不惑符禺之水出

焉而北流注于渭其獸多葱聾其狀如羊而赤鬛其鳥
多鴖其狀如翠而赤喙可以禦火又西六十里曰石脆之山其木多椶柟其草多條其狀
如韭而白華黑實食之已疥其陽多㻬琈之玉其陰多
銅灌水出焉而北流注于禺水其中有流赭以塗
牛馬無病又西七十里曰英山其上多杻橿
其陰多鐵其陽多赤金禺水出焉北流注于招水
其中多䰷魚其狀如鼈其音如羊其陽多箭
䉋其獸多㸲牛羬
羊有鳥焉其狀如鶉黃身而赤喙其名曰肥遺食之已
癘可以殺蟲
又西五十二里曰竹山其上多喬木其陰多鐵
有草焉其名曰黄雚其狀如樗其葉如麻白華而赤實
其狀如赭浴之已疥又可以已胕竹水出

焉北流注于渭其陽多竹箭多蒼玉丹水出焉東南流注于洛水其中多水玉多人魚有
獸焉其狀如豚而白毛大如笄而黑端名曰毫彘
又西百二十里曰浮山多盼水枳葉而無傷
木蟲居之有草焉名曰薰草麻葉
而方莖赤華而黑實臭如蘼蕪佩之
可以已癘

又西七十里曰羭次之山漆水出焉北流注
于渭其上多棫橿其下多竹箭其陰多赤銅其
陽多嬰垣之玉有獸焉其狀如
禺而長臂善投其名曰囂有鳥焉其狀
如梟人面而一足曰槖􁀗冬見夏蟄服之不畏雷又西百五十里曰時山無草木逐水出焉北流注
于渭其中多水玉

又西百七十里曰南山上多丹粟丹水出焉北流注于
渭獸多猛豹鳥多尸鳩
又西百八十里曰大時之山上多榖柞下多杻橿陰
多銀陽多白玊涔水出焉北流注于渭清水出焉南
流注于漢水又西三百二十里曰嶓冢之山漢水出
焉而東南流注于沔囂水出焉北流注于

湯水其上多桃枝鈎端獸多犀兕熊羆鳥多白翰赤鷩有草焉
其葉如蕙其本如桔梗黑華
而不實名曰蓇蓉食之使人無子
又西三百五十里曰天帝之山上多㯶柟下多菅蕙有獸焉其狀如狗名曰谿邊席其皮者不
蠱有鳥焉其狀如鶉黑文而赤翁名曰櫟
食之已痔有草焉其狀如葵其臭如蘼蕪名曰

杜衡可以走馬食之已癭
西南三百八十里曰臯塗之山薔水出焉西
流注于諸資之水塗水出焉南流注于集獲之水其陽
多丹粟其陰多銀黄金其上多桂木有白石焉其名曰
礜可以毒鼠有草焉其狀如槀苃其葉如葵而赤背名曰無條可以毒鼠有獸焉其狀如
鹿而白尾馬足人手而四角名曰􁉫如有鳥焉其狀如䲭而人足名曰數斯食之已癭
又西百八十里曰黄山無
草木多竹箭盼水出焉西流注于赤水其中
多玉有獸焉其狀如牛而蒼黑大目其名曰􁜚有鳥
焉其狀如鴞青羽赤喙人舌能言名曰鸚䳇又西二百里曰翠山其上多㯶柟其下多竹箭其陽多
黄金玉其陰多旄牛麢麝其
鳥多鸓其狀如鵲赤黑而兩首四足可以禦火

又西二百五十里曰騩山是錞于西海無草木多玉淒水出焉西流注于海其中
多采石黄金多丹粟
凡西經之首自錢來之山至于隗山凡十九山二千九
百五十七里華山冢也其祠之禮太牢羭山神也祠之用燭齋百日以百犧瘞
用百瑜湯其酒百樽嬰以百珪百
璧
其餘十七山之屬皆毛牷用一羊祠之燭者百草之未灰白蓆采等純之西次二經之首曰鈐山其上多銅其下
多玉其木多杻橿
西二百里曰㤗冒之山其陽多金其陰多鐵浴水
出焉東流注于河其中多藻玉多白蛇

又西一百七十里曰數歴之山其上多黄金其下多銀
其木多杻橿其鳥多鸚䳇楚水出焉而南流注于渭其
中多白珠又西百五十里曰髙山其上多銀其下多青碧雄黄其木多椶
其草多竹涇水出焉而東流注于渭其中多磐石青碧
西南三百里曰女牀之山其陽多赤銅其陰多涅石
其獸多虎豹犀兕有鳥
焉其狀如翟而五彩文名曰鸞鳥見
則天下安寧又西二百里曰龍首之山其陽多黄金其陰多鐵苕水
出焉東南流注于涇水其中多美玉
又西二百里曰鹿臺之山其上多白玉其下多銀
其獸多㸲牛羬羊白豪有鳥焉其狀如雄雞而人
面名曰鳬徯其名自叫也見則有兵

西南二百里曰鳥危之山其陽多磬石其陰多檀楮其中多女牀鳥危之水出焉西流注于赤水其中
多丹粟
又西四百里曰小次之山其上多白玉其下多赤銅有
獸焉其狀如猿而白首赤足名曰朱厭見則大兵又西三百里曰大次之山其陽多堊其陰多
碧其獸多㸲牛麢羊

又西四百里曰薰吳之山無草木多金玉
又西四百里曰􁁜陽之山其木多稷柟豫章其獸多犀兕虎犳㸲牛又西二百五十里曰衆獸之山其上多㻬琈之玉其下
多檀楮多黄金其獸多犀兕
又西五百里曰皇人之山其上多金玉其下多青雄黄
皇水出焉西流注于赤水其中多丹粟

又西三百里曰中皇之山其上多黄金其下多蕙棠又西三百五十里曰西皇之山其陽多金其陰多鐵其
獸多麋鹿㸲牛又西三百五十里曰萊山其木多檀楮其鳥多羅羅是
食人凡西次二經之首自鈐山至于萊山凡十七山四千一
百四十里其十神者皆人面而馬身其七神皆人面牛

身四足而一臂操杖以行是為飛獸之神其祠之毛用
少牢白菅為席其十軰神者其祠之毛一雄
雞鈐而不糈毛采西次三經之首曰崇吾之山在河之南北望冢遂南
望䍃之澤西望帝之搏獸之丘東望䗡淵
有木焉員葉而白柎赤華而黒理其實如枳食之宜子孫有獸焉其狀如
禺而文臂豹虎而善投名曰舉父有鳥焉其狀如

鳬而一翼一目相得乃飛名曰蠻蠻見則天下大水
西北三百里曰長沙之山泚水出焉北流注于泑水
無草木多青雄黃
又西北三百七十里曰不周之山北望諸毗之山臨彼嶽崇之山東望泑澤河水
所濳也其源渾渾泡泡
爰有嘉果
其實如桃其葉如棗黄華而赤柎食之不勞
又西北四百二十里曰峚山其上多丹木員葉而赤
莖黄華而赤實其味如飴食之不飢丹水出焉西流注
于稷澤其中多白玉是有玉膏其源沸沸湯
湯黄帝是
食是饗是生𤣥玉玉膏所
出以灌丹木丹木五歲五色乃清五味乃馨
黃帝乃取峚山之玉榮而投之鍾山之陽瑾瑜之玉為良堅粟精密濁
澤而有光五色發作以和柔剛天地鬼神是食是饗
君子服之以禦不祥自峚山至于鍾山四百六十
里其間盡澤也是多奇鳥怪獸奇魚皆異物焉

又西北四百二十里曰鍾山其子曰皷其狀如人面而龍身是與欽䲹殺葆江于崑崙之陽帝乃戮之鍾山
之東曰􁳶崖欽䲹化為大鶚其狀如鵰而黑
文白首赤喙而虎爪其音如晨鵠見則有大兵皷亦化為鵕鳥其狀如鴟赤足而
直喙黄文而白首其音如鵠見則其邑大旱
又西百八十里曰泰器之山觀水出焉西流注于流沙
是多文鰩魚狀如鯉魚魚身而鳥翼蒼文而白首赤
喙常行西海遊於東海以夜飛其音如鸞雞其味酸甘食之已狂見則天下大穰又西三百二十里曰槐江之山丘時之水出焉而北流
注于泑水其中多蠃母其上多青雄黃多藏琅玕
黄金玉其陽多丹粟其陰多采黄金

銀實惟帝之平圃神英招司之其狀馬身而人面虎文而
鳥翼狥于四海其音如橊南望崑
崙其光熊熊其氣魂魂西望大澤后稷所
潛也其中多玉其陰
多榣木之有若北望諸毗槐鬼離侖居之鷹鸇之所宅也
東望恒山四成

有窮鬼居之各在一搏爰有滛水其清洛洛有
天神焉其狀如牛而八足二首馬尾其音如勃皇見則其邑有兵
西南四百里曰崑崙之丘是實惟帝之下都神陸吾司之其神狀虎身而九
尾人面而虎爪是神也司天之九部及帝之囿時
有獸焉其狀如羊而四角名曰土塿是食
人有鳥焉其狀如蜂大如鴛鴦名曰欽原蠚
鳥獸則死蠚木則枯有鳥焉其名曰鶉鳥是司帝之百
服有木焉其狀如棠華黄赤實其
味如李而無核名曰沙棠可以禦水食之使人不溺有草焉名曰薲草其狀如葵其味如葱食之已勞河水出焉而南流東注于無逹

赤水出焉而東南流注于氾天之水洋水出焉而西南流注于醜塗之水黑水出焉而西流于大杅是多怪鳥獸又西三百七十里曰樂游之山桃水出焉西流注于稷
澤是多白玉其中多䱻魚其狀如蛇而四足是食魚

西水行四百里曰流沙二百里至于蠃母之山神長乗
司之是天之九徳也其神狀如人而犳尾
其上多玉其下多靑石而無水
又西三百五十里曰玉山是西王母所居也西王母其狀如人豹尾
虎齒而善嘯蓬髮戴勝是司天之厲及五
殘
有獸焉其狀如犬而豹文其角如牛其名曰狡其
音如吠犬見則其國大禳有鳥焉其狀如翟而赤名曰胜遇是

食魚其音如録見則其國大水
又西四百八十里曰軒轅之丘無草木洵水出焉南流注于黒水其中多丹粟多青雄
黄
又西三百里曰積石之山其下有石門河水冒以西流
是山也萬物無不
有焉又西二百里曰長留之山其神白帝少昊居之
其獸皆文尾其鳥皆文首是多文玉石
實惟員神磈氏之宫是神也主司反景又西二百八十里曰章莪之山無草木多瑶碧所
為甚怪有獸焉其狀如赤豹五尾一角其音如
擊石其名如猙有鳥焉其狀如鶴一
足赤文青質而白喙名曰畢方其鳴自叫也見則其邑
有譌火
又西三百里曰陰山濁浴之水出焉而西流注于蕃澤
其中多文貝有獸焉其狀如狸而白
首名曰天狗其音如榴榴可以禦凶
又西二百里曰符愓之山其上多椶柟下多金玉神
江疑居之是山也多怪雨風雲之所出也
又西二百二十里曰三危之山三
青鳥居之是山也廣員百里其上有獸焉其狀如牛白身四角其

毫如披蓑其名曰􁀙􁀙是食人有鳥焉
一首而三身其狀如􁝴其名曰䲭又西一百九十里曰騩山其上多玉而無石神耆童居
之其音常如鐘磬其下多積蛇
又西三百五十里曰天山多金玉有青雄黄英水出焉
而西南流注于湯谷有神焉其狀如黄囊赤如丹火六足四翼渾敦無面目是識歌舞實惟帝江也

又西二百九十里曰泑山神蓐收居之其上多嬰短之玉其陽多瑾瑜之玉其
陰多青雄黄是山也西望日之所入其氣員神紅光之所司也西水行百里至于翼望之山無草木多金玉有
獸焉其狀如狸一目而三尾名曰讙其音如奪

百聲是可以禦凶服之已癉
有鳥焉其狀如烏三首六尾而善笑名曰鵸䳜
服之使人不厭又可
以禦凶
凡西次三經之首崇吾之山至于翼望之山凡二十三
山六千七百四十四里其神狀皆羊身人面其祠之禮
用一吉玉瘞糈用稷米
西次四經之首曰陰山上多榖無石其草多茆蕃
陰水出焉西流注于洛
北五十里曰勞山多茈草弱水出焉而西流
注于洛
西五十里曰罷父之山洱水出焉而西流注于洛其
中多茈碧
北百七十里曰申山其上多榖柞其下多杻橿其陽多
金玉區水出焉而東流注于河
北二百里曰鳥山其上多桑其下多楮其陰多鐵其陽

多玊辱水出焉而東流注于河
又北百二十里曰上申之山上無草木而多硌石下多榛楛其獸多
白鹿其鳥多當扈其狀如雉以其髯飛食
之不眴目湯水出焉東流注于河
又北百八十里曰諸次之山諸次之水出焉而東流注
于河是山也多木無草鳥獸莫居是多衆蛇
又北百八十里曰號山其木多漆㯶其草多葯

䖀芎藭多汵石端水
出焉而東流注于河
又北二百二十里曰盂山其陰多鐵其陽多銅其獸
多白狼白虎其鳥多白雉白
翟生水出焉而東流注于河
西二百五十里曰白於之山上多松栢下多櫟檀其獸多㸲牛羬羊其鳥多鴞洛水出于其陽而
東流注于渭夾水出于其陰東流注于生水

西北三百里曰申首之山無草木冬夏有雷申水出于
其上潛于其下是多白玉
又西五十五里曰涇谷之山涇水出焉東南流注于渭是多白金白玉
又西百二十里曰剛山多柒木多㻬琈之玉剛水出焉
北流注于渭是多神􁀙其狀人面獸
身一足一手其音如欽又西二百里至剛山之尾洛水出焉而北流注于河其

中多蠻蠻其狀鼠身而鼈首其音如吠犬
又西三百五十里曰英鞮之山上多漆木下多金玉鳥
獸盡白涴水出焉而北注于陵羊之澤是
多冉遺之魚魚身蛇首六足其目如馬耳食之使人不
眯可以禦凶
又西三百里曰中曲之山其陽多玉其陰多雄黃白玉
及金有獸焉其狀如馬而白身黑尾一角虎牙爪音如
皷音其名曰駮是食虎豹可以

禦兵有木焉其狀如棠而員葉赤實實大如木
𤓰名曰櫰木食之多力又西二百六十里曰邽山其上有獸焉其狀如牛蝟
毛名曰窮奇音如獋狗是食人濛水出焉南流注于洋水其中
多黄貝蠃魚魚身而鳥翼音如鴛鴦
見則其邑大水

又西二百二十里曰鳥鼠同穴之山其上多白虎白玉渭水出焉而東
流注于河其中多鰠魚其狀如鱣魚
動則其邑有大兵濫水出于其西西流注于漢水多􁗺魮之魚其
狀如覆銚鳥首而魚翼魚尾音如磬石之聲是生珠玉

西南三百六十里曰崦嵫之山其上
多丹木其葉如榖其實大如𤓰赤符而黑理食之已癉
可以禦火其陽多龜其陰多玉苕水出焉而西流
注于海其中多砥礪有獸
焉其狀馬身而鳥翼人面蛇尾是好舉人名曰孰
湖有鳥焉其狀如鴞而人面蜼身犬尾其名自號也見則其邑大
旱

凡西次四經自陰山以下至於崦嵫之山凡十九山三
千六百八十里其祠祀禮皆用一白鷄祈糈以稻米白
菅為席
　右西經之山志凡七十七山一萬七千五百一十七里

　山海經卷二

欽定四庫全書
　山海經卷三
　　　　　　　　　　　　　晉　郭璞　撰
　　北山經
北山經之首曰單狐之山多机木其上多華草漨水出焉而西流注于泑水其中多芘
石文石
又北二百五十里曰求如之山其上多銅其下多玉無

草木滑水出焉而西流注于諸毗之水其中多
滑魚其狀如鱓赤背其音如梧食之已疣其中多水馬其狀如馬文臂牛尾其音如呼又北三百里曰帶山其上多玉其下多青碧有獸焉其
狀如馬一角有錯其名曰䑏疏可以辟
火有鳥焉其狀如烏五采而赤文名曰鵸䳜
是自為牝牡食之不疽彭水出焉而西流注于
芘湖之水其中多儵魚其狀如雞而赤毛三尾六足
四首其音如鵲食之可以己憂
又北四百里曰譙明之山譙水出焉西流注于河其中
多何羅之魚一首而十身其音如吠犬食之已癰有獸
焉其狀如貆而赤豪其音如榴榴名曰孟槐可
以禦凶是山也無草木多青雄黄
又北三百五十里曰涿光之山囂水出焉而西流注于
河其中多鰼鰼之魚其狀如鵲而十翼鱗皆在
羽端其音如鵲可以禦火食之不癉其上多松栢其下
多㯶橿其獸多麢羊其鳥多蕃又北三百八十里曰虢山其上多漆其下多桐椐其陽多玉其隂多鐵伊水出焉西流注于
河其獸多槖駝其鳥多
寓狀如䑕而鳥翼其音如羊可以禦兵

又北四百里至于虢山之尾其上多玉而無石魚水出
焉西流注于河其中多文貝
又北二百里曰丹熏之山其上多樗柏其草多韭薤多丹雘熏水出焉而西流注于棠水有獸焉其
狀如䑕而兔首麋身其音如獋犬以其尾飛名曰耳䑕食之不䐆又可以禦百毒
又北二百八十里曰石者之山其上無草木多瑶碧泚
水出焉西流注于河有獸焉其狀如豹而文題白身
名曰孟極是善伏其鳴自呼
又北百一十里曰邊春之山多葱葵韭桃
李杠水出焉而西流注于泑澤有獸焉其
狀如禺而文身善笑見人則卧名曰幽鴳其鳴自呼
又北二百里曰蔓聨之山其上無草木有獸焉其
狀如禺而有鬛牛尾文臂馬蹄見人則呼名曰足訾其
鳴自呼有鳥焉羣居而朋飛其毛如雌雉名曰鵁

其鳴自呼食之已風
又北百八十里曰單張之山其上無草木有獸焉其狀
如豹而長尾人首而牛耳一目名曰諸犍其鳴善吒
行則銜其尾居則蟠其尾有鳥焉其狀如雉而文首白
翼黄足名曰白鵺食之已嗌痛可以已痸櫟水出焉而南流注于杠水
又北三百二十里曰灌題之山其上多樗柘其下多流
沙多砥有獸焉其狀如牛而白尾其音如訆
名曰那父有鳥焉其狀如雌雉而人面見人則躍名
曰竦斯其鳴自呼也匠韓之水出焉而西流注于泑澤
其中多磁石又北二百里曰潘侯之山其上多松栢其下多榛楛其
陽多玉其隂多鐵有獸焉其狀如牛而四節生毛名曰
旄牛邊水出焉而南流注于櫟澤
又北二百三十里曰小咸之山無草木冬夏有雪
北二百八十里曰大咸之山無草木其下多玉是山也

四方不可以上有蛇名曰長蛇其毛如彘豪其音如皷柝又北三百二十里曰敦薨之山其上多㯶柟其下多茈
草敦薨之水出焉而西流注于泑澤出于崑崙之東北
隅實惟河源其中多赤鮭其獸
多兕旄牛其鳥多鳲鳩
又北二百里曰少咸之山無草木多青碧有獸焉其狀

如牛而赤身人面馬足名曰窫窳其音如嬰兒是食人敦水出焉東流注于鴈門之水其中多䰽䰽之魚食之殺人
又北二百里曰獄法之山瀤澤之水出焉而東北流
注于泰澤其中多䲃魚其狀如鯉而雞足食之已疣
有獸焉其狀如犬而人面善投見人則笑其名山􁖧其行如風見則天下大風
又北二百里曰北嶽之山多枳棘剛木有獸焉其

狀如牛而四角人目彘耳其名曰諸懐其音如鳴鴈是
食人諸懐之水出焉而西流注于囂水其中多鮨魚魚身而犬首其音如嬰兒食之已狂
又北百八十里曰渾夕之山無草木多銅玉囂水出焉
而西北流注于海有蛇一首兩身名曰肥遺見則其國
大旱又北五十里曰北單之山無草木多葱韭

又北百里曰羆差之山無草木多馬又北百八十里曰北鮮之山是多馬鮮水出焉而西北
流注于涂吾之水又北百七十里曰隄山多馬有獸焉其狀如豹
而文首名曰狕隄水出焉而東流注于泰澤其中多
龍龜
凡北山經之首自單狐之山至于隄山凡二十五山五
千四百九十里其神皆人面蛇身其祠之毛用一雄雞

彘瘞吉玉用一珪瘞而不糈其山北人
皆生食不火之物北次二經之首在河之東其首枕汾其名曰
管涔之山其上無木而多草其下
多玉汾水出焉而西流注于河又西二百五十里曰少陽之山其上多玉其下多赤銀
酸水出焉而東流注于汾水其中多美赭
又北五十里曰縣雍之山其上多玉其
下多銅其獸多閭麋其鳥多白翟白䳑晉水出焉而東南流
注于汾水其中多鮆魚其狀如儵而赤麟
其音如叱食之不驕又北二百里曰狐岐之山無草木多青碧勝水出焉而
東北流注于汾水其中多蒼玉
又北三百五十里曰白沙山廣員三百里盡沙也無草

木鳥獸鮪水出于其上潛于其下是多白玉
又北四百里曰爾是之山無草木無水
又北三百八十里曰狂山無草木是山也冬夏有雪狂
水出焉而西流注于浮水其中多美玉
又北三百八十里曰諸餘之山其上多銅玉其下多松
栢諸餘之水出焉而東流注于旄水
又北三百五十里曰敦頭之山其上多金玉無草木旄
水出焉而東流注于印澤其中多􁘂馬牛尾而白身

一角其音如呼
又北三百五十里曰鉤吾之山其上多玉其下多銅有
獸焉其狀如羊身人面其目在腋下虎齒人爪其音如
嬰兒名曰狍鴞是食人又北三百里曰北囂之山無石其陽多碧其隂多玉有
獸焉其狀如虎而白身犬首馬尾彘鬛名曰獨𤞞有
鳥焉其狀如鳥人面名曰􁗼􁠒宵飛而晝伏

食之已暍涔水出焉而東流注于卭澤
又北三百五十里曰梁渠之山無草木多金玉脩水出
焉而東流注于鴈門其獸多居暨其狀如彚而赤毛
其音如豚有鳥焉其狀如夸父四
翼一目犬尾名曰囂其音如鵲食之已腹痛可以止衕
又北四百里曰姑灌之山無草木是山也冬夏有雪
又北三百八十里曰湖灌之山其陽多玉其隂多碧多

馬湖灌之水出焉而東流注于海其中多䱇有木
焉其葉如柳而赤理
又北水行五百里流沙三百里至于洹山其上多金玉
三桑生之其樹皆無枝其髙百仞百果樹生之其下多
怪蛇
又北三百里曰敦題之山無草木多金玉是錞于北海
凡北次二經之首自管涔之山至于敦題之山凡十七
山五千六百九十里其神皆蛇身人面其祠毛用一雄

雞彘瘞用一璧一珪投而不糈北次三經之首曰太行之山其首曰
歸山其上有金玉其下有碧有獸焉其狀如麢羊而四
角馬尾而有距其名曰䮝善還其鳴自訆有
鳥焉其狀如鵲白身赤尾六足其名曰䴅是善驚其
鳴自詨又東北二百里曰龍侯之山無草木多金玉決決之水
出焉而東流注于河其中多人魚其狀如䱱魚四足

其音如嬰兒食
之無癡疾
又東北二百里曰馬成之山其上多文石其隂多金玉
有獸焉其狀如白犬而黑頭見人則飛其名
曰天馬其鳴自訆有鳥焉其狀如烏首白而身青足黄
是名曰鶌鶋其鳴自詨食之不飢可以已寓
又東北七十里曰咸山其上多玉其下多銅是多松栢

草多茈草條菅之水出焉而西南流注于長澤其
中多器酸三歲一成食之已癘
又東北二百里曰天池之山其上無草木多文石有獸
焉其狀如兔而䑕首以其背飛其名曰飛
䑕澠水出焉潛于其下其中多黄堊又東三百里曰陽山其上多玉其下多金銅有獸焉其
狀如牛而赤尾其頸腎其狀如句瞿其
名曰領胡其鳴自詨食之已狂有鳥焉其狀如雌雉而

五彩以文是自為牝牡名曰象蛇其鳴自詨留水出焉
而南流注于河其中有􁌌父之魚其狀如鮒魚魚首
而彘身食之已嘔
又東三百五十里曰賁聞之山其上多蒼玉其下多黄
堊多涅石
又北百里曰王屋之山是多石㶌
水出焉而西北流注于泰澤
又東北三百里曰教山其上多玉而無石教水出焉西
流注于河是水冬乾而夏流實惟乾河其中有兩山是山也廣員三百步
其名曰發丸之山其上有金玉
又南三百里曰景山南望鹽販之澤北望少澤其上多草藷藇其草多秦椒其隂多赭其陽
多玉有鳥焉其狀如蛇而四翼六目三足名曰酸與其

鳴自詨見則其邑有恐又東南三百二十里曰孟門之山其上多蒼玉
多金其下多黄堊多涅石
又東南三百二十里曰平山平水出于其上潛于其下
是多美玉
又東二百里曰京山有美玉多漆木多竹其陽有赤銅
其隂有𤣥䃤髙水出焉南

流注于河
又東二百里曰虫尾之山其上多金玉其下多竹多青
碧丹水出焉南流注于河薄水出焉而東
南流注于黄澤
又東三百里曰彭毗之山其上無草木多金玉其下多
水蚤林之水出焉東南流注于河肥水出焉而南流
注于牀水其中多肥遺之蛇
又東百八十里曰小侯之山明漳之水出焉南流注于

黄澤有鳥焉其狀如烏而白文名曰鴣􁗽食之不
灂又東三百七十里曰泰頭之山共水出焉南注于虖
沱其上多金玉其下多竹箭
又東北二百里曰軒轅之山其上多銅其下多竹有鳥
焉其狀如梟而白首其名曰黄鳥其鳴自詨食之不妬
又北二百里曰謁戾之山其上多松栢有金
玉沁水出焉南流注于河其東

有林焉名曰丹林丹林之水出焉南流注于河嬰侯之
水出焉北流注于氾水
東三百里曰沮洳之山無草木有金玉濝水出
焉南流注于河又北三百里曰神囷之山其上有文石其下有
白蛇有飛蟲黄水出焉而東流注于洹滏水出焉而東流注于歐水
又北二百里曰發鳩之山其上多柘木有
鳥焉其狀如烏文首白喙赤足名曰精衛其鳴自詨是
炎帝之少女名曰女娃女娃遊于東
海溺而不返故為精衛常銜西山之木石以堙于東海
漳水出焉東流注于河又東北百二十里曰少山其上有金
玉其下有銅清漳之水出焉東流于濁漳之水
又東北二百里曰錫山其上多玉其下有砥牛首之水
出焉而東流注于滏水
又北二百里曰景山有美玉景水出焉東南流注于海
澤
又北百里曰題首之山有玉焉多石無水
又北百里曰繡山其上有玉青碧其木多栒其
草多芍藥芎窮洧水出焉而東流注于河

其中有鱯黽又北百二十里曰松山陽水出焉東北流注于河
又北百二十里曰敦與之山其上無草木有金玉溹水
出于其陽而東流注于泰陸之水泜水出于其隂而東流注于彭水槐水出焉而東流注于泜澤
又北百七十里曰柘山其陽有金玉其隂有鐵歴聚之
水出焉而北流注于洧水

又北三百里曰維龍之山其上有碧玉其陽有金其隂
有鐵肥水出焉而東流注于臯澤其中多礨石敞鐵之水出焉而北流注于大澤
又北百八十里曰白馬之山其陽多石玉其隂多鐡多
赤銅木馬之水出焉而東北流注于虖沱又北二百里曰空桑之山無草木冬夏有
雪空桑之水出焉東流注于虖沱
又北三百里曰泰戱之山無草木多金玉有獸焉其狀

如羊一角一目目在耳後其名曰䍶䍶其鳴自
訆虖沱之水出焉而東流注于漊水
液女之水出于其陽南流注于沁水又北三百里曰石山多藏金玉濩濩之水出焉而東流注于虖沱鮮于之水出焉而南流注于虖沱
又北二百里曰童戎之山臯涂之水出焉而東流注于
漊液水
又北三百里曰髙是之山滋水出焉而南

流注于虖沱其木多㯶其草多條􁅘水出焉東流注
于河又北三百里曰陸山多美玉􁶅水出焉而東流注
于河
又北二百里曰沂山般水出焉而東流注于河
北百二十里曰燕山多嬰石燕水出
焉東流注于河
又北山行五百里水行五百里至于饒山是無草木多

瑶碧其獸多槖駝其鳥多鶹歴虢之水出焉
而東流注于河其中有師魚食之殺人又北四百里曰乾山無草木其陽有金玉其隂有鐵而
無水有獸焉其狀如牛而三足其名曰獂其鳴自詨
又北五百里曰倫山倫水出焉而東流注于河有獸焉
其狀如麋其川在尾上其名曰羆
又北五百里曰碣石之山繩水出焉而東流注于河其中多蒲夷之魚
其上有玉其下多青碧
又北水行五百里至于鴈門之山無草木又北水行四百里至于泰澤其中有山焉曰帝都之山
廣員百里無草木有金玉
又北五百里曰錞于母逢之山北望雞號之山其風如
䬅西望幽都之山浴水出焉是
有大蛇赤首白身其音如牛見則其邑大旱

凡北次三經之首自太行之山以至于毋逢之山凡四
十六山萬二千三百五十里其神狀皆馬身而人面者
二十神其祠之皆用一藻茝瘞之其十
四神狀皆彘身而載玉其祠之皆玉不瘞其十
神狀皆彘身而八足蛇尾其祠之皆用一璧瘞之大凡
四十四神皆用稌糈米祠之此皆不火食
　右北經之山志凡八十七山二萬三千二百三十里
　山海經卷三

欽定四庫全書
　山海經卷四
　　　　　　　　　　　　　晉　郭璞　撰
　　東山經
東山經之首曰樕􁍌之山北臨乾昧食水
出焉而東北流注于海其中多鱅鱅之魚其狀如犁
牛其音如彘鳴
又南三百里曰藟山其上有玉其下有金湖水出焉

東流注于食水其中多活師又南三百里曰栒狀之山其上多金玉其下多青碧石
有獸焉其狀如犬六足其名曰從從其鳴自詨有鳥焉
其狀如雞而䑕毛其名曰䖪䑕見則其邑大旱􁧀水
出焉而北流注于湖水其中多箴魚其狀如儵其喙
如箴食之無疫疾
又南三百里曰勃亝之山無草木無水
又南三百里曰番條之山無草木多沙減水出焉
北流注于海其中多鱤魚又南四百里曰姑兒之山其上多漆其下多桑柘姑兒
之水出焉北流注于海其中多鱤魚
又南四百里曰髙氏之山其上多玉其下多箴石諸繩之水出焉東流注于澤其中多金玉
又南三百里曰嶽山其上多桑其下多樗濼水出焉東流注于澤其中多金玉
又南三百里曰犲山其上無草木其下多水其中多堪

㐨之魚有獸焉其狀如夸父而彘毛其音如呼見
則天下大水
又南三百里曰獨山其上多金玉其下多美石末塗之
水出焉而東南流注于沔其中多䖺䗤其狀如黄
蛇魚翼出入有光見則其邑大旱
又南三百里曰泰山其上多玉其下多金有獸焉其狀如豚而有珠名曰
狪狪其鳴自䚯環水出焉東流注于江其

中多水玉
又南三百里曰竹山錞于江無草木多瑶碧激水
出焉而東南流注于娶檀之水其中多茈羸
凡東山經之首自樕􁍌之山以至于竹山凡十二山三
千六百里其神狀皆人身龍首祠毛用一犬祈䎶用魚
東次二經之首曰空桑之山北臨食水東
望沮吴南望沙陵西望湣澤有獸焉其狀如牛而虎

文其音如欽其名曰軨軨其鳴自叫見則天下
大水
又南六百里曰曹夕之山其下多谷而無水多鳥獸
又西南四百里曰嶧臯之山其上多金玉其下多白
堊嶧臯之水出焉東流注于激女之水其中多蜃珧又南水行五百里流沙三百里至于葛山之尾無草木
多砥礪

又南三百八十里曰葛山之首無草木澧水出焉東
流注于余澤其中多珠蟞魚其狀如肺而有目六足
有珠其味酸甘食之無癘又南三百八十里曰餘峩之山其上多梓柟其下多荆
芑雜余之水出焉東流注于黄水有獸焉其狀如兔而
鳥喙鴟目蛇尾見人則眠名曰犰狳其鳴自
䚯見則螽蝗為敗
又南三百里曰杜父之山無草木多水
又南三百里曰耿山無草木多水碧多大蛇有獸
焉其狀如狐而魚翼其名曰朱獳其鳴自叫見則其
國有恐
又南三百里曰盧其之山無草木多沙石沙水出焉南
流注于涔水其中多􁌹鶘其狀如鴛鴦而人足其鳴
自䚯見則其國多土功又南三百八十里曰姑射之山無草木多水

又南水行三百里流沙百里曰北姑射之山無草木多
石
又南三百里曰南姑射之山無草木多水
又南三百里曰碧山無草木多大蛇多碧水玉
又南五百里曰維氏之山無草木多金玉原水出焉東
流注于沙澤又南三百里曰姑逢之山無草木多金玉有獸焉其狀
如狐而有翼其音如鴻鴈其名曰獙獙見則天下大

旱
又南五百里曰鳧麗之山其上有金玉其下多箴石有
獸焉其狀如狐而九尾九首虎爪名曰蠪姪其音
如嬰兒是食人
又南五百里曰䃌山南臨䃌水東望湖澤有獸焉
其狀如馬而羊目四角牛尾其音如獋狗其名曰峳峳
見則其國多狡客有鳥焉其狀如鳬而䑕尾善
登木其名曰絜鉤見則其國多疫

凡東次二經之首自空桑之山至于䃌山凡十七山六
千六百四十里其神狀皆獸身人面載觡其
祠毛用一雞祈嬰用一璧瘞
又東次三經之首曰尸胡之山北望􁀙山其上多金
玉其下多棘有獸焉其狀如麋而魚目名曰妴胡其
鳴自䚯
又南水行八百里曰岐山其木多桃李其獸多虎
又南水行五百里曰諸鉤之山無草木多沙石是山也

廣員百里多寐魚又南水行七百里曰中父之山無草木多沙
又東水行千里曰胡射之山無草木多沙石
又南水行七百里曰孟子之山其木多梓桐多桃李其
草多菌蒲其獸多麋鹿是山也廣員百里其
上有水出焉名曰碧陽其中多鱣鮪又南水行五百里曰流沙行五百里有山焉曰跂踵之

山廣員二百里無草木有大蛇其上多玉有水焉
廣員四十里皆涌其
名曰深澤其中多蠵龜有魚
焉其狀如鯉而六足鳥尾名曰鮯鮯之魚其鳴自叫
又南水行九百里曰踇隅之山其上多草木多金
玉多赭有獸焉其狀如牛而馬尾名曰精精其鳴自叫
又南水行五百里流沙三百里至于無臯之山南望幼
海東望榑木無草木多風是

山也廣員百里
凡東次三經之首自尸胡之山至于無臯之山凡九山
六千九百里其神狀皆人身而羊角其祠用一牡羊米
用黍是神也見則風雨水為敗
又東次四經之首曰北號之山臨于北海有木焉其狀
如楊赤華其實如棗而無核其味酸甘食之不瘧食水
出焉而東北流注于海有獸焉其狀如狼赤首䑕目其
音如豚名曰猲狙是食人有鳥焉其狀如雞而白

首䑕足而虎爪其名曰鬿雀亦食人
又南三百里曰旄山無草木蒼體之水出焉而西流注
于展水其中多鱃魚其狀如鯉而大首食
者不疣
又南三百二十里曰東始之山上多蒼玉有木焉其狀
如楊而赤理其汁如血不實其名曰芑可以服馬泚水出焉而東北流注于海其中多美貝多茈
魚其狀如鮒一首而十身其臭如蘪蕪食之不䊧
又東南三百里曰女烝之山其上無草木石膏水出焉
而西注于鬲水其中多薄魚其狀如鱣魚而一目其音
如歐見則天下大旱
又東南二百里曰欽山多金玉而無石師水出焉而北
流注于臯澤其中多鱃魚多文貝有獸焉其狀如豚而
有牙其名曰當康其鳴自叫見則天下大穰
又東南二百里曰子桐之山子桐之水出焉而西流注

于餘如之澤其中多䱻魚其狀如魚而鳥翼出入有
光其音如鴛鴦見則天下大旱
又東北二百里曰剡山多金玉有獸焉其狀如彘而人
面黄身而赤尾其名曰合窳其音如嬰兒是獸也食
人亦食蟲蛇見則天下大水
又東二百里曰太山上多金玉楨木有獸焉
其狀如牛而白首一目而蛇尾其名曰蜚行水
則竭行草則死見則天下大疫
鉤水出焉而北流注于勞水其中
多鱃魚
凡東次四經之首自北號之山至于太山凡八山一千
七百二十里
　右東經之山志凡四十六山萬八千八百六十里
　山海經卷四

欽定四庫全書
　山海經卷五
　　　　　　　　　　　　　晉　郭璞　撰
　　中山經
中山經薄山之首曰甘棗之山共水出焉而西流注
于河其上多杻木其下有草焉葵本而杏葉黄華
而莢實名曰籜可以已瞢有獸焉其狀如􁶆鼠
而文題其名曰㔮食之已癭

又東二十里曰歴兒之山其上多橿多櫔木是木也
方莖而員葉黄華而毛其實如揀服之不忘
又東十五里曰渠豬之山其上多竹渠豬之水出焉而
南流注于河其中是多豪魚狀如鮪赤喙尾赤羽
可以已白癬
又東三十五里曰葱聾之山其中多大谷是多白堊黑
青黄堊
又東十五里曰涹山其上多赤銅其隂多鐵
又東七十里曰脱扈之山有草焉其狀如葵葉而赤華
莢實實如㯶莢名曰植楮可以已癙食之不眯
又東二十里曰金星之山多天嬰其狀如龍骨可以已
痤又東七十里曰泰威之山其中有谷曰梟谷其中多鐵

又東十五里曰橿谷之山其中多赤銅又東百二十里曰吳林之山其中多葌草又北三十里曰牛首之山有
草焉名曰鬼草其葉如葵而赤莖其秀如禾服之不憂
勞水出焉而西流注于潏水是多飛魚其狀如
鮒魚食之已痔衕
又北四十里曰霍山其水多榖有獸焉其狀如狸而

白尾有鬛名曰朏朏養之可以已憂又北五十二里曰合谷之山是多薝棘又北三十五里曰隂山多礪石文石少水
出焉其中多彫棠其葉如榆葉而方其實如赤菽食
之已聾
又東北四百里曰鼓鐙之山多赤銅有草焉名曰榮草
其葉如柳其本如雞卵食之已風
凡薄山之首自甘棗之山至于鼓鐙之山凡十五山六

千六百七十里歴兒冡也其祠禮毛太牢之具縣以吉
玉其餘十三山者毛用一羊縣嬰用桑封
瘞而不糈桑封者桑主也方其下而鋭其上而中穿之
加金中次二經濟山之首曰煇諸之山其上多桑其獸多閭
麋其鳥多鶡又西南二百里曰發視之山其上多金玉其下多砥礪
即魚之水出焉而西流注于伊水

又西三百里曰豪山其上多金玉而無草木
又西三百里曰鮮山多金玉無草木鮮水出焉而北流
注于伊水其中多鳴蛇其狀如蛇而四翼其音如磬見
則其邑大旱
又西三百里曰陽山多石無草木陽水出焉而北流注
于伊水其中多化蛇其狀如人面而豺身鳥翼而蛇行
其音如叱呼見則其邑大水
又西二百里曰昆吾之山其上多赤銅
有獸焉其狀如彘而有角其音如號名曰蠪蚳食之不眯
又西百二十里曰葌山葌水出焉而北流注于伊水
其上多金玉其下多青雄黄有木焉其狀如棠而赤葉
名曰􁁬草可以毒魚
又西一百五十里曰獨蘇之山上無草木而多水

又西二百里曰蔓渠之山其上多金玉其下多竹箭伊
水出焉而東流注于洛有
獸焉其名曰馬腹其狀如人面虎身其音如嬰兒是食
人
凡濟山經之首自煇諸之山至于蔓渠之山凡九山一
千六百七十里其神皆人面而鳥身祠用毛用一
吉玉投而不糈
中次三經萯山之首曰敖岸之山其陽多㻬琈

之玉其隂多赭黄金神熏池居之是常出美玉北
望河林其狀如蒨如舉有獸焉其狀
如白鹿而四角名曰夫諸見則其邑大水
又東十里曰青要之山實維帝之密都北望河
曲是多駕鳥南望墠渚禹父之所化是多僕纍蒲盧䰠武羅司之
其狀人面而豹文小腰而白齒而穿耳

以鐻其鳴如鳴玉是山也宜女
子畛水出焉而北流注于河其中有鳥焉名曰鴢其狀如鳬青身而朱目赤尾食之宜子有草
焉其狀如葌而方莖黄華赤實其本如藁本名曰荀草服之美人色又東十里曰騩山其上有美棗其隂有㻬琈之玉正
回之水出焉而北流注于河其中多飛魚其狀如豚而
赤文服之不畏雷可以禦兵

又東四十里曰宜蘇之山其上多金玉其下多蔓居之
木滽滽之水出焉而北流注于河是多黄貝
又東二十里曰和山其上無草木而多瑶碧實惟河之
九都是山也五曲九水出焉合而北流
注于河其中多蒼玉吉神泰逢司之其狀如人而
虎尾是好居于萯山之陽出入有光太逢神動天
地氣也
凡萯山之首自敖岸之山至于和山凡五山四百四十
里其祠太逢熏池武羅皆一牡羊副嬰用吉玉其二神用一雄鷄瘞之糈用稌
中次四經釐山之首曰鹿蹄之山其上多玉其下多
金甘水出焉而北流注于洛其中多泠石西五十里曰扶豬之山其上多礝石有獸焉其狀如貉而人目其名曰䴦虢水出焉而北流注于洛其中多瓀石
又西一百二十里曰釐山其陽多玉其隂多蒐有獸焉其狀如牛蒼身其音如嬰兒是食人其名
曰犀渠滽滽之水出焉而南流注于伊水有獸焉名曰
􁀙其狀如獳犬而有鱗其毛如彘鬛又西二百里曰箕尾之山多榖多涂石其上多㻬琈之
玉
又西二百五十里曰柄山其上多玉其下多銅滔雕之
水出焉而北流注于洛其中多羬羊有木焉其狀如樗

其葉如桐而莢實其名曰苃可以毒魚又西二百里曰白邊之山其上多金玉其下多青雄黄
又西二百里曰熊耳之山其上多漆其下多㯶
浮濠之水出焉而西流注于洛其中多水玉多人魚有
草焉其狀如蘇而赤華名曰葶􁁉可以毒魚
又西三百里曰牡山其上多文石其下多竹箭竹䉋其
獸多㸲牛羬羊鳥多赤鷩又西三百五十里曰灌舉之山雒水出焉而東北流注

于𤣥扈之水其中多馬腸之物此二山者洛間也凡釐山之首自鹿蹄之山至于𤣥扈之山凡九山千六
百七十里其神狀皆人面獸身其祠之毛用一白雞祈
而不糈以彩衣之中次五經薄山之首曰茍牀之山無草木多怪
石東三百里曰首山其陰多穀柞草多􁌂芫其

陽多㻬琈之玉木多槐其陰有谷曰机谷多􁥡鳥其狀如梟而三目有耳其音如錄食之已墊又東三百里曰縣斸之山無草木多文石
又東二百里曰葱聾之山無草木多􁶇石東北五百里曰條谷之山其木多槐桐其草多芍藥􁈍
冬又北十里曰超山其陰多蒼玉其陽有井冬有水而夏
竭

又東五百里曰成矦之山其上多櫄木其草多芃
又東五百里曰朝歌之山谷多美堊
又東五百里曰槐山谷多金錫
又東十里曰歴山其木多槐其陽多玉
又東十里曰尸山多蒼玉其獸多麖尸水出焉
南流注于洛水其中多美玉
又東十里曰良餘之山其上多榖柞無石餘水出于其

陰而北流注于河乳水出于其陽而東南流注于洛
又東南十里曰蠱尾之山多礪石赤銅龍餘之水出焉
而東南流注于洛
又東北二十里曰升山其木多榖柞棘其草多藷藇蕙
多冦脫黄酸之水出焉而北流注于河其中多璇玉又東十二里曰陽虛之山多金臨于𤣥扈之水
凡薄山之首自茍林之山至于陽虚之山凡十六山二
千九百二十八里升山冢也其祠禮太牢嬰用吉玉首
山䰠也其祠用稌黑犧太牢之具蘖釀干儛置鼓嬰用一璧尸水合天也肥牲
祠之用一黑犬于上用一雌雞于下刉一牝羊獻血嬰用吉玉彩之饗之
中次六經縞羝山之首曰平逢之山南望伊洛東望榖
城之山無草木無水多沙
石有神焉其狀如人而二首名曰驕蟲是為螫蟲實惟蜂蜜之廬其祠之用一雄雞禳
而勿殺西十里曰縞羝之山無草木多金玉
又西十里曰廆山其陰多㻬琈之玉其西有谷
焉名曰雚谷其木多柳楮其中有鳥焉狀如山雞而長

尾赤如丹火而青喙名曰鴒䳩其鳴自呼服之不
眯交觴之水出于其陽而南流注于洛俞隨之水出于
其陰而北流注于榖水
又西三十里曰瞻諸之山其陽多金其陰多文石㴬水
出焉而東南流注于洛少水出其陰而東流注于榖
水又西三十里曰婁涿之山無草木多金玉瞻水出于其
陽而東流注于洛陂水出于其陰而北流注于

榖水其中多茈石文石
又西四十里曰白石之山惠水出于其陽而南流注于
洛其中多水玉澗水出于其陰西北流注于榖
水其中多麋石櫨丹又西五十里曰榖山其上多榖其下多桑爽水出焉而西北流注于榖水其中多碧緑
又西七十二里曰密山其陽多玉其陰
多鐵豪水出焉而南流注于洛其中多旋龜其狀鳥首

而鼈尾其音如判木無草木
又西百里曰長石之山無草木多金玉其西有谷焉名
曰共谷多竹共水出焉西南流注于洛其中多鳴石又西一百四十里曰傅山無草木多瑶碧厭染之水出
于其陽而南流注于洛其中多人魚其西有林焉名曰
墦冢穀水出焉而東流注于洛
其中多珚玉又西五十里曰橐山其木多樗多􁄩木其陽多金玉其陰多鐵多蕭橐水出焉而北流注于河其中多脩辟之魚狀如黽而白喙其音如䲭食之已白癬
又西九十里曰常烝之山無草木多堊潐水出焉而
東北流注于河其中多蒼玉蓄水出焉而北流注于河
又西九十里曰夸父之山其木多㯶柟多竹箭其獸多

㸲牛羬羊其鳥多鷩其陽多玉其陰多鐵其北有林焉
名曰桃林是廣員三百里其中多馬湖水出焉而北流注于河其中多珚玉
又西九十里曰陽華之山其陽多金玉其陰多青雄黄
其草多藷藇多苦辛其狀如橚其實如𤓰其味酸
甘食之已􁫈楊水出焉而西南流注于洛其中多人魚
門水出焉而東北流注于河其中多𤣥䃤􁀙姑
之水出于其陰而東流注于門水其上多銅門水

出于河七百九十里入雒水
凡縞羝山之首自平逢之山至于陽華之山凡十四山
七百九十里嶽在其中以六月祭之如諸嶽之
祠法則天下安寧
中次七經苦山之首曰休與之山其上有石焉
名曰帝臺之棋五色而文其狀如鶉卵帝
臺之石所以禱百神者也服之不蠱有草焉
其狀如蓍赤葉而本叢生名曰夙條可以為簳
東三百里曰鼔鍾之山帝臺之所以觴百神也有草焉方莖而黄華員葉而三成其名
曰焉酸可以為毒其上多礪其下多砥
又東二百里曰姑媱之山帝女死焉其名曰
女尸化為䔄草其葉胥成其華黄其實如菟
丘服之媚於人又東二十里曰苦山有獸焉名曰山膏其狀如逐赤若丹火善詈其上有木焉名曰黄棘黄華而員

葉其實如蘭服之不字有草焉員葉而無
莖赤華而不實名曰無條服之不癭
又東二十七里曰堵山神天愚居之是多怪風雨其上
有木焉名曰天楄方莖而葵狀服者不㖶又東五十二里曰放臯之山明水出焉南流
注于伊水其中多蒼玉有木焉其葉如槐黄華而不實
其名曰蒙木服之不惑有獸焉其狀如蜂枝尾而反舌
善呼其名曰文文

又東五十七里曰大􁔅之山多㻬琈之玉多麋玉有
草焉其狀葉如榆方莖而蒼傷其名曰牛傷其根
蒼文服者不厥可以禦兵其陽狂水出焉西南流
注于伊水其中多三足龜食者無大疾可以已腫
又東七十里曰半石之山其上有草焉生而秀其髙丈
餘赤葉赤華華而不實其名曰嘉榮服
之者不霆來需之水出於其陽而西流

注于伊水其中多鯩魚黑文其狀如鮒食者不睡合
水出于其陰而北流注于洛多鰧魚狀如鱖居逵蒼文赤尾食者不癰可以
為瘻又東五十里曰少室之山百草木成囷
其上有木焉其名曰帝休葉狀如楊其枝五衢黄華黑實服者不怒其上多玉
其下多鐵休水出焉

而北流注于洛其中多䱱魚狀如盩蜼而長距
足白而對食者無蠱疾可以禦兵
又東三十里曰泰室之山其上有木
焉葉狀如梨而赤理其名曰栯木服者不妬有草焉
其狀如􁌂白華黑實澤如蘡薁其名曰䔄草
服之不昧上多美石又北三十里曰講山其上多玉多柘多栢有木焉名曰
帝屋葉狀如椒反傷赤實可以禦凶

又北三十里曰嬰梁之山上多蒼玉錞于𤣥石又東三十里曰浮戲之山有木焉葉狀如樗而赤實名
曰亢木食之不蠱氾水出焉而北流注于河其東有谷
因名曰蛇谷上多少辛又東四十里曰少陘之山有草焉名曰􁤫草葉狀如
葵而赤莖白華實如蘡薁食之不愚器難之水出
焉而北流注于役水
又東南十里曰太山有草焉
名曰梨其葉狀如荻而赤華可以已疽太水出
于其陽而東南流注于没水承水出于其陰而東北流
注于没又東二十里曰末山上多赤金末水出焉北流注于没
又東二十五里曰役山上多白金多鐵役水出焉北注
于河

又東三十五里曰敏山上有木焉其狀如荆白華而赤
實名曰葪栢服者不寒其陽多㻬琈之玉
又東三十里曰大騩之山其陰
多鐵美玉青堊有草焉其狀如蓍而毛青華而白實其
名曰􁅖服之不夭可以為腹病凡苦山之首自休與之山至于大騩之山凡十有九山
千一百八十四里其十六神者皆豕身而人面其祠毛
牷用一羊羞嬰用一藻玉瘞
苦山少室太室皆冢也其祠之太牢之具嬰以吉玉
其神狀皆人面而三首其餘屬皆豕身人面也
中次八經荆山之首曰景山其上多金玉其木
多杼檀雎水出焉東南流注于江其中多丹粟多文魚東北百里曰荆山其陰多鐵其陽多赤金其
中多犛牛多虎豹其木多松栢
其草多竹多橘櫾漳水出焉而東南流注

于雎其中多黃金多鮫魚其獸多閭麋又東北百五十里曰驕山其上多金其下多青䨼其木
多松栢多桃枝鈎端神􁁉圍處之其狀如人面
羊角虎爪恒遊于睢漳之淵出入有光
又東北百二十里曰女几之山其上多玉其下多黄金
其獸多豹虎多閭麋麖麂其鳥多白鷮

多翟多􁀙又東北二百里曰宜諸之山其上多金玉其下多青䨼
洈水出焉而南流注于漳其中
多白玉
又東北三百五十里曰綸山其木多梓柟多桃枝多
柤栗橘櫾其獸多閭麈麢㚟又東北二百里曰陸䣀之山其上多㻬琈之玉

其下多堊其木多杻橿
又東百三十里曰光山其上多碧其下多木神計蒙處
之其狀人身而龍首恒遊于漳淵出入必有飄風暴雨
又東百五十里曰岐山其陽多赤金其陰多白珉其上多金玉其下多青䨼其木多樗神涉􁁉處之其狀人身而方面三足
又東百三十里曰銅山其上多金銀鐵其木多榖柞柤
栗橘櫾其獸多豹

又東北一百里曰美山其獸多兕牛多閭麈多豕鹿其
上多金其下多青䨼
又東北百里曰大堯之山其木多松栢多梓桑多机其
草多竹其獸多豹虎麢㚟
又東北三百里曰靈山其上多金玉其下多青䨼其木
多桃李梅杏又東北七十里曰龍山上多寓木其上多
碧其下多錫其草多桃枝鈎端

又東南五十里曰衡山上多寓木榖柞多黄堊白堊
又東南七十里曰石山其上多金其下多青䨼多寓木
又南百二十里曰若山其上多㻬琈之玉多赭多邽
石多寓木多柘又東南一百二十里曰彘山多美石多柘
又東南一百五十里曰玉山其上多金玉其下多碧鐵
其木多栢又東南七十里曰讙山其木多檀多邽石多白錫
郁水出于其上潛于其下其中多砥礪
又東北百五十里曰仁舉之山其木多穀柞其陽多赤
金其陰多赭
又東五十里曰師每之山其陽多砥礪其陰多青䨼其
木多栢多檀多柘其草多竹
又東南二百里曰琴鼓之山其木多榖柞椒柘其上多白珉其下多洗石其獸多豕鹿多白
犀其鳥多鴆

凡荆山之首自景山至琴鼓之山凡二十三山二千八
百九十里其神狀皆鳥身而人面其祠用一雄雞祈瘞
用一藻圭糈用稌驕山冡也其祠用羞酒少牢
祈瘞嬰毛一璧
中次九經岷山之首曰女几之山其上多石涅其木多
杻橿其草多菊􁌂洛水出焉東注于江其中多雄黃其獸多虎豹
又東北三百里曰岷山江水出焉
東北流注于海其中多良龜多鼉其上多金玉其下多白珉其木多梅棠其獸
多犀象多夔牛其鳥多翰鷩又東北一百四十里曰崍山江水出焉東流注大江其陽多黄
金其陰多麋麈其木多檀柘其草多薤韭多葯空奪

又東一百五十里曰崌山江水出焉東流注于大
江其中多怪蛇多䲀魚其木多楢杻多梅梓其
獸多䕫牛麢㚟犀兕有鳥焉狀如鴞而赤身白首其名
曰竊脂可以禦火
又東三百里曰髙梁之山其上多堊其下多砥礪其木
多桃枝鉤端有草焉狀如葵而赤華莢實白柎可以走
馬

又東四百里曰蛇山其上多黄金其下多堊其木多栒
多豫樟其草多嘉榮少辛有獸焉其狀如狐而白尾長
耳名􁘁狼見則國内有兵又東五百里曰鬲山其陽多金其陰多白珉蒲􁳥之
水出焉而東流注于江其中多白玉其獸多犀象熊羆
多猨蜼又東北三百里曰隅陽之山其上多金玉其下多青䨼
其木多梓桑其草多茈徐之水出焉東流注于江其中

多丹粟
又東二百五十里曰岐山其上多白金其下
多鐵其木多梅梓多杻楢減水出焉東南流注
于江
又東三百里曰勾檷之山其上多玉其下多黄
金其木多櫟柘其草多芍藥
又東一百五十里曰風雨之山其上多白金其下多石
涅其木多棷樿多楊宣余之水出

焉東流注于江其中多蛇其獸多閭麋多麈豹虎其鳥
多白鷮
又東北二百里曰玉山其陽多銅其陰多赤金其木多
豫樟楢杻其獸多豕鹿麢㚟其鳥多鴆
又東一百五十里曰熊山有穴焉熊之穴恒出神人夏
啓而冬閉是穴也冬啓乃必有兵其上多白玉其下多白金其木多樗
柳其草多寇脱

又東一百四十里曰騩山其陽多美玉赤金其陰多鐵
其木多桃枝荆芭
又東二百里曰葛山其上多赤金其下多瑊石其木多柤栗橘櫾楢杻其獸多麢㚟其草多嘉榮
又東一百七十里曰賈超之山其陽多黄堊其陰多美
赭其木多柤栗橘櫾其中多龍脩凡岷山之首自女几山至于賈超之山凡十六山三千

五百里其神狀皆馬身而龍首其祠毛用一雄雞瘞糈
用稌文山勾檷風雨騩之山是皆冢也其祠之羞酒少牢具嬰毛一吉玉熊山席也其祠羞
酒太牢具嬰毛一璧干儛用兵以禳祈璆冕舞中次十經之首曰首陽之山其上多金玉無草木
又西五十里曰虎尾之山其木多椒椐多封石其陽多
赤金其隂多鐵

又西南五十里曰繁繢之山其木多楢杻其草多枝
勾又西南二十里曰勇石之山無草木多白金多水
又西二十里曰復州之山其木多檀其陽多黄金有鳥
焉其狀如鴞而一足彘尾其名曰跂踵見則其國大疫
又西三十里曰楮山多寓木多椒椐多柘多堊又西二十里曰又原之山其陽多青䨼其隂多鐵其鳥

多鸜鵒又西五十里曰涿山其木多榖柞杻其陽多㻬琈之玉
又西七十里曰丙山其木多梓檀多弞杻凡首陽山之首自首山至于丙山凡九山二百六十七
里其神狀皆龍身而人面其祠之毛用一雄雞瘞糈用
五種之糈堵山冢也其祠之少牢具羞酒祠嬰毛一璧
瘞騩山帝也其祠羞酒太牢其合巫祝二人儛嬰一璧
中次一十一山經荆山之首曰翼望之山湍水出焉
東流注于濟貺水出焉東南流注
于漢其中多蛟其上
多松栢其下多漆梓其陽多赤金其陰多珉
又東北一百五十里曰朝歌之山潕水出焉東南流注于榮其中多人魚其上多梓柟其獸多
麢麋有草焉名曰莽草可以毒魚又東南二百里曰帝囷之山其陽多㻬琈之玉其
陰多鐵帝囷之水出于其上潛于其下多鳴蛇

又東南五十里曰視山其上多韭有井焉名曰天井夏
有水冬竭其上多桑多美堊金玉
又東南二百里曰前山其木多櫧多柏其陽多金其陰多赭
又東南三百里曰豐山有獸焉其狀如蝯赤目赤喙黄
身名曰雍和見則國有大恐神耕父處之常遊清冷之
淵出入有光見則其國
為敗有九鐘焉是知霜鳴其

上多金其下多榖柞杻橿
又東北八百里曰兔牀之山其陽多鐵其木多藷藇其
草多雞榖其本如雞卵其味酸甘食者利于人
又東六十里曰皮山多堊多赭其木多松柏
又東六十里曰瑶碧之山其木多梓柟其陰多青䨼其
陽多白金有鳥焉其狀如雉恒食蜚名曰鴆又東四十里曰支離之山濟水出焉南流注于漢
有鳥焉其名曰嬰勺其狀如鵲赤
目赤喙白身其尾若勺其鳴自呼多㸲牛多羬羊
又東北五十里曰祑􁁉之山其上多松柏机柏又西北一百里曰堇理之山其上多松柏多美梓其陰
多丹䨼多金其獸多豹虎有鳥焉其狀如鵲青身白喙
白目白尾名曰青耕可以禦疫其鳴自叫
又東南三十里曰依軲之山其上多杻橿多苴
有獸焉其狀如犬虎爪有甲其名曰獜善駚
􁗇食者不風又東南三十五里曰即谷之山多美玉多𤣥豹多閭麈多麢㚟其陽多珉其陰多青䨼
又東南四十里曰雞山其上多美梓多桑其草多韭
又東南五十里曰髙前之山其上有水焉甚寒而青帝臺之漿也飲之
者不心痛其上有金其下有赭

又東南三十里曰游戲之山多杻橿榖多玉多封石
又東南三十五里曰從山其上多松柏其下多竹從水
出于其上潛于其下其中多三足鼈枝尾食
之無蠱疫
又東南三十里曰嬰䃌之山其上多松柏其下多梓
櫄
又東南三十里曰畢山帝苑之水出焉東北流注于視
其中多水玉多蛟其上多㻬琈之玉

又東南二十里曰樂馬之山有獸焉其狀如彚赤如丹
火其名曰􁵫見則其國大疫
又東南二十五里曰葴山視水出焉東南流注于汝水其中多人魚多蛟多頡又東四十里曰嬰山其下多青䨼其上多金玉
又東三十里曰虎首之山多苴椆椐又東二十里曰嬰侯之山其上多封石其下多赤錫
又東五十里曰大孰之山殺水出焉東北流注于視水

其中多白堊
又東四十里曰卑山其上多桃李苴梓多纍又東三十里曰倚帝之山其上多玉其下多金有獸焉
其狀如鼣鼠白耳白喙名
曰狙如見則其國有大兵
又東三十里曰鯢山鯢水出于其上潛于其下其中
多美堊其上多金其下多青䨼

又東三十里曰雅山澧水出焉東流注于視
水其中多大魚其上多美桑其下多苴多赤金
又東五十里曰宣山淪水出焉東南流注于視水其中
多蛟其上有桑焉大五十尺其枝四衢其
葉大尺餘赤理黃華青柎名曰帝女之桑又東四十五里曰衡山其上多
青䨼多桑其鳥多鸜鵒
又東四十里曰豐山其上多封石其木多桑多羊桃狀

如桃而方莖可以為皮張又東七十里曰嫗山其上多美玉其下多金其草多雞
榖
又東三十里曰鮮山其木多楢杻苴其草多􁈍冬其陽
多金其陰多鐵有獸焉其狀如膜大赤喙赤目白尾見
則其邑有火名曰􁘅即又東三十里曰章山其陽多金其陰多美石臯水
出焉東流注于澧水其中多脆石
又東二十五里曰大支之山其陽多金其木多榖柞無
草木
又東五十里曰區吳之山其木多苴
又東五十里曰聲匈之山其木多榖多玉上多封石
又東五十里曰大騩之山其陽多赤金其陰
多砥石
又東十里曰踵臼之山無草木
又東北七十里曰歴石之山其木多荆芑其陽多

黄金其陰多砥石有獸焉其狀如狸而白首虎爪名曰
梁渠見則其國有大兵
又東南一百里曰求山求水出于其上潛于其下中有
美赭其木多苴多䉋其陽多金其陰多鐵
又東二百里曰丑陽之山其上多椆椐有鳥焉其狀如
烏而赤足名曰􁀙餘可以禦火
又東三百里曰奧山其上多柏杻橿其陽多㻬琈之玉
奥水出焉東流注于視水

又東三十五里曰服山其木多苴其上多封石其下多
赤錫
又東百十里曰杳山其上多嘉榮草多金玉
又東三百五十里曰几山其木多楢檀杻其草多香有
獸焉其狀如彘黃身白頭白尾名曰聞􁘄見則天下
大風凡荆山之首自翼望之山至于几山凡四十八山三千
七百三十二里其神狀皆彘身人首其祠毛用一雄雞

祈瘞用一珪糈用五種之精禾山帝也其祠太牢之具
羞瘞倒毛用一璧牛無常堵山玉山冢也皆
倒祠羞毛少牢嬰毛吉玉
中次十二經洞庭山之首曰篇遇之山無草木多
黃金
又東南五十里曰雲山無草木有桂竹甚毒傷人必死
其上多黃金其下多㻬琈之玉

又東南一百三十里曰龜山其木多榖柞椆椐其上多
黄金其下多青雄黃多扶竹又東七十里曰丙山多筀竹多黄金銅鐵無木
又東南五十里曰風伯之山其上多金玉其下多痠石
文石多鐵其木多柳杻檀楮其東有林焉名曰
莽浮之林多美木鳥獸
又東一百五十里曰夫夫之山其上多黄金其下多青
雄黃其木多桑楮其草多竹雞鼓神于兒居之其狀人

身而身操兩蛇常遊于江淵出入有光
又東南一百二十里曰洞庭之山其上多黄金其下
多銀鐵其木多柤梨橘櫾其草多葌蘪蕪芍藥芎藭帝之二女居之
是常遊于江淵澧沅之風交瀟湘之
淵是在

九江之間出
入必以飄風暴雨是多怪神狀如人而載蛇左右手操
蛇多怪鳥
又東南一百八十里曰暴山其木多㯶柟荆芑竹箭䉋
箘其上多黄金玉其下多文石鐵其獸多
麋鹿􁊔就又東南二百里曰即公之山其上多黄金其下多㻬琈
之玉其木多柳杻檀桑有獸焉其狀如龜而白身赤首

名曰蛫是可以禦火
又東南一百五十九里曰堯山其陰多黃堊其陽多黃
金其木多荆芑柳檀其草多藷藇􁌂
又東南一百里曰江浮之山其上多銀砥礪無草木其
獸多豕鹿
又東二百里曰真陵之山其上多黃金其下多玉其木
多榖柞柳杻其草多榮草
又東南一百二十里曰陽帝之山多美銅其木多橿杻

檿楮其獸多麢麝
又南九十里曰柴桑之山其上多銀
其下多碧多冷石赭其木多柳芑楮桑其獸多麋鹿多
白蛇飛蛇又東二百三十里曰榮余之山其上多銅其下多銀其
木多柳芑其蟲多怪蛇怪蟲
凡洞庭山之首自篇遇之山至于榮余之山凡十五山
二千八百里其神狀皆鳥身而龍首其祠毛用一雄雞

一牝豚刉糈用稌凡夫夫之山即公之山堯山
陽帝之山皆冡也其祠皆肆瘞祈用酒
毛用少牢嬰毛一吉玉洞庭榮余山神也其祠皆肆瘞
祈酒太牢祠嬰用圭璧十五五彩惠之右中經之山志大凡百九十七山二萬一千三百七十
一里大凡天下名山五千三百七十居地大凡六萬四
千五十六里

禹曰天下名山經五千三百七十山六萬四千五十六
里居地也言其五臧蓋其餘小山甚衆不足記云天地
之東西二萬八千里南北二萬六千里出水之山者八
千里受水者八千里出銅之山四百六十七出鐵之山
三千六百九十此天地之所分壤樹榖也戈矛之所發
也刀鎩之所起也能者有餘拙者不足封於太山禪於
梁父七十二家得失之數皆在此内是謂國用
　右五臧山經五篇大凡一萬五千五百三字

　山海經卷五

欽定四庫全書
　山海經卷六
　　　　　　　　　　　　　晉　郭璞　撰
　　海外南經
地之所載六合之間四海之内照之以日月
經之以星辰紀之以四時要之以太歳神靈所生其物
異形或夭或壽唯聖人能通其道海外自西南陬至東南陬者
結匈國在其西南其為人結匈南山在其
東南自此山來蟲為蛇蛇號為魚一曰南山
在結匈東南比翼鳥在其東其為鳥青赤兩鳥比翼
一曰在南山東
羽民國在其東南其為人長頭身生羽一曰在比翼鳥東南其為人長頰有
神人二八連臂為帝司夜於此野在羽民東其為
人小頰赤肩盡十六人畢方鳥在

其東青水西其為鳥人面一脚一曰在二八神東
讙頭國在其南其為人人面有翼鳥喙方捕魚一曰在畢方東或曰讙
朱國
厭火國在其國南獸身黒色生火出其口中一曰在讙朱東
三株樹在厭火北生赤水上其為𣗳如栢葉皆為珠一
曰其為𣗳若彗
三苖國在赤水東其為人相隨一曰三毛國
臷國在其東其為人黄能操弓射蛇一曰臷國在三毛東
貫匈國在其東其為人匈有竅一曰在臷國
東
交脛國在其東其為人交脛
一曰在穿匈東
不死民在其東其為人黒色壽不死一曰在穿匈國東
岐舌國在其東一曰在不死民東
崑崙墟在其東墟四方一曰在岐舌東為墟四
方羿與鑿齒戰於壽華之野羿射殺之在崑崙墟東羿
持弓矢鑿齒持盾一曰戈三首國在其東其為人一身三首一曰在鑿齒東

周饒國在其東其為人短小冠帶一曰焦僥國在三首東長臂國在其東捕魚水中兩手各操一魚一曰在焦僥東捕
魚海中
狄山帝堯𦵏於陽
帝嚳𦵏於隂爰有熊
羆文虎蜼豹離朱視肉吁咽文王皆𦵏其所一曰湯山一曰爰有熊羆文虎蜼豹離朱􁀙久視肉虖交其范林方三百里
南方祝融獸身人靣乘兩龍　山海經卷六

欽定四庫全書
　山海經卷七
　　　　　　　　　　　　　晉　郭璞　撰
　　海外西經
海外自西南陬至西北陬者
滅蒙鳥在結匈國北為鳥青赤尾
大運山高三百仭在滅蒙鳥北
大樂之野夏后啓於此儛九代乘兩龍

雲葢三層左手操翳右手操環佩玉
璜在大運山北一曰
大遺之野三身國在夏后啓北一首而三身
一臂國在其北一臂一目一鼻孔有黄馬虎文一目而
一手
竒肱之國在其北其人一臂三目有隂有陽
乘文馬有鳥焉兩頭赤黄色在其旁
形天與帝至此争神帝斷其首𦵏之常羊之山乃以乳
為目以臍為口操干戚以舞女祭女戚在其北居兩水間戚操魚䱉祭操爼䳐鳥􁡸鳥其色青黄所經國亡在
女祭北䳐鳥人面居山上一曰維鳥青鳥黄鳥所集
丈夫國在維鳥北其為人衣冠帶劔
女丑之尸生而十日炙殺之在丈夫北以右手鄣其靣
十日居上女丑居山之上
巫咸國在女丑北右手操青蛇左手操赤蛇在登葆山
羣巫所從上下也并封在巫咸東其狀如彘前後皆有首黑女子國在巫咸北兩女子居水周之一曰居一門中
軒轅之國在此窮山之際其不壽者八百歳
在女子國北人靣蛇身尾交首上窮山在其
北不敢西射畏軒轅之丘在軒轅
國北其丘方四蛇相繞此諸夭之野鸞鳥自
歌鳯鳥自舞鳯皇卵民食之甘露民飲之所欲自從也
百獸相與羣居在四蛇北其人
兩手操卵食之兩鳥居前導之
龍魚陵居在其北狀如狸一曰蝦即有神
聖乘此以行九野一曰鼈魚在夭野北其

為魚也如鯉
白民之國在龍魚北白身被髪有乘黄其狀如
狐其背上有角乘之壽二千歳肅慎之國在白民北有𣗳名曰雄常先入伐帝於
此取之長股之國在雄常北被髪一曰長脚
西方蓐收左耳有蛇乘兩龍
　山海經卷七

欽定四庫全書
　山海經卷八
　　　　　　　　　　　　　晋　郭璞　撰
　　海外北經
海外自東北陬至西北陬者
無䏿之國在長股東為人無䏿鍾山之神名曰燭隂視為晝暝為夜吹為

冬呼為夏不飲不食不息息為風身長千里在無
䏿之東其為物人面蛇身赤色居鍾山下一目國在其東一目中其面而居一曰有手足
柔利國在一目東為人一手一足反膝曲足居上一云畱利之國人足反折
共工之臣曰相桞氏九首以食於九山相桞之所抵厥為澤谿禹殺相桞
其血腥不可以𣗳五穀種禹厥之三仭三沮
乃以為衆帝之臺在崑崙之
北柔利之東相桞者九首人靣蛇身而青不
敢北射畏共工之臺臺在其東臺四方隅有一蛇虎色
首衝南方深目國在其東為人舉一手一目在共工臺東
無腸之國在深目東其為人長而無腸聶耳之國在無腸國東使兩文虎為人兩手聶其耳
縣居海水中及水所出入竒物
兩虎在其東
夸父與日逐走入日渴欲得飲飲於河渭
河渭不足北飲大澤未至道渴而死弃其杖化為鄧林
博父國在聶耳東其為人大右手操青蛇左手操黄蛇
鄧林在其東二𣗳木一曰博父禹所積石之山在其東

河水所入拘纓之國在其東一手把纓一
曰利纓之國尋木長千里在拘纓南生河上西北
跂踵國在拘纓東其為人大兩足亦大一曰大踵
歐絲之野在大踵東一女子跪據𣗳歐絲三桑無枝在歐絲東其木長百仭無枝
范陵方三百里在三桑東洲環其下務隅之山帝顓頊𦵏於陽九嬪𦵏於隂一曰爰有熊羆文虎離朱􁀙久
視肉
平丘在三桑東爰有遺玉青鳥視肉楊柳甘柤甘華百
果所生在兩山夾上谷二大丘居中名曰平丘
北海内有獸其狀如馬名曰騊駼有獸焉其

名曰駮狀如白馬鋸牙食虎豹有素獸焉狀如馬名曰蛩蛩有青獸焉狀如虎名曰羅羅
北方禺彊人面鳥身珥兩青蛇踐兩青蛇
　山海經卷八

欽定四庫全書
　山海經卷九
　　　　　　　　　　　　　晉　郭璞　撰
　　海外東經
海外自東南陬至東北陬者
􁒴丘爰有遺玉青馬視肉楊柳甘柤甘華甘果
所生在東海兩山夾丘上有𣗳木一曰嗟丘一曰百果
所在在堯𦵏東

大人國在其北為人大坐而削船一曰在􁒴丘北
奢比之尸在其北獸身人面大耳珥兩青蛇一曰肝榆之尸在大人北
君子國在其北衣冠帶劔食獸使二大虎在旁其人好
讓不爭有薰華草朝生夕死一曰在肝榆之尸北
蚩蚩在其北各有兩首一曰在君子國北
朝陽之谷神曰天呉是為水伯在蚩蚩北兩水間其為
獸也八首人面八足八尾皆青黄
青丘國在其北其狐四足九尾一曰在朝陽
北帝命竪亥歩自東極至於西極五億十選九
千八百步竪亥右手把算左手指青丘北一曰禹令
竪亥一曰五億十萬九千八百歩黒齒國在其北為人黑食稻啖蛇一赤一青在

其旁一曰在竪亥北為人黑手食稻使蛇其一蛇赤下
有湯谷湯谷上有扶桑十日所浴在黒齒
北居水中有大木九日居下枝一日居上枝
雨師妾在其
北其為人黑兩手各操一蛇左耳有青蛇右耳
有赤蛇一曰在十日北為人黑身人靣各操一龜
𤣥股之國在其北其為人衣魚食䳼
使兩鳥夾之一曰在雨師妾北
毛民之國在其北為人身生毛
一曰在𤣥股北
勞民國在其北其為人黑或曰教民一曰
在毛民北為人靣目手足盡黑
東方勾芒鳥身人面乘兩龍　山海經卷九

欽定四庫全書
　山海經卷十
　　　　　　　　　　　　　晉　郭璞　撰
　　海内南經
海内東南陬以西者甌居海中閩在海中其西北有
山一曰閩中山在海中
三天子鄣山在閩西海北
一曰在海
中
桂林八𣗳在番隅東伯慮國離耳國彫題國北朐國皆在鬰水
南鬰水出湘陵南海一曰相慮
梟陽國在北朐之西其為人人面長唇黒身有毛反踵
見人笑亦笑左手操管
兕在舜塟東湘水南其狀如牛蒼黑一角
蒼梧之山帝舜𦵏於陽帝丹朱𦵏
於隂汜林方三百里在狌狌東狌狌知人名
其為獸如豕而人面
在舜𦵏西狌狌西北有
犀牛其狀如牛而黒夏后啓之臣曰孟涂是司神於巴人請訟於
孟涂之所其衣有血者乃執之是請生
居山上在丹山西丹山在丹陽南丹陽居属也窫窳龍首居弱水中在狌狌知人名之西其狀如龍首
食人有木其狀如牛
引之有皮若纓黄蛇其葉如羅其實如欒其木若蓲其名曰建木在窫窳西弱水
上氐人國在建木西其為人人面而魚身無足巴蛇食𧰼三歳而出其骨君子服之無心腹之疾其

為蛇青黄赤黑一曰黑蛇青首在犀牛西
旄馬其狀如馬四節有毛在巴蛇西
北髙山南
匈奴開題之國列人之國並在西北　山海經卷十

欽定四庫全書
　山海經卷十一
　　　　　　　　　　　　　晉　郭璞　撰
　　海内西經
海内西南陬以北者
貳負之臣曰危危與貳負殺窫窳帝乃梏之疏屬之山
桎其右足反縛兩手與髪繋之
山上木在開題西北
大澤方百里羣鳥所生及所解在鴈門北
鴈門山鴈出其間在髙柳北
髙柳在代北
后稷之𦵏山水環之在氐國西

流黄酆氏之國中方三百里有塗四方中有山
在后稷𦵏西
流沙出鍾山西行又南行崑崙之墟西南入海黑水之
山東胡在大澤東
夷人在東胡東
貊國在漢水東北地近于燕滅之

孟鳥在貊國東北其鳥文赤黄青東鄉
海内崑崙之墟在西北帝之下都崑崙
之墟方八百里髙萬仭上有木禾長五尋大五圍面有九井以玉為檻面有九門
門有開眀獸守之百神之所在在八隅之巖赤水
之際非仁羿莫能上岡之巖
赤水出東南隅以行其東北西南流注南海厭火東河
水出東北隅以行其北西南又入渤海又出海外即西
而北入禹所導積石山洋水黑水出西北隅以東東行又東北南入海羽民
南
弱水青水出西南隅以東又北又西南過畢方鳥東

崑崙南淵深三百仭開明獸身大𩔖虎而九首皆人
面東嚮立崑崙上開明西有鳯凰鸞鳥皆戴蛇踐蛇膺有赤蛇
開明北有視肉珠𣗳文玉𣗳玗琪𣗳不
死樹鳯凰鸞鳥皆戴􁀙又有離朱木木栢
𣗳甘水聖木曼兌一曰挺木牙交
開明東有巫彭巫抵巫陽巫履巫凡巫相夾窫窳之尸皆操不死之藥以距之窫窳者蛇身人面貳負臣所殺也
服常𣗳其上有三頭人伺琅玕𣗳開明南有𣗳鳥六首蛟蝮蛇蜼豹鳥秩𣗳於表池𣗳木誦鳥鶽視肉

　山海經卷十一

欽定四庫全書
　山海經卷十二
　　　　　　　　　　　　　晉　郭璞　撰
　　海内北經
海内西北陬以東者
蛇巫之山上有人操杯而東向立一曰龜山西
王母梯几而戴勝杖其南有三青鳥為西王母取
食在崑崙墟北有人曰大行伯把戈其東有

犬封國貳負之尸在大行伯東
犬封國曰犬戎國狀如犬有一女子方跪進柸食有文馬縞身朱鬛
目若黄金名曰吉量乘之壽千歳鬼國在貳負之尸北為物人面而一目一曰貳負神在

其東人面蛇身
蜪犬如犬青食人從首始
窮竒狀如虎有翼食人從首始所食𬒳髪在蜪犬
北一曰從足
帝堯臺帝嚳臺帝丹朱臺帝舜臺各二臺臺四方在崑
崙東北大蠭其狀如螽朱蛾其狀如蛾
蟜其為人虎文脛有䏿在窮竒東一曰狀
如人崑崙墟北所有闒非人面而獸身青色據北之尸其為人折頸𬒳髪無一手
環狗其為人獸首人身一曰蝟狀如狗黄色
袜其為物人身黑首從目戎其為人人首三角
林氏國有珍獸大若虎五彩畢具尾長于身名曰騶吾

乘之日行千里崑崙墟南有所汜林方三百里
從極之淵深三百仭維氷夷恒都焉氷夷人面乘兩龍
一曰忠極之淵陽汙之山河出其中凌門
之山河出其中王子夜之尸兩手兩股胷首齒皆斷異處
舜妻登比氏生宵明燭光處河大澤二女之靈能照此所方百里一曰
登北氏
葢國在鉅燕南倭北倭屬燕朝鮮在列陽東海北山南列陽屬燕
列姑射在海河洲中姑射國在海中属列姑射西南山環之大蟹在海中陵魚人面手足魚身在海中
大鯾居海中明組邑居海中
蓬萊山在海中
大人之市在海中
　山海經卷十二

欽定四庫全書
　山海經卷十三
　　　　　　　　　　　　　晉　郭璞　撰
　　海内東經
海内東北陬以南者
鉅燕在東北陬
國在流沙中者埻端璽㬇在崑崙虚東南
一曰海内之郡不為郡縣在流沙中

國在流沙外者大夏竪沙居
繇月支之國西胡白玉山在大夏東蒼梧在白玉山西南皆在流沙
西崑崙虚東南崑崙山在西胡西皆在西北雷澤中有雷神龍身而人頭鼓其腹在吳西都州在海中一曰郁州
琅琊臺在渤海間琅琊之東其北有山一曰在海間
韓鴈在海中都州南
始鳩在海中轅厲南㑹稽在大楚南岷三江首
大江出汶山北江出曼山南江出高

山髙山在城都西入海在長州南
浙江出三天子都在其東在閩西北入海餘暨南廬江出三天子都入江彭澤西一曰天
子鄣
淮水出餘山餘山在朝陽東義鄉西入海淮浦北湘水出舜𦵏東南陬西環之
入洞庭下一曰東南西澤
漢水出鮒魚之山帝顓頊𦵏于陽九嬪
𦵏于隂四蛇衛之濛水出漢陽西入江聶陽西温水出崆峒山在臨汾南入河華陽北
潁水出少室少室山在雍氏南入淮西鄢北一曰緱氏汝水出天息山在梁勉鄉西南入淮極西北一曰淮在期
思北涇水出長城北山山在郁致長垣北北入渭
戲北渭水出鳥䑕同穴山東注河入華隂北
白水出蜀而東南注江入江州城下沅水山出𧰼郡鐔城西入東注江
入下雋西合洞庭中贑水出聶都東山東北注江入彭澤
西泗水出吳東北而南西南過湖陵西而東南注東海

入淮隂北鬱水出𧰼郡而西南注南海入須陵東南
肄水出臨晉西南而東南注海入番隅西潢水出桂陽西北山東南注肄水入敦浦西
洛水出洛西山東北注河入成臯之西汾水出上窳北而西南注河入皮氏南
沁水出井陘山東東南注河入懷東南濟水出共山南東丘絶鉅鹿澤注渤海入齊琅槐東北潦水出衛臯東東
南注渤海入潦陽
虖沲水出晉陽城南而西至陽曲北而東注渤海入越章武北漳水出山陽東東注渤海入章武南　山海經卷十三

欽定四庫全書
　山海經卷十四
　　　　　　　　　　　　　晉　郭璞　撰
　　大荒東經
東海之外大壑少昊之國
少昊孺帝顓頊於此棄其琴瑟有甘山者甘水出焉生甘淵大荒東南隅有山名皮母地丘

東海之外大荒之中有山名曰大言日月所出有波谷
山者有大人之國
有大人之市名曰大人之堂有一大人踆其上張其兩耳有小人國名靖人有神
人面獸身名曰犁􁠸之尸有潏山楊水出焉有蒍國黍食使四鳥虎豹熊羆
大荒之中有山名曰合虚日月所出有中容之國帝俊
生中容中容人食獸木實
使四鳥豹虎熊羆
有東口之山有君子之國其人衣冠帶劔有司幽之國帝俊生晏龍晏龍生司幽司幽生思士不
妻思女不夫食黍食獸是使四鳥有大阿之山者
大荒中有山名曰眀星日月所出
有白民之國帝俊生帝鴻帝鴻生白民白民銷姓黍食
使四鳥虎豹熊羆
有青丘之國有狐九尾有柔僕民是維嬴土
之國有黑齒之國帝俊生黑齒姜姓黍食使四
鳥有夏州之國有盖余之國有神人八首人面虎身十
尾名曰天吳大荒之中有山名曰鞠陵于天東極離瞀日月所出名曰折丹東方曰折來風曰俊䖏東極以出入風
東海之渚中有神人面鳥身珥兩黄蛇踐両黄
蛇名曰禺䝞黄帝生禺􁨳禺􁨳生禺京禺京處北
海禺􁨳處東海是惟海神有招揺山融水出焉有國曰𤣥股黍食使四鳥
有困民國勾姓而食有人曰王亥兩手操鳥方食其頭
王亥託於有易河伯㒒牛有易殺王亥取㒒牛河念有易有易潛出為國

於獸方食之名曰揺民帝舜生戲戲生揺民海
内有兩人名曰女丒女丑有大蟹大荒之中有山名曰孽揺頵羝上有扶木柱三百里其
葉如芥有谷曰温源谷湯谷上有
扶木一日方至一日方出皆載于烏有神人面犬耳獸身珥兩青蛇名曰奢比尸有五彩

之鳥相鄉棄沙惟帝俊下友帝下兩壇彩鳥
是司大荒之中有山名曰猗天蘓門日月所生有壎民之國
有綦山又有揺山有䰝山又有門戸
山又有盛山又有待山有五彩之鳥
東荒之中有山名曰壑明俊疾日月所出有中容之國
東北海外又有三青馬三騅甘華爰有遺玉
三青鳥三騅視肉甘華甘柤百榖所在
有女和月母之國有人名曰􁁜北方曰􁁜來之風曰
􁀙是處東極隅以止日月使無相間出没司
其短長大荒東北隅中有山名曰凶犁土丘應龍處南極殺蚩尤與夸父不得復上故下數
旱旱而為應龍之狀乃得大雨東北中有流波山入海七千里其上有獸狀如牛蒼身

而無角一足出入水則必風雨其光如日月其聲如雷
其名曰䕫黄帝得之以其皮為鼓橛以雷獸之骨聲聞五百里以威天下
　山海經卷十四

欽定四庫全書
　山海經卷十五
　　　　　　　　　　　　　晉　郭璞　撰
　　大荒南經
南海之外赤水之西流沙之東有獸左
右有首名曰䟣踼有三青獸相并名曰雙雙
有阿山者南海之中有汜天之山赤水窮焉
赤水之東有蒼梧之野舜與叔均之所塟也爰有文貝離俞􁀙久鷹賈委維熊羆𧰼虎豹狼視肉
有滎山滎水出焉黑水之南有𤣥蛇食麈有巫山者西有黄鳥帝藥八齋黄鳥於巫山
司此𤣥蛇大荒之中有不庭之山滎水窮焉有人三身帝俊妻娥
皇生此三身之國姚姓黍食使四鳥有淵

四方四隅皆逹北屬黑水南屬大荒北
旁名曰少和之淵南旁名曰從淵舜之所浴也
又有成山甘水窮焉有季禺之國顓頊之
子食黍有羽民之國其民皆生毛羽有卵
民之國其民皆生卵大荒之中有不姜之山黑水窮焉又有賈山汔
水出焉又有言山又有登備之山有恝

恝之山又有蒲山澧水出焉又有隗山其西有丹其東有玉又南有山漂水出焉有尾山
有翠山有盈民之國於姓黍食又有人方食木葉
有不死之國阿姓甘木是食大荒之中有山名曰去痓南極果北不成去痓果南海渚中有神人面珥兩青蛇踐兩赤蛇曰不廷胡余

有神名曰因因乎南方曰因乎夸風曰乎民處南極以出入風
有襄山又有重隂之山有人食獸曰季釐帝俊生季釐
故曰季釐之國有緡淵少昊生倍伐倍伐降處緡淵
有水四方名曰俊壇有臷民之國帝舜生無淫降臷處是謂巫臷民巫
臷民朌姓食榖不績不經服也不稼不穡食
也爰有歌舞之鳥鸞鳥自歌鳯鳥自

舞爰有百獸相羣爰處百榖所聚
大荒之中有山名曰融天海水南入焉有人曰鑿齒羿
殺之有蜮山者有蜮民之國桑姓食黍射蜮是食有人方扜弓射黄蛇名
曰蜮人
有宋山者有赤蛇名曰育蛇有木生山上名曰楓木楓
木蚩尤所棄其桎梏是謂

楓木有人方齒虎尾名曰祖狀之尸有小人名曰焦僥之國幾姓嘉榖是食
大荒之中有山名㱙塗之山青水窮焉有雲
雨之山有木名曰欒禹攻雲雨有赤石焉生
欒黄木赤枝青葉羣帝焉取藥有國曰顓頊生伯服食黍有鼬姓之國有苕山
又有宗山又有姓山又有壑山又有陳州山又有東州

山又有白水山白水出焉而生白淵昆吾之師所浴也
有人名曰張𢎞在
海上捕魚海中有張𢎞之國食魚使四鳥有
人焉鳥喙有翼方捕魚於海
大荒之中有人名曰驩頭鯀妻士敬士敬子曰炎融生
驩頭驩頭人面鳥喙有翼食海中魚杖翼而行惟宜芑苣穋楊是食有驩頭之國

帝堯帝嚳帝舜𦵏於岳山爰有文貝離俞􁀙久鷹
賈延維視肉熊羆虎豹朱木赤枝青華𤣥實有申山者
大荒之中有山名曰天臺高山海水入焉
東南海之外甘水之間有羲和之國有女子名曰羲和
方日浴於甘淵羲和者帝俊之妻生十日
有盖猶之山者其上有甘柤枝幹皆赤黄葉白華黒實
東又有甘華枝幹皆赤黄葉有青馬有赤馬名曰三騅
有視肉有小人名曰菌人有南𩔖之山爰有遺
玉青馬三騅視肉甘華百穀所在
　山海經卷十五

欽定四庫全書
　山海經卷十六
　　　　　　　　　　　　　晉　郭璞　撰
　　大荒西經
西北海之外大荒之隅有山而不合名曰不周負子有兩黄獸
守之有水曰寒暑之水水西有濕山水東有幕山有
禹攻共工國山
有國名曰淑士顓頊之子有神十人名曰女
媧之腸化為神處栗廣之野横道而處有人名曰石夷
來風曰韋處西北隅以司日月之長短有五彩之鳥有冠名曰㹥鳥有大澤之
長山有白氏之國
西北海之外赤水之東有長脛之國有西周之國
姬姓食榖有人方耕名曰叔均帝俊生后稷
稷降以百榖稷之弟曰台璽生叔均叔均是代
其父及稷播百榖始作耕有赤國妻氏有雙山
西海之外大荒之中有方山者上有青𣗳名曰柜格之
松日月所出入也
西北海之外赤水之西有先民之國食榖使四鳥有北
狄之國黄帝之孫曰始均始均生北狄有芒山有桂山
有揺山其上有人號曰太子長琴顓頊
生老童老童生祝融
祝融生太子長琴是處榣山始作樂風有五彩鳥三名一曰皇鳥一曰鸞鳥一曰鳯鳥有蟲狀
如莵胷以後者裸不見青如猨狀大荒之中有山名曰豐沮玉門日月所入有靈山巫咸
巫即巫朌巫彭巫姑巫眞巫禮巫抵巫謝巫羅十巫從
此升降百藥爰在西有王母之山壑山海山有沃之國沃
民是處沃之野鳯鳥之卵是食甘露是飲凡其所欲其

味盡存爰有甘華甘柤白桞視肉三騅
璇瑰瑶碧白木琅玕白丹青丹多銀鐡鸞鳥自歌鳯鳥自舞爰有百獸相
羣是處是謂沃之野有三青鳥赤首黑目一名曰大􁌹
一名少􁌹一名曰青鳥有軒轅之臺射者
不敢西嚮射畏軒轅之臺大荒之中有龍山日月所入有三澤水名曰三淖昆吾

之所食也有人衣青以袂蔽面
名曰女丑之尸有女子之國有桃山有䖟山有桂山有于土山有丈夫之國有弇州之山五彩之鳥仰天名曰鳴鳥爰有百樂
歌儛之風有軒轅之國江山之南
棲為吉不壽者乃八百歳西海陼中有神人面鳥身珥兩青蛇踐兩赤蛇名曰弇

茲
大荒之中有山名曰日月山天樞也呉姖天門日月所
入有神人面無臂兩足反屬於頭山名曰嘘顓頊
生老童老童生重及黎帝令重
獻上天令黎卬下地下地是生噎處於西極以行日
月星辰之行次有人反臂名曰天虞有女子方浴月帝俊妻常羲

生月十有二此始浴之有𤣥丹之山有
五色之鳥人面有髪爰有青鴍黄鷔青鳥黄鳥其
所集者其國亡有池名孟翼之攻顓頊之池大荒之中有山名曰鏖鏊鉅日月所入者有獸左
右有首名曰屏蓬有巫山者有壑山者有
金門之山有人名曰黄姖之尸有比翼之鳥有白鳥青
翼黄尾𤣥喙有赤犬名曰天犬其所下者有兵
西海之南流沙之濵赤水之後黑水之前有大山名曰
崑崙之丘有神人面虎身有文有尾皆白處之其下有弱水之淵環之其外有炎火之山投
物輒然有人戴勝虎齒有豹尾
穴處名曰西王母此山萬物盡有

大荒之中有山名曰常陽之山日月所入
有寒荒之國有二人女祭女薎有壽麻之國南嶽娶州山女名曰女䖍女䖍生季格季格生壽麻壽
麻正立無景疾呼無嚮爰有大
暑不可以徃有人無首操戈盾立名曰夏耕之
尸故成湯伐夏桀于章山克之斬耕厥前
耕既立無首走厥咎乃降于巫山
有人名曰呉回竒左是無右臂有盖山之國有𣗳赤皮支幹青葉名曰朱木有一臂民大荒之中有山名曰大荒之山日月所入有人焉三面
是顓頊之子三面一臂三面之人不死是謂大荒之野西南海之

外赤水之南流沙之西有人珥兩青蛇乘兩龍名曰夏
后開開上三嬪于天得九辯與九歌以下
此穆天之野高二千仭開焉得始歌九招有互人之國炎帝之孫名曰靈恝靈
恝生互人是能上下于天有魚偏枯名曰魚婦
顓頊死即復蘓風道北來天乃大水泉
蛇乃化為魚是謂魚婦顓頊
死即復蘓有青鳥身黄
赤足六首名曰􁔀鳥有大巫山有金之山西南大荒
之中隅有徧勾常羊之山

　山海經卷十六

欽定四庫全書
　山海經卷十七
　　　　　　　　　　　　　晉　郭璞　撰
　　大荒北經
東北海之外大荒之中河水之間附禺之山帝顓頊與
九嬪葬焉爰有􁀙久文貝離俞鸞鳥凰鳥大
物小物有青鳥琅鳥𤣥鳥黄鳥虎豹熊羆黄蛇視
肉璿瑰瑶碧皆出衛於山丘方圓三百里丘南

帝俊竹林在焉大可為舟竹南有赤
澤水名曰封淵有三桑無枝丘西有沉
淵顓頊所浴
有胡不與之國烈姓黍食
大荒之中有山名曰不咸有肅愼氏之國
有蜚蛭四翼有蟲獸首蛇身名曰琴蟲
有人名曰大人有大人之國釐姓黍食有大青蛇
黄頭食麈有榆山有鯀攻程州之山大荒之中有山名曰衡天有先民之山有槃木千里有叔歜國顓頊之子黍食使四鳥虎豹熊羆
有黑蟲如熊狀名曰猎猎有北齊之國姜姓使
虎豹熊羆

大荒之中有山名曰先檻大逢之山河濟所入海北注
焉其西有山名曰禹所積石有陽山
者有順山者順水出焉
有始州之國有丹山有大澤方千里羣鳥所解有毛民之國依姓食黍使四鳥禹生均國均國生役采
役采生修鞈修鞈殺綽人帝念之潛為之國
是此毛民
有儋耳之國任姓禺號
子食榖北海之渚中有神人面鳥身
珥兩青蛇踐兩赤蛇名曰禺彊
大荒之中有山名曰北極天櫃海水北注焉有神九
首人面鳥身名曰九鳯又有神衘蛇操蛇其狀虎首人
身四蹄長肘名曰彊良
大荒之中有山名曰成都載天有人珥兩黄蛇把兩黄
蛇名曰夸父后土生信信生夸父夸父不量力欲追日
景逮之於禺谷將飲河而不足也將走大
澤未至死于此應龍已殺蚩尤又殺夸父乃去南方處
之故南方多雨又有無膓之國是任姓無繼子食魚共工臣名曰相繇九首蛇身自環食于九土其所歍所尼
即為源澤不辛乃苦百獸莫能處禹湮洪水殺相繇其血腥臭不可生榖
其地多水不可居也禹湮之三仭三沮乃以為池羣帝是因以為臺在崑崙之北有岳之山㝷竹生焉大荒之中有山名曰不句海水入焉有係昆之山者有
共工之臺射者不敢北嚮有人衣青衣名曰黄帝
女魃蚩尤作兵伐黄帝黄帝乃令應龍攻之冀

州之野應龍畜
水蚩尤請風伯雨師縱大風雨黄帝乃下天女曰魃雨
止遂殺蚩尤魃不得復上所居不雨叔均言之帝
後置之赤水之北叔均乃為田祖魃
時亡之所欲逐之者令曰神北行先除水道
决通溝瀆有人方食魚名曰深目民之國昐姓食魚
有鍾山者有女子衣青衣名曰赤水女子獻大荒之中有山名曰融父山順水入焉有人名曰犬戎
黄帝生苖龍苖龍生融吾融吾生弄明弄明生白
犬白犬有牝牡是為犬戎肉食有赤獸馬狀無
首名曰戎宣王尸有山名曰齊州之山君山鬵山鮮野山魚山有人一
目當面中生一曰是威姓少昊之子食黍有繼無民繼
無民任姓無骨子食氣魚
西北海外流沙之東有國曰中䡢顓頊之子食黍有國
名曰頼丘有犬戎國有神人面獸身名曰犬戎
西北海外黑水之北有人有翼名曰苖民顓頊生
驩頭驩頭生苖民苖民釐姓食肉有山名曰章山
大荒之中有衡石山九隂山泂野之山上有赤𣗳青葉
赤華名曰若木有牛黎之國有人無
骨儋耳之子西北海之外赤水之北有章尾山有神人面蛇身而赤

直目正乘其暝乃晦其視乃明不食不寢不息風雨是謁是燭九隂是謂燭龍
　山海經卷十七

欽定四庫全書
　山海經卷十八
　　　　　　　　　　　　　晉　郭璞　撰
　　海内經
東海之内北海之隅有國名曰朝鮮天毒其人水居偎
人愛之西海之内流沙之中有國名曰壑市
西海之内流沙之西有國名曰氾葉流沙之西有鳥山者三水出焉爰有黄金璿
瑰丹貨銀鐵皆流于此中又有淮山好水
出焉
流沙之東黑水之西有朝雲之國司彘之國黄帝妻雷
祖生昌意昌意降處若水
生韓流韓流擢首謹耳
人面豕喙麟身渠股豚止

取淖子曰阿女生帝顓頊流沙之東黑水之間有山名不死之山華山青水
之東有山名曰肇山有人名曰柏高柏高上下
於此至于天西南黑水之間有都廣之野后稷葬焉爰有膏菽膏稻膏黍膏稷百榖自生冬夏播琴鸞鳥自歌鳯鳥自儛靈壽實華草木所聚

爰有百獸相羣爰處此草也冬夏不死
南海之内黑水青水之間有水名曰若木若水出
焉有禺中之國有列襄之國有靈山有赤蛇在木上名
曰蝡蛇木食有鹽長之國有人焉鳥首名曰鳥氏有
九丘以水絡之名曰陶唐之丘有叔得之丘
孟盈之丘昆吾之丘黑白之丘赤望
之丘參衛之丘武夫之丘神民之丘有

木青葉紫莖𤣥華黄實名曰建木百仭無枝有九欘下有九枸其實如麻其葉如􁁬大皥爰過黄帝所為有窫窳龍首是食人有青獸人面名曰猩猩
西南有巴國大皥生咸鳥咸鳥生乘釐乘釐生後
照後照是始為巴人有國名曰流黄辛氏其
域中方三百里其出是塵土有巴遂山澠水出焉

又有朱卷之國有黑蛇青首食𧰼南方有贑巨人人面長臂黑身有毛反踵見人
笑亦笑唇蔽其面因即逃也又有黑人虎首鳥足兩手
持蛇方啗之
有羸民鳥足有封豕有人曰苖民有
神焉人首蛇身長如轅左右有首衣紫衣
冠旃冠名曰延維人主得而饗食之伯天下有鸞鳥自歌鳯鳥自儛鳯鳥首文

曰德翼文曰順膺文曰仁背文曰義見則天下和又有青獸如莵名曰􁁉狗有翠鳥有孔鳥南海之内有衡山有􁑚山有桂山有山名三天子之都南方蒼梧之丘蒼梧之淵其中有九嶷山舜之所塟
在長沙零陵界中北海之内有蛇山者蛇水出焉東入于海有五彩之
鳥飛蔽一鄉名曰翳鳥
又有不距之山巧倕葬其西北海之内有反縛盗械帶戈常倍之佐名曰相顧之尸
伯夷父生西岳西岳生先龍先龍是始生氐
羌氐羌乞姓北海之内有山名曰幽都之山黑水出焉其上有𤣥鳥
𤣥蛇𤣥豹𤣥虎𤣥孤蓬尾有大𤣥之山有𤣥丘之民有大幽之國有赤脛之民
有釘靈之國其民從膝已下有毛馬蹄善走炎帝之孫伯陵伯陵同吳權之妻阿女縁婦縁婦孕三年是生鼓延殳始為侯鼓延是始為鍾為樂風黄帝生駱明駱明生白馬白馬是為鯀帝俊生禺號禺號生淫梁淫梁生番禺是
始為舟番禺生奚仲奚仲生吉光吉光是

始以木為車少皥生般
般是始為弓矢帝俊賜羿彤弓素矰以
扶下國羿是始去恤下地之百艱帝俊生晏龍晏龍是為琴瑟帝俊有子八人是始為歌舞帝俊生三身
三身生義均義均是始為巧倕是始作下民百巧后稷
是播百榖稷之孫曰叔均是始作牛耕大比赤隂

是始為國禹鯀是始布土均定九州炎帝之妻赤水之子聽訞生炎居炎居生節
並節並生戲器戲器生祝融祝融降處於江
水生共工共工生術器術器首方顚是復土穰以
處江水共工生后土后土生噎鳴噎鳴生歳十
有二洪水滔天鯀竊帝之息壤
以堙洪水不待帝命帝令

祝融殺鯀于羽郊鯀復生禹帝乃命禹卒布土以定九州　山海經卷十八
