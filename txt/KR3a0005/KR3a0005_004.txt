匈奴竊料匈奴控弦大率六萬騎五口而出介卒一人五六三十此即户口三十萬耳未及漢千石大縣也而敢歲言侵盜屢欲亢禮妨害帝義甚非道也陛下何不使能者一試理此將爲陛下以耀蟬之術振之爲此立一官置一吏以主匈奴誠能此者雖以千石居之可也陛下肯聽其事計設令中國日治匈奴日危大國大富匈奴適亡吒犬馬行理勢然也將必以匈奴之衆為漢臣民制之令千家而爲一國列處之塞外自隴西延安至遼東各有分地以衛邉使備月氏灌窳之變皆属之其置郡然後罷戎休邉民天下之兵帝之威徳内行外信四荒恱服則愚臣之志快矣不然帝威不遂心與嘿嘿竊聞匈奴當今遂羸此其示武昧利之時也而建隆義渠東胡諸國又頗來降以臣之愚匈奴動疑將一材而出竒厚贄以責漢不大興不已旁午走急數十萬之衆積於北方天下安得食而饋之臨事而重困則難爲工矣陛下何不蚤圖建國者曰匈奴不敬辭言不順負其衆庶時爲寇盜撓邉境擾中國數行不義爲我狡猾爲此奈何對曰臣聞彌國戰智王者戰義帝者戰徳故湯祝網而漢隂降舜舞于羽而三苖服今漢帝中國也宜以厚徳懐服四夷舉明義博示逺方則舟車之所至人迹之所及莫不爲畜又且孰敢㤋然不承帝意陛下爲臣建三表設五餌以此與單于争其民則下匈奴猶振槁也夫無道之人何宜敢捍此其乆陛下肯幸用臣之計臣且以事勢諭天子之言使匈奴大衆之信陛下也爲通言耳必行而弗易夢中許人覺且不背其信陛下已諾若日出之灼灼故聞君一言雖有微逺其志不疑仇讐之人其心不殆若此則信諭矣所孤莫不行矣一表臣又且以事勢諭陛下之愛令匈奴之自視也苟胡面而我状者其自以爲見愛於天子也猶若子之遌慈母也若此則愛諭矣一表臣又且諭陛下之好令胡人之自視也苟其校之所長與其所二一可當天子之意若此則好諭矣一表愛人之状好人之技仁道信為大操帝義也愛好有實已諾可期十死一生彼必將至此謂三表凡賞於國此不可以均賞均則國􁏛而尚薄不足以動人故善賞者踔之駮轢之從而時厚之令視之足見也誦之足語也乃可傾一國之心陛下幸聽臣之計則臣有餘財匈奴之來者家長已上固必衣繡家少者必衣文錦將為銀車五乘大雕畫之駕四馬載緑盖從数騎御驂乘且雖單于之出入也不輕都此矣令匈奴降者時時得此而賜之耳一國聞之者見之者希心而相告人冀幸以爲吾至亦可以得此將以壊其目一餌匈奴之使至者若大降者也大衆之所聚也上必有所召賜食焉飯物故四五盛羙胾䐗炙肉具醢醢方數尺於前令一人坐此胡人觀欲者固百數在旁得賜者之喜也且笑且飯味皆所嗜而所未嘗得也今來者時時得此而饗之耳一國聞之者見之者垂洟而相告人徐憛其所自以吾至亦將得此將以此壊其口一餌降者之傑也若使者至也上必使人有所召客焉令得召其知識胡人之欲觀者勿禁令婦人傳白墨黒繡衣而侍其堂者二十三十人或薄或揜為其胡戯以相飯上使樂府幸假之但樂吹簫皷鞀倒挈面者更進舞者踰者時作少間擊皷舞其偶人莫時乃爲戎樂携手胥彊上客之後婦人先後扶侍之者固十餘人令使者降者時或得此而樂之耳一國聞之者見之者希旴相告人人忣忣唯恐其後來至也將以此壊其耳一餌凡降者陛下之所召幸若所以約致也陛下必有時有所富必令北有髙堂䆳宇善厨䖏大囷京厩有編馬庫有陣車奴婢諸嬰兒畜生具令此時大具召胡客饗胡使上幸令官助之具假之樂令此其居處樂虞囷京之畜畜皆過其故王慮出其單于或時時賜此而爲家耳匈奴一國傾心而冀人人忣忣惟恐其後來至也將以此壊其腹一餌於來降者上必時時而有所召幸拊循而後得入官夫胡大人難親也若上扵故嬰兒召貴人子好可愛者上必召幸大數十人爲此繡衣好閼且出則從則更侍上即饗胡人也大榖抵也客胡使也功士武士固近侍傍胡嬰兒得近侍側故貴人更進得佐酒前上乃幸自御此薄使付酒錢時人偶人爲間則出繡衣具帶服賔餘時以賜之上即幸拊胡嬰兒擣遒之戯弄之乃授炙幸自啗之出好衣閑且自爲贑之上起胡嬰兒或前或後胡貴人既得奉酒出則服衣佩綬貴人而立扵胡令數人得此而居耳一國聞者見者希旴而欲人人忣忣惟恐其後來至也將以此壊其心一餌故牽其耳牽其目牽其口牽其腹四者已牽又引其心安得不來下胡抑抎也此謂五餌若夫大變之應大約以權决塞因宜而行不可豫形尊翁主重相室多其長吏衆門大夫皆謀士也必足之財且用吾人且用其尊觀其限窺其謀中外符節適拘也夫或人且安得乆捍若此故三表已諭五餌既明則匈奴之中乖而相疑矣使單于寢不聊寐飯失其口禆劒挾弓而蹲穹廬之隅左視右視以爲盡仇也彼其群臣雖欲毋走若虎在後衆欲無來恐或軒之此謂勢然其貴人之見單于猶迕虎狼也其南靣而歸漢也猶弱子之慕慈母也其衆人之見將吏猶噩迀仇讎也南郷而欲走漢猶水流下也將軍單于無臣之使無民之守夫惡得不係頸稽顙請歸陛下之義哉此謂戰徳彼匈奴見畧且引衆而逺去連此有數夫關市者固匈奴所犯滑而深求也願上遣使厚與之和以不得已許之大市使者反因扵要險之所多爲鑿開衆而延之關吏卒使足以自守大每一關屠沽者賣飯食者羔臛膹炙者每物各一二百人則胡人著扵長城下矣是王將彊北之必攻其王矣以匈奴之飢飯羮啗膹肉喗澦多飯酒此則亡竭可立待也賜大而愈飢財盡而愈困漢者所希心而慕也則匈奴貴矣以其千人至者顯其二三以其萬人至者顯其十餘人夫顯榮者招民之機也故逺期五嵗近期三年之内匈奴亡矣此謂徳勝曰建三表明五餌盛資翁主禽敵國而后止費至多也惡得財用而足之對曰請吾敢費御府誅金尺帛然而臣有餘資問曰何以對曰國有二族方亂天下甚扵匈奴爲之邉患也使上下踳逆天下窽貧盜賊罪人蓄積無已此二族爲宗也上去二族弗使亂國天下治富矣臣賜二族使崇匈奴過足言者或曰天子不怵人民悹之曰苟或非天子民尚豈天子也詩曰普天之下莫非王土率土之濵莫非王臣王者天子也苟舟車之所至人迹之所及雖蠻貊戎狄孰非天子之所作也而慉渠頗率天子之民以不聼天子則慉渠大罪也今天子自為懐其民天子之理也豈有怵人之民哉勢卑匈奴侵甚侮甚遇天子至不敬也爲天下患至無已也以漢而歳致金絮繒綵是入貢軄於蠻夷也顧爲戎人爲諸侯也勢既卑辱而禍且不息長此何窮陛下胡忍以帝皇之號持居此賔竊料匈奴之衆不過漢一千石大縣以天下之大而困扵一縣之正甚竊為執事羞之陛下有意胡不使臣一試理此夫胡人扵古小諸侯之所銍權而服也奚宜敢悍若此以臣爲属之官以主匈奴因幸行臣之計半嵗之内休屠飯失其口矣少假之間休屠繫頸以草膝行頓顙請歸陛下之義唯上財幸而後復罷履属國之官臣賜歸伏田廬不復洿末廷則忠臣之志快矣今不獦猛敵而獦田彘不慱反寇而搏蓄莧所獦得毋小所摶得毋急乎繁細虞不圖大患非所以爲安淮難一竊恐陛下接王淮南子曽不與如臣者孰計之也淮南王來入赴千乘之君陛下爲頓顙謝罪皇太后之前淮南王曽不醮讓敷留之罪無加身者舍人横制等室之門陛下追而赦之吏曽不捕王人扵天子國横行不􁍿而無譴乃賜美人多載黄金而歸侯邑之在其國者畢從之佗所陛下扵淮南不可謂薄矣然而淮南王天子之法咫蹂促而弗用也皇帝之令咫批傾而不行天下孰不知天子選功臣有識者以爲之相吏王堇不踏蹴而逐耳無不稱病而走者天下弗知日接持怨言以誹謗陛下之爲皇太后之餽賜逆聊而不受天子使者奉詔而弗得見僵卧以發詔書天下孰不知聚罪人竒狡少年通棧竒之徒啓章之等而謀爲東帝天下孰弗知淮南王罪已明陛下赦其死罪觧之金道以爲之神其人自病死陛下何負天下大指孰能以王之死爲不當陛下無負也如是咫淮南王罪人之身也淮南王罪人之子也奉尊罪人之子適足以負謗扵天下耳無觧細扵前事且也人不肉爲心則已若以肉爲心人之可知也今淮南子少壮聞父辱壯是立咫焉泣洽矜卧咫泣交項腸至腰肘如繆維耳豈能湏㬰忘哉是而不知是非人也陛下制天下之命而淮南王至如此極其子舍陛下而更安所歸其怨爾特曰勢未便事未發舍亂而不敢言若誠其心豈能忘陛下哉白公勝所爲父報仇者報大父與諸伯父叔也令尹子西司馬子綦皆親群父也無不盡傷昔者白公之爲亂也非欲取國伐主也爲發憤快志爾故欲皆首以衝仇人之匈固爲要俱穈而已耳固非冀生也今淮南王雖小黥布用之耳漢存特幸耳夫擅仇足以危漢之資於䇿安便雖割而爲四四子一心未異也豫讓爲智伯報趙襄子五起而不取者無他資力少也子胥之報楚也有呉之衆也白公成亂也有白公之衆也闔閭故然使鱄諸刺呉王僚燕太子丹富故然使荆軻殺秦王政今陛下將尊不億之人予之衆積之財此非有白公子胥之報於廣都之中者即疑有鱄諸荆軻起两柱之間其䇿安便哉此所謂假賊兵爲虎翼者也願陛下留意計之無蓄禹有十年之蓄故免九年之水湯有十年之積故勝七歳之旱夫蓄積者天下之大命也苟粟多而財有餘何饗而不濟以攻則取以守則固以戰則勝懐柔附逺何招而不至管子曰倉廩實知禮節衣食足知榮辱民非足也而可治之者自古及今未之嘗聞古人曰一夫不耕或爲之飢一婦不織或爲之寒生之有時而用之無度則物力必屈古之爲天下者至悉也故其蓄積足恃今背本而以末食者甚衆是天下大殘從生之害者甚盛是天下之大賊也汰流淫佚侈靡之俗日以長是天下之大崇也殘賊公行莫之或止大命貶敗莫之振救何計者也事情安所取生之者甚少而靡之者甚衆天下之勢何以不危漢之爲漢幾四十歳矣公私之積猶可哀痛也故失時不雨民且狼顧矣歳惡不入請賣鬻子既或聞耳矣安有爲天下阽危若此而上不驚者世有之飢荒天下之常也禹湯被之矣即不幸有方二三千里之旱國何以相恤卒然邉境有急數十日百萬之衆聚國何以餽之矣兵旱相乘天下大屈勇力聚者徒而横擊罷矣夫嬴老易子孫而齩其骨故法未必通也逺方之疑者並舉而争起矣爲人上者乃試而圗之豈将有及乎可以爲富安天下而直以爲此廪廪也竊爲陛下惜之王制曰國無九年之蓄謂之不足無六年之蓄謂之急無三年之蓄國非其國也其王制若此之廹也陛下柰何不使吏計所以爲此可以流涕者又是也鑄錢遷者竊聞吏復鑄錢者民人抵罪多者一縣百數中者十數家属知識及吏之所疑繫囚榜笞及犇走者類甚不少僕未之得驗然其刑必然抵禍罪者固乃始耳此無息時事甚不少扵上大不便願陛下幸無忽法使天下公得顧租鑄錢鑄錢之情非殽鈆鐡及石雜銅也不可得嬴而殽之甚微又易爲無異鹽羹之易而其利甚厚張法雖公鑄金賜而鑄者情必奸偽也名曰顧租公鑄法也而實皆黥罪也有法若此上將何賴焉夫事有召禍而法有起奸今令細民操造弊之勢各隱親其家而公鑄作因欲禁其大利微聊雖黥罪日報其勢不止民理然也夫白著以請之則吏随而揜之爲民設阱孰積扵是上弗蚤圖之民勢且盡矣曩禁鑄錢死罪積下今公鑄錢黥罪積下雖少異乎未甚也民方䧟溺上弗且救乎且世民用錢縣異而郡不同或用輕錢百加若干輕小異行或用重錢平稱不受法錢不立將使天下操權族而吏急而壹之乎則吏煩苛而民弗任且力不能而勢不可施縱而弗苛乎則郡縣異而肆不同小大異同錢文大亂夫苟非其術則何饗而可哉夫農事不爲而采銅日煩釋其耒耨冶鎔鑪炭奸錢日繁正錢日亡善人怵而爲奸邪愿民䧟而之刑僇黥罪繁積吏民且日闘矣少益扵今將甚不祥柰何而忽國知患吏必議曰禁之不得其術其傷必大何以圉之令禁鑄錢錢必還重四錢之粟必還二錢耳重則盜鑄錢如雲而起則棄市之罪又不足以禁矣姦不勝而禁法數潰難言已大事也乆亂而弗蚤振恐不稱陛下之明凡治不得應天地星辰有動非小故也或累王徳陛下不可以怠方今始伏望可善圖也新書卷第四終