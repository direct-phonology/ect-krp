梁太傅賈誼撰禮昔周文王使太公望傅太子發嗜鮑魚而公弗與太公曰禮鮑魚不登扵爼豈有非禮而可以飬太子哉尋常之室無奥剽之位則父子不别六尺之輿無左右之義則君臣不明尋常之室六尺之與處無禮即上下踳逆父子悖亂而况其大者乎故道德仁義非禮不成教訓正俗非禮不備分爭辯訟非禮不决君臣上下父子兄弟非禮不定宦學事師非禮不親班朝治軍莅官行法非禮威嚴不行禱祠祭祀供給鬼神非禮不誠不荘是以君子恭敬撙節退讓以明禮禮者所以固國家定社稷使君無失其民者也主臣禮之正也威徳在君禮之分也尊卑大小強弱有位禮之數也禮天子愛天下諸侯愛境内大夫愛官属士庶各愛其家失愛不仁過愛不義故禮者所以守尊卑之經彊弱之稱者也禮天子適諸侯之宫諸侯不敢自阼階者主之階也天子適諸侯諸侯不敢有宫不敢爲主人禮也君惠臣忠父慈子孝兄愛弟敬夫和妻柔姑慈婦聽禮之至也君惠則不属臣忠則不貳父慈則教子孝則恊兄愛則友弟敬則順夫和則義妻柔則正姑慈則從婦聽則婉禮之質也禮者臣下所以承其上也故詩云一發五豝吁嗟乎騶虞騶者天子之囿也虞者囿之司獸者也天子佐輿十乗以明貴也二牲而食以優飽也虞人翼五豝以待一發所以復中也人臣扵是所尊敬不敢以節待敬之至也甚尊其主敬慎其所掌職而志厚盡矣作此詩者以其事深見良臣順下之志也者可以義矣故其嘆之也長曰于嗟乎雖古之善爲人臣者亦若此而巳禮者所以節義而没不還故饗飲之禮先爵於卑賤而后貴者始差殽膳下浹而樂入始奏觴不下徧君不賞差殽不下浹上不舉樂故禮者所以恤下也由余曰乾肉不腐則左右親苞苴時有筐篚時至則群臣附官無蔚藏腌陳時發則載其上詩曰投我以木瓜報之以瓊琚匪報也永以爲好也上少投之則下以軀償矣弗敢謂報願長以爲好古之蓄其下者其施報如此國無九年之蓄謂之不足無六年之蓄謂之急無三年之蓄國非其國也民三年耕必餘一年之食九年而餘三年之食三十歳相通而十年之積雖有凶旱水溢民無飢饉然後天子備味而食日舉以樂諸侯食珍不失鍾皷之縣可使樂也者上下同之故禮國有飢入人主不飱國有凍入人主不裘報囚之日人主不舉樂歳凶糓不登䑓扉榭徹于侯馬不食糓馳道不除食减膳饗祭有闕故禮者自行之義養民之道也受計之禮主所親拜者二聞生民之數則拜之詩曰君子樂胥受天子祐胥者相也祐大福也夫憂民之憂者民必憂其憂樂民之樂者民亦樂其樂與士民若此者受天之福矣禮聖王之於禽獸也見其生不忍見其死聞其聲不甞其肉隱弗忍也故逺庖厨仁之至也不合圍不掩群不射宿不涸澤豺不祭獸不田獵獺不祭魚不設網罟鷹隼不鷙睢而不逮不出植羅草木不零落斧斤不入山林昆蟲不蟄不以火田不麛不卯不刳胎不夭魚肉不入廟門鳥獸不成毫毛不登庖厨取之有時用之有節則物莫多湯曰昔蛛蝥作罟不髙順不用命者寕丁我網其憚害物也如是詩曰王在靈囿麀鹿攸伏麀鹿濯濯白鳥皜皜王在靈沼於仞魚躍言徳至也聖主所以在魚鼈禽獸猶得其所况於人民乎故仁人行其禮則天下安而方理得矣逮至徳渥澤洽調和大暢則天清徹地富煴物時熟民心不挾詐賊氣脉淳化攫齧摶拏之獸鮮毒蠚猛蚄之䖝密毒山不蕃草木少薄矣鑠乎大仁之化也容經志有四興朝廷之志淵然淸以嚴祭祀之志諭然思以和軍旅之志惟然愠然精以厲䘮紀之志漻然㵞然憂以湫四志形中四色發外維如志色之淫容有四起朝廷之容師師然翼翼然整以敬祭祀之容遂遂然粥粥然敬以婉軍旅之容湢然肅然固以猛䘮紀之容怮然懾然若不還容淫視有四則朝廷之視端㳅平衡祭祀之視視如有将軍旅之視固植虎張䘮紀之視下㳅垂綱是淫言有四術言敬以朝廷之言也文言有序祭祀之言也屏氣折聲軍旅之言也言若不足䘮紀之言也固願正視平肩正背臂如抱皷足間二寸端面攝纓端股整足體不揺肘曰經立因以磬曰共立因以磬哲曰肅立因以垂佩曰早立立容坐以經立之胻不差而足不跌視平衛曰經坐微俯視尊者之膝曰共坐仰首視不出尋常之内曰肅坐廢首低肘曰卑坐坐容行以微磬之容臂不揺掉肩不上下身似不則從然而任行容趨以㣲磬之容飄然翼然肩状若㳅足如射箭趨容旋以微磬之容其始動也穆如驚倐其固復也旄如濯絲跘旋之容跪以㣲磬之容揄右而下進左而起手有抑揚各尊其紀跪容拜以磬折之容吉事上左凶事上右隨前以舉項衡以下寧逺無遲背項之状如屋拜容拜而未起伏容坐乗以經坐之容手撫式視五旅欲無顧顧不過轂小禮動中禮式大禮下坐車之容立乗以經立之容右持綏而左臂詘存劒之緯欲顧顧不過轂小禮據中禮式大禮下立車之容禮介不拜兵車不式不顧不言反抑式以應武容也兵車之容若夫立而技坐而蹁體怠懈志驕傲䟃視數顧容色不比動静不以度妄咳唾疾言嗟氣不順皆禁也古者年九歳入就小學蹍小節焉業小道焉束髮就大學蹍大節焉業大道焉是以邪放非辟無因入之焉諺曰君子重襲小人無由入正人十倍邪辟無由來古之人其謹於所近乎詩曰芃芃棫樸薪之槱之濟濟辟王左右趨之此言左右日以善趨也古者聖王居有法則動有文章位執戒輔鳴玉以行佩玉也上有䨇珩下有䨇璜衝耳捍珠以細其間琚瑀以顇之行以采薺趨以肆夏歩中規折中矩登車則馬行而鸞鳴鸞鳴而和應聲曰和則敬故詩曰和鳴噰噰萬福攸同言動以紀度則萬福之所聚也故曰明君在位可畏施舎可愛進退可度周旋可則容貌可觀作事可法徳行可象聲氣可樂動作有文言語有章以承其上以接其等以臨其下以畜其民故爲之上者敬而信之等者親而重之下者畏而愛之民者肅而樂之是以上下和恊而士民順一故能宗揖其國以藩衛天子而行義足法夫有威而可畏謂之威有儀而可象謂之文富不可爲量多不可爲數故詩曰威儀棣棣不可選也棣棣富也不可選衆也言接君臣上下父子兄弟内外大小品事之各有容志也子贛由其家來謁於孔子孔子正顔舉杖磬折而立曰子之大親母乃不寧乎敢杖而立曰子之兄弟亦得無恙乎曵杖倍下行曰妻子家中得母病乎故身之倨两手之髙下顔色聲氣各有宜稱所以明尊卑别踈戚也子路見孔子之背磬折舉哀曰唯由也見孔子聞之曰由也何以遺亡也故過猶不及有餘猶不足也語曰沉乎明王執中履衡言秉中適而據乎宜故威勝徳則淳徳勝威則施威之與徳文若繆纒且畏且懐君道正矣質勝文則野文勝質則史文質彬彬然後君子龍也者人主之辟也亢龍徃而不返故易曰有悔悔者凶也潜龍入而不能出故曰勿用勿用者不可也龍之神也其惟兹龍乎能與細細能與巨巨能與髙髙能與下下吾故曰龍變無常能幽能章故聖人者在小不寳在大不宨狎而不能作習而不能順姚不惛卒不妄饒𥙿不贏迫不自䘮明是審非察中居宜此之謂有威儀古之爲路輿也蓋圜以象天二十八撩以象列宿軫方以象地三十輻以象月故仰則觀天文俯則察地理前視則覩鸞和之聲四時之運顇此輿教之道也人主大淺則知闇太博則業厭二者異同敗其傷必至故師傳之道既羙其施又慎其齊適疾徐任多少造而勿趣稍而勿苦省其所省而堪其所堪故力不勞而身大盛此聖人之化也春秋楚惠王食寒𦵔而得蛭因遂吞之腹有疾而不能食令尹入問曰王安得此疾王曰我食寒𦵔而得蛭念譴之而不行其罪乎是法廢而威不立也非所聞也譴而行其誅則庖宰監食者法皆當死心又弗忍也故吾恐蛭之見也遂吞之令尹避席再拜而賀曰臣聞皇天無親惟徳是輔王有仁徳天之所奉也病不爲傷是昔也惠王之後而蛭出故其乆病心腹之積皆愈故天之視聽不可謂不察衛懿公喜鶴鶴有飾以文繡賦斂繁多而不顧其民貴優而輕大臣群臣或諌則面叱之及翟伐衛㓂挾城蝶矣衛君垂淚而拜其臣民曰㓂迫矣士民其勉之士民曰君亦使君之貴優将君之愛鶴以爲君戰矣我儕棄人也安能守戰乃潰門而出走翟㓂遂入衛君奔死遂䘮其國故賢主者不以草木禽獸妨害人民進忠正而逺邪偽故民順附而臣下爲用今釋人民而愛鳥獸逺忠道而貴優笑反甚矣人主之爲人主也舉錯而不僨者杖賢也今倍其所主而棄其所杖其僨仆也不亦宜乎語曰禍出者禍反惡人者人亦惡之管子曰不行其野不違其馬此違其馬者也鄒穆公有令食鳬鴈者必以粃母敢以粟於是倉母粃而求易於民二石粟得一石粃吏以請曰粃食鴈爲無費也今求粃於民二石粟而易一石粃以粃食鴈則費甚矣請以粟食之公曰去非而所知也夫百姓煦牛而耕曝背而耘苦勤而不敢堕者豈爲鳥獸也哉粟米人之上食也柰何其以養鳥也且汝知小計而不知大㑹周諺曰囊漏貯中而獨弗聞與夫君者民之父母也取倉之粟移之於民此非吾粟乎鳥苟食鄒之粃不害鄒之粟而已粟之在倉與其在民於吾何擇鄒民聞之皆知其私積之公家為一體也楚王欲滛鄒君乃遺之技樂羙女四人穆公朝觀而夕畢以妻死事之孤故婦人年弗稱者弗蓄節於身而弗衆也王輿不衣皮帛御馬不食禾菽無滛僻之事無驕燕之行食不衆味衣不雜采自刻以廣民親賢以定國親民如予鄒國之治路不拾遺臣下順從若手之投心是故以鄒子之細魯衛不敢輕齊楚不能脅鄒穆公死鄒之百姓若失慈父行哭三月四境之鄰於雛者士民鄉方而道哭抱手而憂行酤家不讎其酒屠者罷列而歸傲童不謳歌舂築者不相杵婦女扶珠瑱大夫釋玦靬琴瑟無音朞年而後始復故愛出者愛反福徃者福來易曰鳴鶴在隂其子和之其此之謂乎故曰天子有道守在四夷諸侯有道守在四鄰宋康王時有爵生鸇於城之陬使史占之曰小而生大必伯於天下康王大喜於是㓕滕伐諸侯取淮之地乃愈自信欲覇之亟成故射天笞地伐社稷而焚之曰威服天地鬼神罵國老之諌者爲無頭之棺以視有勇剖傴之背斮朝渉之脛國人大駭齊王聞而伐之民散城不守王乃逃於郳侯之館遂得而死故見祥而爲不可祥反爲福晉文公出畋前驅還白前有大蛇髙若堤横道而處文公曰還車而歸其御曰臣聞祥則迎之見妖則凌之今前有妖請以從吾者攻之文公曰不可吾聞之曰天子夢惡則脩道諸侯夢惡則脩政大夫夢惡則脩官庶人夢惡則脩身若是則禍不至今我有失行而天招以夭我若攻之是逆天命也乃歸齊伯而請於廟曰孤實不佞不能尊道吾罪一執政不賢左右不良吾罪飭政不謹民人不信吾罪三本務不脩以咎百姓吾罪四齊肅不荘粢盛不潔吾罪五請興賢遂能而章徳行善以道百姓母復前過乃退而脩政居三日而夢天誅大蛇曰爾何敢當明君之路文公覺使人視之蛇已魚爛矣文公大說信其道而行之不解遂至於伯故曰見妖而迎以徳妖反爲福也楚懐王心矜好髙人無道而欲有伯王之號鑄金以象諸侯人君令大國之王編而先馬梁王御宋王驂乘周召畢陳滕薛衛中山之君皆象使隨而趨諸侯聞之以爲不宜故興師而伐之楚王見士民爲用之不勸也乃徴役萬人且掘國人之墓國人聞之振動晝旅而夜亂齊人襲之楚師乃潰懐王逃適秦克尹殺之西河爲天下笑此好矜不讓之罪也不亦羞乎齊桓公之始伯也翟人伐燕桓公爲燕北伐翟乃至於孤竹反而燕君使復召公之職桓公歸燕君送桓公入齊地百六十六里桓公問於管仲曰禮諸侯相送固出境乎管仲曰非天子不出境桓公曰然則燕君畏而失禮也寡人恐後世之以寡人能存燕而朝之也乃下車而令燕君還車乃剖燕君所至而與之遂溝以爲境而後去諸侯聞桓公之義口不言而心皆服矣故九合諸侯莫不樂徳扶興天子莫不勸從誠退讓人孰弗戴也二世胡亥之爲公子昆弟數人詔置酒饗群臣召諸子賜食先罷胡亥下陛視群臣陳履状善者因行殘敗而去諸侯聞之莫不大息及二世即位皆知天下之棄也孫叔敖之爲嬰兒也出逰而還憂而不食其母問其故泣而對曰今日吾見两頭蛇恐去死無日矣其母曰今蛇安在曰吾聞見两頭蛇者死吾恐他人又見吾巳埋之也其母曰無憂汝不死吾聞之有隂徳者天報以福人聞之皆諭其能仁也及爲令尹未治而國人信之新書卷第六終