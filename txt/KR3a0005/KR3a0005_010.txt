禮容語下魯叔孫昭聘于宋宋元
公與之燕飲酒樂昭子右坐歌終
而語因相泣也樂祁曰過哉君非
哀所也已而告人曰今兹君與叔
孫其皆死乎吾聞之哀樂而哀樂
皆䘮心也心之精爽是謂魂魄魂
魄已失何以能乆且吾聞之主民
者不可以媮媮必死今君與叔孫
其語皆媮死日不逺矣居六月宋
元公薨間一月叔孫婼卒晋叔向
聘于周發幣大夫及单靖公靖公
享之儉而敬賔禮贈賄同是禮而
從享燕無私送不過郊語說昊天
有成命既而叔向告人曰吾聞之
曰一姓不再興今周有單子以為
臣周其復興乎昔史佚有言曰動
其莫若敬居莫若儉徳莫若讓事
莫若資今單子皆有焉夫宫室下
崇器無䖝鏤儉也身恭除潔外内
肅給敬也燕好享賜雖歡不踰等
讓也賔之禮事稱上而差資也若
是而加之以無私重之以不侈能
辟怨矣居儉動敬禮讓事資而能
辟怨以為卿佐其有不興乎夫天
有成命頌之盛德也其詩曰昊天
有成命二后受之成王不敢康夙
夜基命宥謐謐者寕也億也命者
制令也基者經也勢也夙早也康
安也后王二后文王武王成王者
武王之子文王之孫也文王有大
德而功未就武王有大功而治未
成及成王承嗣仁以臨民故稱昊
天焉不敢怠安蚤興夜寐以継文
王之業布文陳紀經制度設犧牲
使四海之内懿然葆徳各遵其道
故曰承順武王之功奉揚武王之
徳九州之民四荒之國謌謡文武
之烈絫九譯而請朝致貢職以供
祀故曰二后受之方是時也天地
調和神民順億鬼不厲崇民不謗
怨故曰宥謐成王質仁聖哲能明
其先能承其親不敢惰懈以安天
下以敬民人今單子羙說其志也
以佐王室吾故曰周其復興乎故
周平王既崩以後周室稍稍衰弱
不墜當單子之佐政也天子加尊
周室加興晋之三卿郄錡郄犨郄
至從晋厲公㑹諸侯于加陵周單
襄王在㑹晋厲公視逺歩髙郄錡
見單子其語犯郄犨見其語訐郄
至見其語伐齊國佐見其語盡單
襄公告魯成公曰晋将有亂其君
與三郄其當之乎魯侯曰寡人固
晋而彊其君今君曰将有亂敢問
天道人意故也對曰吾非諸史也
焉知天道吾見晋君之容而聼三
郄之語矣殆必有禍矣君子目以
正體足以從之是以觀容而知其
心今晋侯視逺而足髙目不在體
而足不歩目其心必異矣体目不
相從何以能乆夫合諸侯民之大
事也於是觀存亡之徴焉故國将
有福其君歩言視聼必皆得適順
善則可以知德矣視逺曰絶其義
足髙曰棄其徳言爽曰反其信聽
淫曰離其名目以䖏義足以踐徳
口以庇信耳以聼名者矣故不可
不慎也偏亡者有免既亡則國從
之今晋侯無一可焉吾是以云夫
郄氏晋侯之寵人也是族在晋有
三卿五大夫貴矣亦可以戒懼矣
今郄伯之語犯郄叔訐郄季伐犯
則凌人訐則無人伐則揜人有是
寵也而益之以三怨其誰能忍之
齊國武子亦将有禍齊亂國也立
於淫亂之朝而好盡言以暴人過
怨之本也惟善人能受盡言今齊
既亂其能善乎居二年晉殺三卿
明年厲公弑於東門是歳也齊人
果殺國武子詩曰敬之敬之天惟
顯思命不易哉母曰髙髙在上陟
降厥止日監在兹惟予小子不聰
敬止日就月将學有緝熈于光明
佛時仔肩視我顯徳行故弗順弗
敬天下必定志敬而怠人必乗之
嗚呼戒之哉胎教易曰正其本而
萬物理失之毫釐差以千里故君
子愼始春秋之元詩之關雎禮之
冠婚易之乾坤皆愼始敬終云爾
素成謹為子孫婚妻嫁女必擇孝
悌世世有行義者如是則其子孫
慈孝不敢淫暴黨無不善三族輔
之故鳯凰生而有仁義之意虎狼
生而有貪戾之心两者不等各有
其母嗚呼戒之哉無養乳虎将傷
天下故素成胎教之道書之玉版
藏之金櫃置之宗廟以為後世戒
青史氏之記曰古者胎教之道王
后有身十月而就蔞室太師持銅
而御户左太宰持斗而御户右太
卜蓍龜而御堂下諸官皆以其職
御於門内比三月者王后所求音
聲非禮樂則太師撫樂而稱不習
所求滋味者非正味則太宰荷斗
而不敢煎調而曰不敢以侍王太
子太子生而立太師吹銅曰聲中
某太宰曰滋味上某太卜曰命云
某然後為王太子懸弧之禮義東
方之弧以梧梧者東方之草春木
也其牲以雞雞者東方之牲也南
方之弧以柳柳者南方之草夏木
也其牲以狗狗者南方之牲也中
央之弧以桑桑者中央之木也其
牲以牛牛者中央之牲也西方之
弧以棘棘者西方之草也秋木也
其牲以羊羊者西方之牲也北方
之弧以棗棗者北方之草冬木也
其牲以彘彘者北方之牲也五弧
五分矢東方射東方南方射南方
中央射中央西方射西方北方射
北方皆三射其四弧具其餘各二
分矢懸諸國四通門之左中央之
弧亦具餘二分矢懸諸社稷門之
左然後卜王太子名上母取天下
母取於土母取於名山通谷母悖
於郷俗是故君子難知易諱也養
隱之道也正之禮者王太子無羞
臣領臣之子也故謂領臣之子也
身朝王者妻朝后之子朝王太子
是謂臣之子也此正禮胎教也周
妃后姙成王於身立而不跛坐而
不獨䖏不倨雖怒不罵胎教之謂
也成王生仁者養之孝繦之四賢
傍之成王有智而選太公為師周
公為傳前有與計而後有與慮也
是以封於泰山而禪梁父朝諸侯
一天下由此觀之主左右不可不
練也昔禹以夏王而桀以夏亡湯
以殷王而紂以殷亡闔閭以吳戰
勝無敵而夫差以之見禽於越文
公以晋伯而厲公以見殺於匠麗
之宫威王以齊彊於天下而簡公
以殺於檀臺穆公以秦顯名尊號
而二世以刼於望夷之宫其所君
王同而功迹不等者所任異也故
成王䖏襁褓之中朝諸侯周公用
事也靈王五十而弑於沙丘任李
兌也齊桓公得管仲九合諸侯一
匡天下稱為義主失管仲任竪刁
而身死不葬為天下笑一人之身
榮辱具施焉者在所任也故魏有
公子無忌而削地復趙任藺相如
而秦兵不敢出安陵任周瞻而國
獨立楚有申包胥而昭王反復齊
有陳單襄王得其國由此觀之無
賢佐俊士能成功立継絶者未之
有也是以國不務大而務得民心
佐不務多而務得賢者得民心而
民徃之得賢者而賢者歸之文王
請除炮烙之刑而殷民徙湯去張
網者之三面而二垂至越王不遺
乆䖏而呉人服以其所爲順於人
也故同聲則䖏異而相應意合則
未見而相親賢者立於本朝而天
下之士相率而趨之何以知其然
也管仲桓公之讐也鮑叔以爲賢
於桓公七十言說乃聼遂使桓公
除仇讐之心而委之國政焉桓公
垂拱無事而朝諸侯鮑叔之力也
管仲之所以走桓公而無自危之
心者同聲於鮑叔也衛靈公之時
蘧伯玉賢而不用彌子瑕不肖而
任事史鰌忠之數言蘧伯玉而不
聼病且死謂其子曰我即死治䘮
於北堂吾生不能進蘧伯玉而退
彌子瑕不能正君也生不能正君
者死不當成禮死不置屍於北堂
於禮足矣靈公徃弔問其故其子
以父言聞靈公戚然易容而寤矣
立召蘧伯玉而進之召彌子瑕而
退之徙䘮於堂成禮而後去衛國
已治史鰌之力也夫生進賢而退
不肖死且未止又以屍諌可謂忠
不衰矣紂殺王子比干而箕子𬒳
髮而𦍕狂陳靈公殺泄冶而鄧元
去陳以疾徙自是之後殷并於周
陳亡於楚以其殺比干與泄冶而
失箕子與鄧元也燕昭王得郭隗
而鄒衍樂毅自齊魏至於是舉兵
攻齊棲閔王於莒燕度地計衆不
與齊均也然而所以能信意至於
此者由得士故也故無常安之國
無冝治之民得賢者顯昌失賢者
危亡自古及今未有不然者也鑑
所以照形也徃古所以知今也夫
知惡古之所以危亡不務襲迹其
所安存則未有以異何異却走而
求及前人也太公知之故國㣲子
後而封比干之墓夫聖人之於聖
者之死尚如此其厚也况當世存
者乎其弗可失矣立後義古之聖
帝将立世子則帝自朝服升自阼
階上西鄉於妃妃抱世子自房出
東郷太史奉書西上堂當两階之
間北靣立曰世子名曰某者叅聖
帝壇執禮辭命世子曰度大祖大
宗與社稷於子者叅其命妃曰不
敢者再於三命曰謹受命拜而退
太史以告太祝太祝以告太祖太
宗與社稷太史出以太宰太宰以
告州伯命藏之州府凡諸貴已下
至於百姓男女無敢與世子同者
以此防民百姓猶有争為君者夫
執明則民定而出於一道故人皆
争為宰相而不姦為世子非宰相
尊而世子卑也不可以智求不可
以力爭也今以為知子莫如父故
疾死置後者恣父之所以此使親
戚不相親兄弟不相愛乱天下之
紀使天下之俗失開尊敬而不讓
其道莫經於此疾此致後復以驕
長子如此則親戚相愛也兄弟不
争此天下之至義也民之不爭亦
惟學王官國君室也殷湯放桀武
王伐紂此天下之所同聞也為人
臣而放其君為人下而弑其上天
下之至逆也而所以有天下者以
為天下開利除害以義継之也故
聲名稱於天下而傳扵後世隱其
惡而揚其德羙立其功烈而傳之
於乆逺故天下皆稱聖帝至治其
道之下當天下之散亂以強凌弱
衆暴寡智治愚士卒罷弊死於甲
兵老弱騷動不得治產業以天下
之無天子也髙皇帝起於布衣而
兼有天下臣萬方諸侯為天下辟
興利除害寝天下之兵天下之至
徳也而天下莫能明髙皇帝之徳
羙定功烈而施之於後世也故天
下猶行弊世徳與其功烈風俗也
夫帝王者莫不相時而立儀度務
而制事以馴其時也欲變古易常
者不死不亡此聖人之所制也惡
民更之故拘為古使結之也所以
聞於後世也傳梁太傳賈誼雒陽
人也年十八以能誦詩書属文稱
於郡中河南守呉公聞其秀才召
置門下甚幸愛孝文帝初立聞河
南守吳公治平為天下第一故與
李斯同邑而甞學事焉徵以爲廷
尉廷尉乃言誼年少頗通諸家之
書文帝召以爲博士是時誼年二
十餘最爲少每詔令議下諸老先
生未能言誼盡爲之對人人各如
其意所出諸生於是以為能文帝
說之超遷歳中至太中大夫誼以
為漢興二十餘年天下和洽冝當
改正朔易服色制度定官名興禮
樂乃草具其儀法色尚黄數用五
為官名悉更奏之文帝謙譲未遑
也然諸法令所更定及列侯就國
其說皆誼發之於是天子議以誼
任公卿之位絳灌東陽侯馮敬之
属尽害之迺毀誼曰雒陽之人年
少𥘉學專欲擅權紛亂諸事於是
天子後亦踈之不用其議以誼為
長沙王太傳誼既以適去意不自
得及渡湘水為賦以弔屈原屈原
楚賢臣也𬒳䜛放逐作離騷賦其
終篇曰已矣國亡人莫我知也遂
投江而死誼追傷之因以自諭其
辭曰㳟承嘉惠兮竢罪長沙仄聞
屈原兮自湛汨羅造託湘流兮敬
弔先生遭世罔極兮乃隕厥身烏
虖哀哉兮逢時不祥鸞鳯伏竄兮
䲭鴞翺翔闒茸尊顯兮䜛䛕得志
賢聖逆曵兮方正倒植謂隨夷溷
兮謂跖蹻廉莫邪為鈍兮鈆刀為
銛于嗟黙黙生之亡故兮斡棄周
鼎寳康瓠兮騰駕罷牛驂蹇驢兮
驥垂两耳服鹽車兮章父薦屨漸
不可乆兮嗟若先生獨離此咎兮
誶曰巳矣國其莫吾知兮子獨一
鬰其誰語鳯縹縹其高逰兮夫固
自引而逺去襲九淵之神龍兮沕
淵潜以自珍偭蟂獺以隱處兮夫
豈從蝦與蛭螾所貴聖之神徳焉
逺濁世而自臧使麒麟可係而覊
兮豈云異乎太羊般紛紛其離此
郵兮亦夫子之故也歴九州而相
其君兮可必懐此都也鳯凰翔于
千仭兮覧徳輝而下之見細徳之
險㣲兮遥繒擊而去之彼尋常之
汙瀆兮豈容吞舟之巨魚横江湖
之鱣鯨兮固将制於螻螘誼既為
長沙傳三年有服飛入誼舎止於
坐隅服似鴞不祥鳥也誼既以適
居長沙長沙卑濕誼自傷悼以為
夀不得長乃為賦以自廣其辭曰
單閼之歲四月孟夏庚子日斜服
集余舎止于坐隅貌甚閑暇異物
來崪私怪其故發書占之䜟言其
度曰野鳥入室主人将去問於子
服余去何之吉乎告我㐫言其災
淹速之度語余其期服乃太息舉
首奮翼口不能言請對以意萬物
變化固亡休息斡流而遷或推而
還形氣轉續變化而嬗沕穆亡間
胡可勝言禍兮福所倚福兮禍所
伏憂喜聚門吉凶同域彼呉彊大
夫差以敗粤棲㑹稽句踐覇世斯
游遂成卒被五刑傳說胥靡乃相
武丁夫禍之與福何異紏纒命不
可說孰知其極水激則旱矢激則
逺萬物回薄震蕩相轉雲烝雨降
紏錯相紛大鈞播物坱圠無垠天
不可與慮道不可與謀遲速有命
烏失其時且夫天地為鑪造化為
工隂陽為炭萬物為銅合散消息
安有常則千變萬化未始有極忽
然為人何足控揣化為異物又何
足患小智自私賤彼貴我達人大
觀物亡不可貪夫狥財列士狥名
夸者死權品庶每生怵迫之徒或
趨西東大人不曲意變齊同愚士
繫俗僒若囚拘至人遺物獨與道
俱衆人惑惑好惡積意真人恬漠
獨與道息釋智遺形超然自䘮寥
廓忽荒與道翺翔乗流則逝得坎
則止縱軀委命不私於已其生兮
若浮其死兮若休澹乎若深淵之
靚汜乎若不繫之舟不以生故自
保養空而浮徳人無累知命不憂
細故蔕芥何足以疑後歲餘文帝
思誼徵之入見上方受釐坐宣室
上因感鬼神事而問鬼神之本誼
具道所以然之故至夜半文帝前
席既罷曰吾乆不見賈生自以為
過之今不及也乃拜誼為梁懐王
太傳懷王上少子愛而詩書故令
誼傳之數問以得失是時匈奴彊
侵邉天下𥘉定制度踈闊諸侯王
僣儗地過古制淮南濟北王皆爲
逆誅誼數上䟽陳政事多所欲匡
建其大略曰臣竊惟今之事埶可
爲痛哭者一可爲流涕者二可爲
長太息者六若其它背理而傷道
者難徧以䟽舉進言者皆曰天下
已安已治矣臣獨以爲未也曰安
且治者非愚則䛕皆非事實知治
亂之體者也夫抱火厝之積薪之
下而寢其上火未及燃因謂之安
方今之埶何以異此本末舛逆首
尾衡決國制搶攘非甚有紀胡可
謂治陛下何不一令臣等孰數之
於前因陳治安之䇿試詳擇焉夫
射獵之娛與安危之機孰急使為
治勞智慮若身體乏鍾鼓之樂勿
為可也樂與今同而加之諸侯軌
道兵革不動民保首領匈奴賔服
四茺鄉風百姓素朴獄訟襄息大
數既得則天下順治海内之氣清
和咸理生為明帝没為明神名譽
之美垂於無窮禮祖有功而宗有
德使顧成之廟稱為太宗上配太
祖與漢無極建乆安之埶成長治
之業以承祖廟以奉六親至孝也
以幸天下以育群生至仁也立經
陳紀輕重同得後可以為萬世法
程雖有愚㓜不肖之嗣猶得蒙業
而安至明也以陛下之明逹因使
少知治體者得佐下風致此非難
也其具可素陳於前願幸無忽臣
謹稽之天地驗之徃古按之當今
之務日夜念此至孰也雖使禹舜
復生為陛下計亡以易此夫樹國
固必相疑之埶下數𬒳其殃上數
爽其憂甚非所以安上而全下也
今或親弟謀為東帝親兄之子西
鄉而擊今呉又見告矣天子春秋
鼎盛行義未過徳澤有加焉猶尚
如是况莫大諸侯權力且十此者
乎然而天下少安何也大國之王
㓜弱未壮漢之所置傳相方握其
事數年之後諸侯之王大扺皆冠
血氣方剛漢之傳相稱病而賜罷
彼自丞尉以上偏置私人如此有
異淮南濟北之為邪此時而欲為
治安雖堯舜不能治黄帝曰日中
必熭操刀必割今令此道順而全
安甚易不肯早為已乃堕骨肉之
属而抗剄之豈有異秦之季世乎
夫以天子之位乗今之時因天之
助尚憚以危為安以亂為治假設
陛下居齊桓之處将不合諸侯而
匡天下乎又知陛下有所必不能
矣假設天下如曩時淮隂侯尚王
楚黥布王淮南彭越王梁韓信王
韓張敖王趙貫髙為相盧綰王燕
陳豨在代令此六七公者皆亡恙
當是時而陛下即天子位能自安
乎臣有以知陛下之不能也天下
殽亂髙皇帝與諸公併起非有仄
室之埶以豫席之也諸公幸者迺
為中涓其次廑得舎人材之不逮
至逺也髙皇帝以明聖威武即天
子位割膏腴之地以王諸公多者
百餘城少者乃三四十縣徳至渥
也然其後十年之間反者九起陛
下之與諸公非親角材而臣之也
又非身封王之也自髙皇帝不能
以是一歳為安故臣知陛下之不
能也然尚有可諉者曰䟽臣請試
言其親者假令悼惠王王齊元王
王楚中子王趙幽王王淮陽共王
王梁靈王王燕厲王王淮南六七
貴人皆亡恙當是時陛下即位能
為治乎臣又知陛下之不能也若
此諸王雖名為臣實有布衣昆弟
之心慮亡不帝制而天子自為者
擅爵人赦死臯甚者或戴黄屋漢
法令非行也雖行不軌如厲王者
令之不肯聼召之安可致乎幸而
來至法安可得加動一親戚天下
圜視而起陛下之臣雖有悍如馮
敬者適啓其口匕首已䧟其匈矣
陛下雖賢誰與領此故䟽者必危
親者必亂已然之效也其異姓負
彊而動者漢已幸勝之矣又不易
其所以然同姓襲是跡而動既有
徴矣其埶盡又復然殃旤之變未
知所移明帝處之尚不能以安後
世将如之何屠牛坦一朝解十二
牛而芒刃不頓者所排擊剥割皆
衆理解也至於髖髀之所非斤則
斧夫仁義恩厚人主之芒刃也權
埶法制人主之斤斧也今諸侯王
皆衆髖髀也釋斤斧之用而欲嬰
以芒刃臣以爲不缺則折胡不用
之淮南濟北埶不可也臣竊跡前
事大扺彊者先反淮隂王楚最彊
則最先反韓信倚胡則又反貫髙
因趙資則又反陳豨兵精則又反
彭越用梁則又反黥布用淮南則
又反盧綰最弱最後反長沙乃在
二萬五千户耳功少而最完埶䟽
而最忠非獨性異人也亦形埶然
也曩令樊酈絳灌據數十城而王
今雖以殘亡可也令信越之倫列
為徹侯而居雖至今存可也然則
天下之大計可知巳欲諸王之皆
忠附則莫若令如長沙王欲臣子
之勿𦵔醢則莫若令如樊酈等欲
天下之治安莫若衆建諸侯而少
其力力少則易使以義國小則亡
邪心令海内之埶如身之使臂臂
之使指莫不制從諸侯之君不敢
有異心輻湊並進而歸命天子雖
在細民且知其安故天下咸知陛
下之明割地定制令齊趙楚各為
若干國使悼惠王幽王元王之子
孫畢以次各受祖之分地地尽而
止及燕梁它國皆然其分地衆而
子孫少者建以為國空而置之湏
其子孫生者舉使君之諸侯之地
其削頗入漢者為徙其侯國及封
其子孫也所以數償之一寸之地
一人之衆天子亡所利焉誠以定
治而已故天下咸知陛下之廉地
制一定宗室子孫莫慮不王下無
倍叛之心上無誅伐之志故天下
咸知陛下之仁法立而不犯令行
而不逆貫髙利幾之謀不生柴竒
聞章之計不萌細民郷善大臣致
順故天下咸知陛下之義卧赤子
天下之上而安植遺腹朝委裘而
天下不亂當時大治後世誦聖一
動而五業附陛下誰憚而乆不為
此天下之埶方病大瘇一脛之大
幾如要一指之大幾如股平居不
可屈信一二指慉身慮亡聊失今
不治必為錮疾後雖有扁鵲不能
為已病非徒瘇也又苦􁀰盭元王
之子帝之從弟也今之王者從弟
之子也惠王之子親兄子也今之
王者兄子之子也親者或亡分地
以安天下䟽者或制大權以偪天
子臣故曰非徒病瘇也又苦􁀰盭
可痛哭者此病是也天下之埶方
倒縣凡天子者天下之首何也上
也蠻夷者天下之足何也下也今
匈奴嫚娒侵掠至不敬也為天下
患至亡已也而漢歳致金絮采繒
以奉之夷狄徵令是主上之操也
天子共貢是臣下之禮也足反居
上首顧居下倒縣如此莫之能觧
猶謂國有人乎非亶倒縣而巳又
類辟且病痱夫辟者一面病痱者
一方痛今西邉北邉之郡雖有長
爵不輕得復五尺以上不輕得息
斥候望烽燧不得卧将吏𬒳介胄
而睡臣故曰一方病矣毉能治之
而上不使可為流涕者此也陛下
何忍以帝皇之號為戎人諸侯埶
既卑辱而禍不息長此安窮進謀
者率以為是固不可觧也亡具甚
矣臣竊料匈奴之衆不過漢一大
縣以天下之大困於一縣之衆甚
為執事者羞之陛下何不試以臣
為属國之官以主匈奴行臣之計
請必係單于之頸而制其命伏中
行說而笞其背舉匈奴之衆唯上
之令今不獵猛敵而獵田彘不搏
反宼而摶畜莵翫細娛而不圖大
患非所以為安也徳可逺施威可
逺加而直數百里外威令不信可
為流涕者此也今民賣僮者為之
繡衣縁履偏諸縁内之閑中是古
天子后服所以廟而不宴者也而
庶人得以衣婢妾白縠之表薄紈
之裏緁以偏諸羙者黼繡是古天
子之服今富人大賈嘉㑹召客者
以𬒳牆古者以秦一帝一后而節
適今庶人屋壁得為帝服倡優下
賤得為后飾然而天下不屈者殆
未有也且帝之身自衣早綈而富
民牆屋𬒳文繡天子之后以縁其
領庶人㜸妾縁其履此臣所謂舛
也夫百人作之不能衣一人欲天
下亡寒胡可得也一人耕之十人
聚而食之欲天下亡飢胡可得也
飢寒切於民之肌膚欲其亡爲姦
邪不可得也國已屈矣盗賊直湏
時耳然而獻計者曰母動爲大耳
夫俗至大不敬也至亡等也至冐
上也進計者猶曰母爲可爲長太
息者此也商君遺禮義棄仁恩并
心於進取行之二歲秦俗日敗故
秦人家冨子箕箒立而誶語抱哺
其子與公併倨婦姑不相說則反
脣而相稽其慈子耆利不同禽獸
者亡幾耳然并心而赴時猶曰蹷
六國兼天下功成求得矣終不知
反廉愧之節仁義之厚信并兼之
法遂進取之業天下大敗衆掩寡
智欺愚勇威怯壮陵衰其亂至矣
是以大賢起之威震海内徳從天
下曩之為秦者今轉而為漢矣然
其遺風餘俗猶尚未改今世以侈
靡相競而上亡制度棄禮義捐㢘
耻日甚可謂月異而歲不同矣逐
利不耳慮非顧行也今其甚者殺
父兄矣盗者剟寢户之簾搴两廟
之器白晝大都之中剽吏而奪之
金矯偽者出幾十萬石粟賦六百
餘萬錢乗傳而行郡國此其亡行
義之尤至者也而大臣特以簿書
不報期㑹之間以為大故至於俗
流失世壊敗因恬而不知怪慮不
動於耳目以為是適然耳夫移風
易俗使天下囬心而郷道類非谷
吏之所務在於刀筆筐篋而不知
大體陛下又不自憂竊為陛下惜
之夫立君臣等上下使父子有禮
六親有紀此非天之所為人之所
設也大人之所設不為不立不植
則僵不脩則壊筦子曰禮義㢘恥
是謂四維四維不張國乃㓕亡使
筦子愚人也則可筦子而少知治
體則是豈可不為寒心哉秦㓕四
維而不張故君臣乖乱六親殃戮
姦人並起萬民離畔凡十三歲而
社稷為虚今四維猶未備也故姦
人幾幸而衆心疑惑豈如今定經
制令君君臣臣上下有差父子六
親各得其冝姦人無所幾幸而群
臣衆信上不疑惑此業一定世世
常安而後有所持循矣若夫經制
不定是猶度江河亡維楫中流而
遇風波船必覆矣可為長太息者
此也夏為天子十有餘世而殷受
之殷為天子二十餘世而周受之
周為天子三十餘世而秦受之秦
為天子二世而亡人性甚不相逺
也何三代之君有道之長而秦無
道之暴也其故可知也古之王者
太子乃生固舉以禮使士負之有
司齊肅端冕見之南郊見于天也
過闕則下過廟則趨孝子之道也
故自為赤子而教固已行矣昔者
成王㓜在襁抱之中召公為太保
周公為太傅太公為太師保保其
身體傳傳之以徳義師道之教訓
此三公之職也於是為置三少皆
上大夫也曰傳保少傳少師是與
太子宴者也故乃提孩有識三公
三少固明孝仁禮義以道習之逐
去邪人不使見惡行於是皆選天
下之端士孝悌博聞有道術者以
衛翼之使與太子居處出入故太
子乃生而見正事聞正言行正道
左右前後皆正人也夫習與正人
居之不能母正猶生長於齊不能
不齊語也習與不正人居之不能
母不正猶生長於楚之地不能不
楚言也故擇其所耆必先受業乃
得甞之擇其所樂必先有習乃得
為之孔子曰少成若天性習貫如
自然及太子少長知妃色則入于
學學者所學之官也學禮曰帝入
東學上親而貴仁則親踈有序而
恩相及矣帝入南學上齒而貴信
則長㓜有差而民不誣矣帝入西
學上賢而責徳則聖智在位而功
不遺矣帝入北學上貴而尊爵則
貴賤有等而下不隃矣帝入太學
承師問道退習而考於太傅太傅
罰其不則而匡其不及則徳智長
而治道得矣此五學者既成於上
則百姓黎民化輯於下矣及太子
既冠成人免於保傳之嚴則有記
過之史徹膳之宰進善之旌誹謗
之木敢諫之鼓瞽史誦詩工誦箴
諫大夫進謀士傳民語習與智長
故切而不愧化與心成故中道若
性三代之禮春朝朝日秋暮夕月
所以明有敬也春秋入學坐國老
執醤而親餽之所以明有孝也行
以鸞和歩中采齊趣中肆夏所以
明有度也其於禽獸見其生不忍
其死聞其聲不食其肉故逺庖厨
所以長恩且明有仁也夫三代之
所以長乆者以其輔翼太子有此
具也及秦而不然其俗固非貴辭
讓也所上者告訐也固非貴禮義
也所上者刑罰也使趙髙傳胡亥
而教之獄所習者非斬劓人則夷
人之三族也故胡亥今日即位而
明日射人忠諌者謂之誹謗深計
者謂之妖言其視殺人若艾草菅
然豈惟胡亥之性惡哉彼其所以
道之者非其理故也鄙諺曰不習
為吏視已成事又曰前車覆後車
誡夫三代之所以長乆者其巳事
可知也然而不能從者是不法聖
智也秦世之所以亟絶者其轍跡
可見也然而不避是後車又将覆
也夫存亡之變治亂之機其要在
是矣天下之命縣於太子太子之
善在於早諭教與選左右夫心未
濫而先諭教則化易成也開於道
術智誼之指則教之力也若其服
習積貫則左右而已夫胡粤之人
生而同聲耆欲不異及其長而成
俗累數譯而不能相通行者有雖
死而不相為者則教習然也臣故
曰選左右早諭教最急夫教得而
左右正則太子正矣太子正而天
下定矣書曰一人有慶兆民頼之
此時務也凡人之智能見已然不
能見将然夫禮者禁於将然之前
而法者禁於巳然之後是故法之
所用易見而禮之所為生難知也
若夫慶賞以勸善刑罰以懲惡先
王執此之政堅如金石行此之令
信如四時㨿此之公無私如天地
耳豈顧不用哉然而曰禮云禮云
貴絶惡於未萌而起教於㣲眇使
民日遷善逺􁎝而不自知也孔子
曰聼訟吾猶人也必也使母訟乎
為人主計者莫如先審取舎取舎
之極定於内而安危之萌應於外
矣安者非一日而安也危者非一
日而危也皆以積漸然不可不察
也人主之所積在其取舍以禮義
治之者積禮義以刑罰治之者積
刑罰刑罰積而民怨背禮義積而
民和親故世主欲民之善同而所
以使民善者或異或道之以徳教
或􁍰之以法令道之以徳教者徳
教洽而民氣樂􁍰之以法令者法
令極而民風哀哀樂之感禍福之
應也秦王之欲尊宗廟而安子孫
者與湯武同然而湯武廣大其徳
行六七百歲而弗失秦王治天下
十餘歲則大敗此無它故矣湯武
之定取舎審而秦王之定取舎不
審矣夫天下大器也今人主之置
器置諸安處則安置諸危處則危
天下之情與器亡以異在天子之
所置之湯武置天下於仁義禮樂
而徳澤洽禽獸草木廣𥙿徳𬒳蠻
貊四夷累子孫數十世此天下所
共聞也秦王置天下於法令刑罰
徳澤亡一有而怨毒盈於世下憎
惡之如仇讎旤幾及身子孫誅絶
此天下之所共見也是非其明效
大驗邪人之言曰聴言之道必以
其事觀之則言者莫敢妄言今或
言禮誼之不如法令教化之不如
刑罰人主胡不引殷周秦事以觀
之也人主之尊譬如堂群臣如陛
衆庶如地故陛九級上㢘逺地則
堂髙陛亡級㢘近地則堂卑髙者
難攀卑者易陵理埶然也故古者
聖王制為等列内有公卿大夫士
外有公侯伯子男然後有官師小
吏延及庶人等級分明而天子加
焉故其尊不可及也里諺曰欲投
鼠而忌器此善諭也鼠近於器尚
憚不投恐傷其器况於貴臣之近
主乎㢘恥節禮以治君子故有賜
死而亡戮辱是以黥劓之臯不及
大夫以其離主上不逺也禮不敢
齒君之路馬蹵其芻者有罰見君
之几杖則起遭君之乗車則下入
正門則趨君之寵臣雖或有過刑
戮之臯不加其身者尊君之故也
此所以爲主上豫逺不敬也所以
體貌大臣而厲其節也今自王侯
三公之貴皆天子之所改容而禮
之也古天子之所謂伯父伯舅也
而令與衆庶同黥劓髠刖笞傌棄
市之法然則堂不亡陛乎𬒳戮辱
者不泰迫乎㢘恥不行大臣無乃
握重權大官而有徒隷亡耻之心
乎夫望夷之事二世見當以重法
者投䑕而不忌器之習也臣聞之
履雖鮮不加於枕冠雖敝不以苴
履夫甞已在貴寵之位天子改容
而體貌之矣吏民甞俯伏以敬畏
之矣今而有過帝令廢之可也退
之可也賜之死可也㓕之可也若
夫束縛之係緤之輸之司㓂編之
徒官司㓂小吏詈罵而榜笞之殆
非所以令衆庶見也夫卑賤者習
知尊貴者之一旦吾亦廼可以加
此也非所以習天下也非尊尊貴
貴之化也夫天子之所甞敬衆庶
之所甞寵死而死耳賤人安冝得
如此而頓辱之哉豫叢事中行之
君智伯伐而㓕之移事智伯及趙
㓕智伯豫讓釁面吞炭必報襄子
五起而不中人問豫子豫子曰中
行衆人畜我我故衆人事之智伯
國士遇我我故國士報之故此一
豫讓也反君事讎行若狗彘已而
抗節致忠行出乎列士人主使然
也故主上遇其大臣如遇犬馬彼
将犬馬自為也如遇官徒彼将官
徒自為也頑頓亡耻奊詬亡節㢘
耻不立且不自好苟若而可故見
利則逝見便則奪主上有敗則因
而挻之耳主上有患則吾苟免而
巳立而觀之耳有便吾身者則欺
賣而利之耳人主将何便於此群
下至衆則主上至少也所託財器
職業者粹於群下也俱亡耻俱苟
妄則主上最病故古者禮不及庶
人刑不至大夫所以厲寵臣之節
也古者大臣有坐不㢘而廢者不
謂不㢘曰簠簋不飾坐汙穢淫亂
男女亡别者不曰汙穢曰帷薄不
脩坐罷軟不勝任者不謂罷軟曰
下官不職故貴大臣定有其臯矣
猶未斥然正以謼之也尚遷就而
為之諱也故其在大譴大何之域
者聞譴何則白冠氂纓盤水加劒
造請室而請臯耳上不執縳係引
而行也其有中罪者聞命而自弛
上不使人頸盭而加也其有大辠
者聞命則北面再拜跪而自裁上
不使捽抑而刑之也曰子大夫自
有過耳吾遇子有禮矣遇之有禮
故群臣自憙嬰以㢘耻故人矜節
行上設㢘耻禮義以遇其臣而臣
不以節行報其上者則非人類也
故化成俗定則為人臣者主耳忘
身國耳忘家公耳忘私利不苟就
害不苟去唯義所在上之化也故
父兄之臣誠死宗廟法度之臣誠
死社稷輔翼之臣誠死君上守圄
扞敵之臣誠死城郭封彊故曰聖
人有金城者此物此志也彼且為
我死故吾得與之俱生彼且為我
亡故吾得與之俱存夫将為我危
故吾得與之俱安顧行而忘利守
節而伏義故可以託不御之權可
以寄六尺之孤此厲㢘耻行禮誼
之所致也主上何䘮焉此之不為
而顧彼之乆行故曰可為長太息
者此也是時丞相絳侯周勃免就
國人有告勃謀反逮繫長安獄治
卒亡事復爵邑故賈誼以此譏上
上深納其言飬臣下有節是後大
臣有罪皆自殺不受刑至武帝時
稍復入獄自寗成始初文帝以代
王入即位後分代為两國立皇子
武為代王參為太原王小子勝則
梁王矣後又徙代王武為淮陽王
而太原王參為代王盡得故地居
數年梁王勝死亡子誼復上䟽曰
陛下即不定制如今之埶不過一
傳再傳諸侯猶且人恣而不制豪
植而大彊漢法不得行矣陛下所
以爲蕃扞及皇太子之所恃者唯
淮陽代二國耳代北邉匈奴與彊
敵爲隣能自完則足矣而淮陽之
比大諸侯廑如黒子之著面適足
以餌大國耳不足以有所禁禦方
今制在陛下制國而令子適足以
爲餌豈可謂工哉人主之行異布
衣布衣者飾小行競小㢘以自託
於郷黨人主唯天下安社稷固不
耳髙皇帝瓜分天下以王功臣反
者如蝟毛而起以為不可故蔪去
不義諸侯而虚其國擇良日立諸
子雒陽上東門之外畢以為王而
天下安故大人者不牽小行以成
大功今淮南地逺者或數千里越
两諸侯而縣属於漢其吏民繇役
徃來長安者自悉而補中道衣敝
錢用諸費稱此其苦属漢而欲得
王至甚逋逃而歸諸侯者已不少
矣其埶不可乆臣之愚計願舉淮
南地以益淮陽而為梁王立後割
淮陽北邉二三列城與東郡以益
梁不可者可徙代王而都睢陽梁
起於新郪以北著之河淮陽包陳
以南捷之江則大諸侯之有異心
者破膽而不敢謀梁足以扞齊趙
淮陽足以禁呉楚陛下髙枕終無
山東之憂矣此二世之利也當今
恬然適遇諸侯之皆少數歲之後
陛下且見之矣夫秦日夜苦心勞
力以除六國之旤今陛下力制天
下頥指如意髙拱以成六國之旤
難以言智苟身亡事畜亂宿旤熟
視而不定萬年之後傳之老母弱
子将使不寕不可謂仁也唯陛下
財幸文帝於是從誼計迺徙淮陽
王武為梁王北界泰山西至髙陽
得大縣四十餘城徙城陽王喜為
淮陽王撫其民時又封淮南厲王
四子皆為列侯誼知上必将復王
之也上䟽諌曰竊恐陛下接王淮
南諸子曽不與如臣者孰計之也
淮南王之悖逆無道天下孰不知
其辠陛下幸而赦遷之自疾而死
天下孰以王死之不當今奉尊罪
人之子適足以負謗於天下耳此
人少壮豈能忘其父哉白公勝所
爲父報仇者大父與伯父叔父也
白公爲亂非欲取國代主也發忿
快志剡手以衝仇人之匈固爲俱
靡而已淮南雖小黥布甞用之矣
漢存特幸矣夫擅仇人足以危漢
之資於䇿不便雖割而爲四四子
一心也予之衆積之財此非有子
胥白公報於廣都之中即疑有剸
諸荆軻起於两柱之間所謂假賊
兵為虎翼者也願陛下少留計梁
王勝墜馬死誼自傷為傳無状常
哭泣後歲餘亦死賈生之死年三
十二矣後四歲齊文王薨亡子文
帝思賈生之言迺分齊為六國盡
立悼惠王子六人為王又遷淮南
王喜於城陽而分淮南為三國盡
立厲王三子以王之後十年文帝
崩景帝立三年而呉楚趙與四齊
王合從舉兵西郷京師梁王扞之
卒破七國至武帝時淮南厲王子
為王者两國亦反誅孝武初立舉
賈生之孫二人至郡守賈嘉最好
學世其家新書卷第十終