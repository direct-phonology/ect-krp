傅軄或稱春秋而爲之聳善而抑
惡以革勸其心教之禮使知上下
之則宣或爲之稱詩而廣道顯德
以馴明其志教之樂以䟽其穢而
填其浮氣教之語使明扵上世而
知先王之務明徳扵民也教之故
設使知廢興者而戒惧焉教知任
術使能紀萬官之軄任而知治化
之儀教之訓典使知族類䟽戚而
隱比馴焉此所謂學太子以聖人
之德者也或明惠施以道之忠明
長復以道之信明度量以道之義
明等級以道之禮明恭儉以道之
孝明敬戒以道之事明慈愛以道
之仁明僴雅以道之文眀除害以
道之武明精直以道之伐明正徳
以道之賞明齊肅以道之教此所
謂教太子也左右前後莫非賢人
以輔相之威儀以光後之攝體貌
以左右之制義行以宣翼之章恭
敬以監行之勤勞以勸之孝順以
内之敦篤以固之忠信以發之徳
言以揚之此所謂順者也此傳人
之道也非賢者不能行天子不諭
扵先聖人之徳不知君國畜民之
道不見禮義之正不察應事之理
不慱古之典傳不僴扵威儀之數
詩書禮樂無經天子學業之不法
凡此其属太師之任也古者齊太
公軄之天子不姻扵親戚不惠扵
庶民無禮扵大臣不中扵刑獄無
經扵百官不哀扵䘮不敬扵祭不
直扵戎事不信扵諸侯不誠扵賞
罰不厚扵徳不彊扵賜予侈扵左
右近臣吝授扵䟽逺卑賤不能而
懲忿忘欲大行大禮大義大道不
從太師之教凡此其属太傅之任
也古者魯周公軄之天子處位不
端受業不敬教誨諷誦詩書禮樂
之不經不法不古言語不序音聲
不中律將學趨譲進退即度不以
禮登降揖讓無容視贍俯仰周旋
無節妄咳唾數顧趨行得色不比
順隱琴肆瑟凡此其属太保之任
古者燕召公職之天子燕業及其
學左右之習詭其師荅逺方諸侯
遇貴大人不知大雅之辭荅左右
近臣不知已諾之適僴問小誦之
不慱不習凡此之属少師之任也
古者史佚軄之天子居處出入不
以禮衣服冠帶不以制御器在側
不以度雜綵從美不以彰徳小行
小禮小義小道凡此之属少傅之
任也天子居處燕私安所易樂而
湛夜漏屏人而數飲酒而醉食肉
而飽飽而彊食饑而餒暑而暍寒
而懦寢而莫宥坐而莫恃行而莫
先莫後帝自爲関户自取玩好自
執器皿凾顧還靣而器御之不舉
不臧折毁䘮傷凡此其属少保之
任也干戚戈羽之舞管籥琴瑟之
㑹號呼謌謡聲音不中律燕樂雅
頌逆樂序凡此其属詔工之任也
不知冐之不時節不知先王之諱
與國之大忌不知風雨雷電之清
凡此其属太史之任也保傅殷爲
天子三十餘世而周受之周爲天
子三十餘世而秦受之秦爲天子
二世而亡人性非甚相逺也何殷
周之君有道而長也而秦無道之
暴也其故可知也古者之王者太
子初生固舉以禮使士負有司齊
肅端冕見之南郊見于天也過闕
則下過廟則趨孝子之道也故自
爲赤子而教固以行矣昔者周成
王㓜在襁褓之中召公爲太保周
公爲太傅太公爲太師保保其身
體傅傅之徳義師師道之教訓三
公之軄也扵是爲置三少皆上大
夫也曰少保少傅少師是與天子
燕者也故咳唾三公三少固明孝
仁禮義以道習之逐去邪人不使
見惡行扵是皆選天下之端士孝
弟慱聞有道術者以衛翼之使與
太子居處出入故太子初生而見
正事聞正言行正道左右前後皆
正人也習與正人居之不能無不
正也猶生長楚言不能不楚言也
故擇其所嗜必先受素乃得嘗之
擇其所樂必先有習乃能爲之孔
子曰少成若天性習貫若自然是
殷周之所以長有道也及太子少
長知好色則入扵學學者所學之
官也學禮曰帝入東學上親而貴
仁則親䟽有序而恩相及矣帝入
南學上齒而貴信則長㓜有差而
民不誣矣帝入西學上賢而貴徳
則賢智在位而功不遺矣帝入北
學上貴而尊爵則貴賤有等而下
不踰矣帝入太學承師問道退習
而考扵太傅罰其不則而匡其不
及則徳智長理道得矣此五學既
成扵上則百姓黎民化輯扵下矣
學成治就是殷周所以長有道也
及太子既冠成人免扵保傅之嚴
則有司直之史有勸膳之宰天子
有過史必書之史之義不得書過
則死而宰收其膳宰之義不得收
膳即死扵是有進善之旌有誹謗
之木有敢諌之皷瞽史誦詩工誦
箴諌大夫進謀士傳民語習與智
長故切而不愧化與心成故中道
若性是殷周之所以長有道也三
代之禮天子春朝朝日秋暮夕月
所以明有敬也春秋入學坐國老
執醤而親饋之所以明有孝也行
以鵉和歩中采薺趨中肆夏所以
明有度也其扵禽獸也見其生不
忍其死聞其聲不嘗其肉故逺庖
厨所以長恩且明有仁也食以禮
收以樂失度則史書之工誦之三
公進而讀之宰夫减其膳是天子
不得為非明堂之位曰篤仁而好
學多聞而道順天子疑則問應而
不窮者謂之道道者道天子以道
者也常立扵前是周公也誠立而
敦㫁輔善而相義者謂之輔輔者
輔天子之意者也常立扵左是太
公也潔亷而切直匡過而諫邪者
謂之拂拂者拂天子之過也常立
扵右是召公也慱聞彊記捷給而
善對者謂之承承者承天子之遺
忘者也常立扵後者是史佚也故
成王中立聽朝則四聖維之是以
慮無失計而舉無過事殷周之所
以長乆者其輔翼天子有此具也
及秦而不然其俗固非貴辭譲也
所上者告訐也固非貴禮讓也所
上者刑罰也使趙髙傅胡亥而教
之獄所習者非斬劓人則夷人之
三族也故今日即位明日射人忠
諫者謂之誹謗深爲之計者謂之
妖言其視殺人若艾草菅然豈胡
亥之性惡哉其所以集道之者非
理故也鄙諺曰不習爲吏而視己
事又曰前車覆而後車戒夫殷周
之所以長乆者其已事可知也然
而不能從是不法聖智也秦之亟
絶者其執迹可見也然而不避是
後車又覆也夫存亡之反治亂之
機其要在是矣天下之命縣扵太
子太子之善在扵蚤教與選左右
心未濫而先諭教則化易成也夫
開扵道術知義之指則教之功也
若其服習積貫則左右而已矣夫
胡越之人生而同聲嗜慾不異及
其長而成俗也累數譯而不能相
通行有雖死而不相爲者則教習
然也臣故曰選左右蚤諭教最急
夫教得而左右正矣天子正而天
下定矣書曰一人有慶兆民頼之
此時務也連語紂天子之後也有
天下而宜然苟背道棄義釋敬慎
而行驕肆則天下之人其離之若
崩其背之也不約而若期夫爲人
主者誠柰何而不慎哉紂将與武
王戰紂陳其卒左臆右臆皷之不
進皆還其刃顧以郷紂也紂走還
扵寢廟之上身闘而死左右弗肯
助也紂之官衞與紂之軀棄之玉
門之外民之觀者皆進蹴之蹈其
腹蹷其腎踐其肺履其所周武王
乃使人帷而守之民之觀者􁋭帷
而入提石之者猶未肯止可悲也
夫執爲民主直學民爲仇殃忿若
此夫民尚踐盤其軀而况有其民
政教乎羞甚臣竊聞之曰善不可
謂小而無益不善不可謂小而無
傷大牛之爲胎也細若鼷䑕紂損
天下自象著始故小惡大惡一類
也過敗雖小皆紂之罪也周諺曰
前車覆而後車戒今前車已覆矣
而後車不知戒不可不察也梁嘗
有疑獄半以爲當罪半以爲不當
雖梁王亦疑梁王曰陶之朱叟以
布衣而富侔國是必有竒智乃召
朱公而問之曰梁有疑獄吏半以
爲當罪半以爲不當雖寡人亦疑
爲吾决是柰何朱公曰臣鄙人也
不知當獄然臣家有二白壁其色
相如也其徑相如然其價也一者
千金一者五百金王曰徑與色澤
皆相如也一者千金一者五百金
何也朱公曰側而視之其一者厚
倍之是以千金王曰善故獄疑則
從去賞疑則從予梁國說以臣義
竊觀之墻薄咫尺亟壊繒薄咫亟
裂器薄咫亟毁酒薄咫亟酸夫薄
而可以曠日持乆者殆未有也故
有國畜民施政教者臣竊以爲厚
之而可耳抑臣又竊聞之曰有上
主者有中主者有下主者上主者
可引而上不可引而下下主者可
以引而下不可引而上中主者可
引而上可引而下故上主者堯舜
是也夏禹羿后稷與之爲善則行
鯀驩兠欲引而爲惡則誅故可與
爲善而不可與爲惡下主者桀紂
是也雖侈惡來進與爲惡則行比
干龍逢欲引而爲善則誅故可與
爲惡而不與爲善所謂中主者齊
桓公是也得管仲隰朋則九合諸
侯竪貂子牙則餓死胡宫蟲流而
不得葬故材性乃上主也賢人必
合而不肖人必離國家必治無可
憂者也若材性下主也邪人必合
賢正必逺坐而湏亡耳又不可勝
憂矣故其可憂者唯中主耳又似
練絲染之藍則青染之緇則黒無
善佐則亡此其不可不憂者耳詩
曰芃芃棫樸薪之醮之濟濟辟士
左右趨之此言左右日以善趨也
故臣竊以爲諫左右急也輔佐大
相上承大義而啓治道總百官之
要以調天之宜正身行廣教化脩
禮樂以羙風俗兼領而和一之以
合治安故天下失宜國家不治則
大相之任也上執政軄大拂秉義
立誠以翼上志直議正辭以持上
行批天下之患匡諸侯之過令或
欎而不通臣或盭而不義大拂之
任也中執政軄大輔聞善則以獻
知善則以獻明號令正法則領度
量論賢良次官軄以時廵循使百
吏敬率其業正經義不衷賢不肖
失序大輔之任也下執事軄道行
典知變化以爲規是非明利害掌
僕及輿馬之度羽旄旌旗之制歩
驟徐疾之節春夏秋冬馬之倫色
居車之容登降之禮見規宜諭見
過則調故軄不率義則道行之任
也調訊典慱聞以掌駟乗領時從
此賢能天子出則爲重右坐立則
爲位承聖帝之徳畜民之道禮樂
之正應事之理則軄以箴刑獄之
衷賞罰之誠已諾之信百官之經
䘮祭之共戎事之誡身行之彊則
軄以諗遇大臣之敬遇小臣之惠
坐立之端言黙之序音聲之適揖
譲之容俯仰之節立事之色則職
以証出入不從禮衣服不從制御
器不以度送非其章忿說忘其義
取予失其節安易而樂湛則職以
諫故善不徹過不聞侍從不諫則
調訊之任也典方典容儀以掌諸
侯逺方之君譔之班爵列位軌任
之約朝覲宗遇㑹同享聘貢軄之
數辨其民人之衆寡政之治亂率
意道順僻淫犯禁之差第天子廵
狩則先循于其方故或有功徳而
弗舉或有淫僻犯禁而不知典方
之任也奉常典天以掌宗廟社稷
之祀天神地祗人鬼凡山川四望
國之諸祭吉㓙妖祥占相之事序
禮樂䘮紀國之禮儀畢居其宜以
識宗室觀民風俗審詩商命禁邪
言息淫聲扵四時之交有事扵南
郊以報祈天明故歴天事不得事
鬼神不序經禮儀人倫不正奉常
之任也桃師典春以掌國之衆庶
四民之序以禮義倫理教訓人民
方春三月緩施生遂動作百物是
時有事于皇考祖考問孝新書卷
第五終