范望字叔明解賛罔直蒙酋冥罔
北方也冬也未有形也直東方也
春也質而未有文也蒙南方也夏
也物之脩長也皆可得而載也酋
西方也秋也物皆成象而就也有
形則復於無形故曰冥故萬物罔
乎北直乎東蒙乎南酋乎西冥乎
北故罔者有之舎也直者文之素
也蒙者亡之主也酋者生之府也
冥者明之藏也罔舎其氣直觸其
類蒙極其脩酋考其親冥反其奥
罔蒙相極直酋相勑出冥入冥新
故更代隂陽迭循清濁相廢將來
者進成功者退已用則賤當時則
貴天文地質不易厥位罔直蒙酋
冥言出乎罔行出乎罔禍福出乎
罔罔之時玄矣哉行則有蹤言則
有聲福則有膊禍則有形之謂直
有直則可蒙也有蒙則可酋也可
酋則反乎冥矣是故罔之時則可
制也八十一家由罔者也天炫炫
出於無畛熿熿出於無垠故罔之
時玄矣哉是故天道虚以藏之動
以發之崇以臨之刻以制之終以
幽之淵乎其不可測也曜乎其不
可髙也故君子藏淵足以禮神發
動足以振衆髙明足以覆照制刻
足以竦懝幽冥足以隱塞君子能
此五者故曰罔直蒙酋冥或曰昆
侖旁薄幽何爲也曰賢人天地思
而包群類也昆諸中未形乎外獨
居而樂獨思而憂樂不可堪憂不
可勝故曰幽神戰于玄何爲也曰
小人之心雜將形乎外陳隂陽以
戰其吉凶者也陽以戰乎吉隂以
戰乎凶風而識虎雲而知龍賢人
作而萬類同龍出乎中何爲也曰
龍德始著也隂不極則陽不生亂
不極則德不形君子脩德以俟時
不先時而起不後時而縮動止微
章不失其法者其唯君子乎故首
尾可以爲庸也􁃠虚無因大受性
命否何爲也曰小人不能懷虚處
乎下􁃠而不可臨虚而不可滿無
而能有因而能作故大受性命而
無辭辟也故否日正于天何爲也
曰君子乗位爲車爲馬車軨馬􁀸
可以周天下故利其爲主也月闕
其博不如開明于西何爲也曰小
人盛滿也自虚毀者水息淵木消
林山殺瘦澤増肥賢人覩而衆莫
知酋酋之包何爲也曰仁疾乎不
仁誼疾乎不誼君子寛𥙿足以長
衆和柔足以安物天地無不容也
不容乎天地者其唯不仁不誼乎
故水包貞黃不黃何爲也曰小人
失刑中也諸一則始諸三則終二
者得其中乎君子在玄則正在福
則沖在禍則反小人在玄則邪在
福則驕在禍則窮故君子得位則
昌失位則良小人得位則橫失位
則喪八雖得位然猶覆秋常乎顚
靈氣形反何爲也曰絶而極乎上
也極上則運絶下則顚靈巳顚矣
氣形惡得在而不反乎君子年髙
而極時者也歟陽極上隂極下氣
形乖鬼神阻賢者懼小人怙昆侖
旁薄大容也神戰于玄相攻也龍
出于中事從也􁃠虚之否不公也
日正于天光通也月闕其博損嬴
也酋酋之包法乎則也黃不黃失
中經也顚靈之反窮天情也罔直
蒙酋賛群冥也昆侖旁薄資懐無
方神戰于玄邪正兩行龍出于中
法度文明􁃠虚之否臣道不當日
正于天乗乾之剛月闕其博以觀
消息酋酋之包揩任乎形德黃不
黃不可與即顚靈之反時則有極
罔直蒙酋乃窮乎神域天地之所
貴曰生物之所尊曰人人之大倫
曰治治之所因曰辟崇天普地分
群偶物使不失其統者莫若乎辟
夫天辟乎上地辟乎下君辟乎中
仰天而天不惓俯地而地不怠惓
不天怠不地惓怠而能乎其事者
古今未諸是以聖人仰天則常窮
神掘變極物窮情與天地配其體
與鬼神即其靈與隂陽挻其化與
四時合其誠視天而天視地而地
視神而神視時而時天地神時皆
馴而惡入乎逆玄之賛辭也或以
氣或以類或以事之骫卒謹問其
性而審其家觀其所遭遇劘之於
事詳之於數逢神而天之觸地而
田之則玄之情也得矣故首者天
性也衝對其正也錯絣也測所以
知其情攡張之瑩明之數爲品式
文爲藻飾棿擬也圖象也告其所
由往也維天肈降生民使其貌動
口言目視耳聽心思有法則成無
法則不成誠有不威棿擬之經垂
消爲衣襞幅爲裳衣裳之示以示
天下棿擬之三八比札爲甲冠矜
爲㦸被甲何㦸以威不恪棿擬之
四九尊尊爲君卑卑爲臣君臣之
制上下以際棿擬之二漆鬼神耗
荒想之無方無冬無夏祭之無度
故聖人著之以祀典棿擬之一六
時天時力地力維酒維食爰作稼
穡棿擬之五五古者寳龜而貨貝
後丗君子易之以金弊國家以通
萬民以頼棿擬之思慮建侯開國
渙爵般秩以引百禄棿擬之福越
隕不令維用五刑棿擬之禍秉圭
戴璧臚湊群辟棿擬之八十一首
棘木爲杼削木爲柚杼柚旣施民
得以燠棿擬之經緯㓮割匏竹革
木土金擊石彈絲以和天下棿擬
之八風隂陽相錯男女不相射人
人物物各由厥彚棿擬之虚嬴日
月相斛星辰不相觸音律差列竒
耦異氣父子殊面兄弟不孿帝王
莫同棿擬之歳嘖以牙者童其角
㩣以翼者兩其足無角無翼材以
道德棿擬之九日平分存見知隱
由邇擬逺推隂陽之荒考神明之
隱棿擬之晷刻一明一幽跌剛跌
柔知隂者逆知陽者流棿擬之晝
夜上索下索遵天之度往述來述
遵天之術無或改造遵天之醜棿
擬之天元天地神胞法易乆而不
巳當往者終當來者始棿擬之罔
直蒙酋冥故擬水於川水得其馴
擬行於德行得其中擬言於法言
得其正言正則無擇行中則無爽
水順則無敗無敗故乆也無爽故
可觀也無擇故可聽也可聽者聖
人之極也可觀者聖人之德也可
乆者天地之道也是以昔者群聖
人之作事也上擬諸天下擬諸地
中擬諸人天地作函日月固明五
行該醜五嶽宗山四瀆長川五經
括矩天違地違人違而天下之大
事悖矣