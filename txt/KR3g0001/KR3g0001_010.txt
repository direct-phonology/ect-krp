范望字叔明解賛玄圖第十四一玄都覆三方方同九州枝載庶部分正群家事事其中則隂質北斗日月畛營隂陽沈交四時濳處五行伏行六合旣混七宿軫轉馴幽推歷六甲内馴九九實有律吕孔幽歷數匿紀圖象玄形賛載成功始哉中羡從百卉權輿乃訊感天雷椎輿物旁震寅賛柔微拔拫于元東動青龍光離于淵摧上萬物天地輿新中哉更睟廓象天重明雷風炫煥與物時行隂酋西北陽尚東南内雖有應外觝亢貞龍幹于天長類無疆南征不利遇崩光終哉減沈成天根還向成氣收精閱入庶物咸首艱鳴深合黃純廣含羣生泰柄雲行時監地營邪謨髙吸乃馴神靈旁該終始天地人功咸酋貞天甸其道地杝其緒隂陽雜厠有男有女天道成規地道成矩規動周營矩靜安物周營故能神明安物故能類聚類聚故能富神明故至貴夫玄也者天道也地道也人道也兼三道而天名之君臣父子夫妻之道玄有一道一以三起一以三生以三起者方州部家也以三生者叅分陽氣以爲三重極爲九營是爲同夲離生天地之經也旁通上下萬物并也九營周流終始貞也始於十一月終於十月羅重九行行四十日誠有内者存乎中宣而出者存乎羡雲行雨施存乎從變節易度存乎更珍光淳全存乎睟虚中弘外存乎廓削退消部存乎減降隊幽藏存乎沈考終性命存乎成是故一至九者隂陽消息之計邪反而陳之子則陽生於十一月隂終十月可見也午則隂生於五月陽終於四月可見也生陽莫如子生隂莫如午西北則子美盡矣東南則午美極矣故思心乎一反復乎二成意乎三條暢乎四著明乎五極大乎六敗損乎七剥落乎八殄絕乎九生神莫先乎一中和莫盛乎五倨勮莫困乎九夫一也者思之微者也四也者福之資者也七也者禍之階者也三也者思之崇者也六也者福之隆者也九也者禍之窮者也二五八三者之中也福則往而禍則承也九虚設闢君子小人所爲宫也自一至三者貧賤而心勞四至六者富貴而尊髙七至九者離咎而犯葘五以下作息五以上作消數多者見貴而實索數少者見賤而實饒息與消紀貴與賤交禍至而福逃幽濳道卑元極道髙晝夜相承夫婦繫也終始相生父子繼也日月合離君臣義也孟季有序長㓜際也兩兩相闔朋友㑹也一晝一夜然後作一日一隂一陽然後生萬物晝數多夜數少象月闚而日溢君行光而臣行滅君子道全小人道缺一與六共宗二與七共明三與八成友四與九同道五與五相守玄有一規一矩一繩一準以從橫天地之道馴隂陽之數擬諸其神明闡諸其幽昬則八方平正之道可得而察也玄有六九之數䇿用三六儀用二九玄其十有八用乎泰積之要始於十有八䇿終於五十有四并始終䇿數半之爲泰中泰中之數三十有六䇿以律七百二十九賛凡二萬六千二百四十四䇿爲太積七十二䇿爲一日凡三百六十四日有半踦滿焉以合歳之日而律歷行故自子至辰自辰至申自申至子之以甲而章㑹統元與月蝕俱没玄之道也玄生神象二神象二生規規生三摹三摹生九據玄一摹而得乎天故謂之有天再摹而得乎地故謂之有地三摹而得乎人故謂之有人天三據而乃成故謂之始中終地三據而乃形故謂之下中上人三據而乃著故謂之思福禍下欱上欱出入九虚小索大索周行九度玄者神之魁也天以不見爲玄地以不形爲玄人以心腹爲玄天奥西北鬱化精也地奥黃泉隱魄榮也人奥思慮含至精也天穹隆而周乎下地旁薄而向乎上人而處乎中天渾而㩣故其運不巳地隤而靜故其生不遟人馴乎天地故其施行不窮天地相對日月相劌山川相流輕重相浮隂陽相續尊卑不相黷是故地坎而天嚴月遄而日湛五行迭王四時不俱壯日以昱乎晝月以昱乎夜昴則登乎冬火則發乎夏南北定位東西通氣萬物錯離乎其中玄一德而作五生一刑而作五剋五生不相殄五克不相逆不相殄乃能相繼也不相逆乃能相治也相繼則父子之道也相治則君臣之寳也玄曰書斗書而月不書常滿以御虛也歳寧恙而年病十九年七閏天之償也陽動吐隂靜翕陽道常饒隂道常乏隂陽之道也天彊健而僑躆一晝一夜自復而有餘日有南有北月有往有來日不南不北則無冬無夏月不往不來則望晦不成聖人察乎朓側匿之變而律乎日月雄雌之序經之於無巳也故玄鴻綸天元婁而拑之於將來者乎大無方易無時然後爲神鬼也神遊乎六宗魂魂萬物動而常沖故玄之辭也沈以窮乎下浮以際乎上曲而端散而聚美也不盡於味大也不盡其彚上連下連非一方也逺近無常以類行也或多或寡事適乎明也故善言天地者以人事善言人事者以天地明晦相推而日月逾邁歳歳相盪而天地彌陶之謂神明不窮原夲者難由流末者易從故有宗祖者則稱乎孝序君臣者則稱乎忠實告大訓楊氏夲自玄首巳下至玄告凡十一篇並是宋衷解詁陸績釋失共爲一注范望采二君之業折衷長短或加新意就成此注仍將玄首一篇加經賛之上玄則一篇附逐賛之末餘自玄衝巳下至玄告九篇列爲四卷三家義訓互有得失以待賢者詳而正焉