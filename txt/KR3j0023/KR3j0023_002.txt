臣班固纂集五祀五祀者何謂也謂門户井竈中霤也所以祭何人之所處出入所飲食故爲神而祭之何以知五祀謂門户井竈中霤也月令曰其祀户又曰其祀竈其祀中霤其祀門其祀井獨大夫巳上得祭之何士者位卑禄薄但祭其先祖耳禮曰天子祭天地諸侯祭山川卿大夫祭五祀士祭其祖曲禮曰天地四時山川五祀歲遍諸侯方祀山川五祀歲遍卿大夫祭五祀士祭其先非所當祭而祭之名曰淫祀淫祀無福祭五祀所以歲一徧何順五行也故春即祭戸戸者人所出入亦春萬物始觸戸而出也夏祭竈者火之主人所以自養也夏亦火王長養萬物秋祭門門以閉藏自固也秋亦萬物成熟内備自守也冬祭井井者水之生藏任地中冬亦水王萬物伏藏六月祭中霤中霤者象土在中央也六月亦土王也故月令春言其祀户祭先脾夏言其祀竈祭先肺秋言其祀門祭先肝冬言其祀井祭先腎中央言其祀中霤祭先心春祀户祭所以時先脾者何脾者土也春木王煞土故以所勝祭之也是冬腎六月心非所勝也以祭何以爲土位在中央至尊故祭以心心者藏之尊者水最卑不得食其所勝祭五祀天子諸侯以牛卿大夫以羊因四時牲也一說尤多故爲長也歲再祭何春求榖之義也故月令仲春之月擇元日命人社援神契曰仲春獲禾報社祭稷以三牲何重功故也尚書曰乃社于新邑羊一牛一豕一王制曰天子社稷皆大牢諸侯社稷皆少牢宗廟俱大牢社稷獨少牢何宗廟大牢所以廣孝道也社稷爲報功諸侯一國所報者少故也王者諸侯俱兩社何俱有土之君禮記三正曰王者二社爲天下立禮曰太社自爲立社曰王社諸侯爲百姓立社曰國社自爲立社曰侯社太社爲天下報功王社爲京師報功太社尊於王社土地乆故而報之王者諸侯必有誡社何示有存亡也明爲善者得之惡者失之故春秋公羊傳曰亡國之社奄其上柴其下郊特牲曰䘮國之社屋之自言與天地絶也在門東明自下之無事處也或曰皆當着明誡當近君置宗廟之墻南禮曰亡國之社稷必以爲宗廟之屏示賤之也社稷在中門之外外門之内何尊而親之與先祖同也不置中門内何敬之示不褻瀆也論語曰譬諸宮墻不得其門而入不見宗廟之美百官之富祭義曰右社稷左宗廟大夫有民其有社稷者亦爲報功也禮祭法曰大夫成群立社曰置在月令曰擇元日命人社論語曰季路使子羔爲費宰曰有民人焉有社稷焉不謂之土何封土爲社故變名謂之社别於衆土也爲社立祀治謂之稷語亦自變有内外或曰至稷不以稷爲社故不變其名事自可知也不正月祭稷何禮不常存養人爲用故立其神社無屋何逹天地氣故郊特牲曰太社稷必受霜露風雨以逹天地之氣社稷所以有樹何尊而識之使民人望見師敬之又所以表功也故周官曰司社而樹之各以土地所生尚書亡篇曰太社唯松東社唯栢南社唯梓西社唯栗北社唯槐王者自親祭社稷何社者土地之神也土生萬物天下之所主也尊重之故自祭也其壇大何如春秋文義曰天子之社稷廣五丈諸侯半之其色如何春秋傳曰天子有太社焉東方青色南方赤色西方白色北方黒色上冒以黃土故將封東方諸侯青土苴以白茅謹敬㓗清也祭社有樂樂記曰樂之施於金石絲竹越於聲音用之於宗廟社稷曾子問曰諸侯之祭社稷爼豆旣陳聞天子崩如之何孔子曰廢臣子哀痛之不敢終於禮也禮樂王者所以盛禮樂何節文之喜怒樂以象天禮以法地人無不含天地之氣有五常之性者故樂所以蕩滌反其邪惡也禮所防淫佚節其侈靡也故孝經曰安上治民莫善於禮移風易俗莫善於樂子曰樂在宗廟之中君臣上下同聽之則莫不和敬族長郷里之中長㓜同聽之則莫不和順在閨門之内父子兄弟同聽之則莫不和親故樂者所以崇和順比物飾節節奏合以成文所以合和父子君臣附親萬民也是先王立樂之意也故聽其雅頌之聲志意得廣焉執干戚習俯仰屈信容貌得齊焉其惙兆要其節奏行列得正焉進退得齊焉故樂者天地之命中和之紀人情之所不能免焉也夫樂者先王之所以飾喜也軍族鈇鉞所以飾怒也故先王之喜怒皆得其齊焉喜則天下和之怒則暴亂者畏之先王之道禮樂可謂盛矣聞角聲莫不惻隱而慈者聞徴聲莫不喜養好施者聞啇聲莫不剛斷而立事者聞羽聲莫不深思而逺慮者聞宫聲莫不温潤而寛和者也禮所揖讓何所以尊人自損也不爭論語曰揖讓而升下而飲其爭也君子故君使臣以禮臣事君以忠謙謙君子利渉大川以貴下賤大得民也屈己敬人君子之心故孔子曰爲禮不敬吾何以觀之哉夫禮者隂陽之際也百事之㑹也所以尊天地儐鬼神序上下正人道也樂所以必歌者何夫歌者口言之也中心喜樂口欲歌之手欲舞之足欲蹈之故尚書曰前歌後舞假于上下禮貴忠何禮者盛不足節有餘使豐年不奢凶年不儉冨貧不相懸也樂尚雅雅者古正也所以逺鄭聲也孔子曰鄭聲淫何鄭國土地民人山居谷浴男女錯雜爲鄭聲以相恱懌故邪僻聲皆淫色之聲也太平乃制禮作樂何夫禮樂所以防奢淫天下人民飢寒何樂之乎功成作樂治定制禮樂言作禮言制何樂者陽也陽倡始故言作禮者隂也隂制度於陽故言制樂象陽禮法隂也王者始起何用正民以爲且用先王之禮樂天下太平乃更制作焉書曰肇修殷殷禮祀新邑此言太平去殷禮春秋傳曰昌何爲不修乎近而修乎逺同巳也可因先以太平也必復更制者示不襲也又天下樂之者樂者所以象德表功殊名禮記曰黄帝樂曰咸池顓頊樂曰六莖帝嚳樂曰五英堯樂曰大章舜樂曰簫韶禹樂曰大夏湯樂曰大護周樂曰大武象周公之樂曰酌合曰大武黄帝曰咸池者言大施天下之道而行之天之所生地之所載咸蒙德施也顓頊曰六莖者言和律暦以調隂陽莖者著萬物也帝嚳曰五英者言能調和五聲以養萬物調其英華也堯曰大章大明天地人之道也舜曰簫韶者舜能繼堯之道也禹曰大夏者言禹能順二聖之道而行之故曰大夏也湯曰大護者言湯承衰能護民之急也周公曰酌合者言周公輔成王能斟酌文武之道而成之也武王曰象者象太平而作樂示巳太平也合曰大武者天下始樂周之征伐行武故詩人歌之王赫斯怒爰整其旅當此之時天下樂文王之怒以定天下故樂其武也周室中制象湯樂何殷紂爲惡日乆其惡最甚斮渉刳胎殘賊天下武王起兵前歌後儛剋殷之後民人大喜故中作所以節喜盛天子八佾諸侯四佾所以别尊卑樂者陽也故以隂數法八風六律四時也八風六律者天氣也助天地成萬物者也亦猶樂所以順氣變化萬民成其性命也故春秋公羊傳曰天子八佾諸公六佾諸侯四佾詩曰大夫士琴瑟御八佾者何謂也佾者列也以八人爲行列八八六十四人也諸公六六爲行諸侯四四爲行諸公謂三公二王後大夫士北面之臣非專事子民者也故但琴瑟而巳王者有六樂者貴公美德也所以作供養傾先王之樂明有法示亡其本興巳所以自作樂明作巳也樂所以作四夷之樂何德廣及之也易曰先王以作樂崇德殷薦之上帝以配祖考詩云奏皷簡簡衎我烈祖樂元語曰受命而六樂樂先王之樂明有法也與其所自作明有制興四夷之樂明德廣及之也故南夷之樂曰兠西夷之樂曰禁北夷之樂曰昧東夷之樂曰離合觀之樂儛於堂四夷之樂陳於右先王所以得之順命重始也此言以人得之先以文謂持羽毛儛也以武得之持干戚儛也樂元語曰東夷之樂持矛舞助時生也南夷之樂持羽舞助時養也西夷之樂持㦸舞助時煞也北夷之樂持干舞助時藏也誰制夷狄之樂以爲先聖王也先王惟行道德和調隂陽覆𬒳夷狄故夷狄安樂來朝中國於是作樂樂之南之爲言任也任養萬物味之爲言昧也昧者萬物老衰禁者萬物禁藏侏離者萬物微離地而生一說東方持矛南方歌西方戚北方擊金夷狄質不如中國中國文章但隨物名之耳故百王不易戚二者制夷狄樂不制夷狄禮何以爲禮者身當履而行也夷狄之人不能行禮樂者聖人作爲以樂之耳故有夷狄樂也殊爲舞者以爲使中國人何以言之夷狄之人禮不備恐有過誤也作之門外者何夷在外故就之也夷狄無禮義故不在内明堂記曰九夷之國在東門之外所以知不在門内也明堂記曰禹納蠻夷之樂於太廟言納明有入也曰四夷之樂者何謂也以爲四夷外無禮義之國數夷狄者從東故舉本以爲之惣名也言夷狄者舉終始也言蠻舉逺也言貉舉惡也則别之東方爲九夷南方爲八蠻西方爲六戎北方爲五狄故曽子問曰九夷八蠻六戎五狄百姓之難至者也何以知夷在東方禮王制曰東方曰夷𬒳髮文身又曰南方曰蠻雕題交趾西方曰戎𬒳髮衣皮北方曰狄衣羽毛穴居東所以九何盖來者過九之爲言究也德徧究故應德而來亦九也非故爲之道自然也何以名爲夷蠻曰聖人本不治外國非爲制名也因其國名而言之耳一說曰名其短而爲之制名也夷者僔狄無禮義東方者少陽易化故取名也北方太隂鄙郄故少蠻蟲難化執心違邪戎者強惡也狄者易也辟易無别也歌者在堂上舞在堂下何歌者象德舞者象君子上德而下功郊特牲曰歌者在上論語曰季氏八佾舞於庭書下管鞀鼓笙鏞以間降神之樂在上何爲鬼神舉故書曰戞擊鳴球搏拊琴瑟以詠祖考來格何以用鳴球搏拊者何鬼神清虚貴浄賤鏗鏘也故尚書大傳曰搏拊鼓振以秉琴瑟練絲朱絃鳴者貴玉聲也王者食所以有樂何樂食天下之太平冨積之饒也明天子至尊非功不食非德不飽故傳曰天子食時舉樂王者所以日食者何明有四方之物食四時之功也四方不平四時不順有徹樂之法焉所以明至尊著法戒也王平居中央制御四方平旦食少陽之始也晝食太陽之始也晡食少隂之始也暮食太隂之始也論語曰亞飯干適楚三飯繚適蔡四飯缺適秦諸侯三飯卿大夫再飯尊卑之差也弟子職暮食士偃禮士也食力無數庶人職在耕桑戮力勞役飯即食飽即作故無數禮樂者何謂也禮之爲言履也可履踐而行樂者君子樂得其道小人樂得其欲聲者何謂聲鳴也聞其聲即知其所生音者飲也言其剛柔清濁和而相飲也尚書曰予欲聞六律五聲八音五聲者何謂也宫啇角徴羽土謂宫金謂啇木謂角火謂徴水謂羽月令曰盛德在木其音角又曰盛德在火其音徴盛德在金其音啇盛德在水其音羽所以名之爲角者躍也陽氣動躍徴者止也陽氣止啇者張也隂氣開張陽氣始降也羽者紆也隂氣在上陽氣在下宫者容也含也含容四時者也八音者何謂也樂記曰土曰塤竹曰管皮曰皷匏曰笙絲曰絃石曰磬金曰鐘木曰柷敔此謂八音也法易八卦也萬物之數也八音萬物之聲也所以用八音何天子承繼萬物當知其數旣得其數當知其聲即思其形如此蜎飛蠕動無不樂其音者至德之道也天子樂之故樂用八音樂記曰壎坎音也管艮音也皷震音也絃離音也鐘兊音也祝敔乾音也壎在十一月壎之爲言勲陽氣於黄泉之下勲蒸而萌匏之言施也在十二月萬物始施而勞笙者太蔟之氣象萬物之生故曰笙有七正之節焉有六合之和焉天下樂之故謂之笙鼓震音煩氣也萬物憤懣震動而生雷以動之温以煖之風以散之雨以濡之奮至德之聲感和平之氣也同聲相應同氣相求神明報應天地祐之其本乃在萬物之始耶故謂皷也鞀者震之氣也上應卯星以通王道故謂之鞀也簫者中之氣萬物生於無聲見於無形僇也簫也故謂之簫簫者以禄爲本言承天繼物爲民本人力加地道化然後萬物戮也故謂之簫也瑟者嗇也閑也所以懲忽宮商角則宜君父有節臣子有義然後四時和四時和然後萬物生故謂之瑟也琴者禁也所以禁止淫邪正人心也磬者夷則之氣也象萬物之盛也其氣磬故曰磬有貴賤焉有親踈焉有長㓜焉朝廷之禮貴不讓賤所以有尊卑也郷黨之禮長不讓㓜所以明有年也宗廟之禮親不讓踈所以有親也此三者行然後王道得王道得然後萬物成天下樂用磬也鐘之爲言動也隂氣用事萬物動成鐘爲氣用金聲也鎛者時之氣聲也節度之所生也君臣有節度則萬物昌無節度則萬物亡亡與昌正相迫故謂之鎛柷敔者終始之聲萬物之所生也隂陽順而復故曰柷承順天地序迎萬物天下樂之故樂用柷柷始也敔終也一說笙柷鼓簫瑟塤鐘磬也如其次笙在北方柷在東北方鼓在東方琴在南方塤在西南方鐘在西方磬在北方聲五音八何聲爲本出於五行音爲末象八風故樂記曰聲成文謂之音知音而樂之謂之樂也問曰異說並行則弟子疑焉孔子有言吾聞擇其善者而從之多見而志之也知之次也文武之道未墜於地天之將䘮斯文也樂亦在其中矣聖人之道猶有文質所以據其說述所聞者亦各傳其所受而巳