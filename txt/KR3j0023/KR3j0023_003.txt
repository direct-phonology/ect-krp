　　　　　　　　臣班　固　纂集
　　　封公侯
王者所以立三公九卿何曰天雖至神必因
日月之光地雖至靈必有山川之化聖人雖
有萬人之德必須俊賢三公九卿二十七大
夫八十一元士以順天成其道司馬主兵司
徒主人司空主地王者受命爲天地人之職
故八職以置三公各主其一以効其功一公
置三卿故九卿也天道莫不成於三天有三
光日月星地有三形髙下平人有三尊君父
師故一公三卿佐之一卿三大夫佐之一大
夫三元士佐之天有三光然後而能遍照各
自有三法物成於三有始有中有終明天道
而終之也三公九卿二十七大夫八十一元
士凡百二十官下應十二子别名記曰司徒
典民司空主地司馬順天天者施生所以主
兵何兵者爲諸除害也所以全其生衛其養
也故兵稱天寇賊猛獸皆爲除害者所主也
論語曰天下有道則禮樂征伐自天子出司
馬主兵言馬者馬陽物乾之所爲行兵用焉
不以傷害爲度故言馬也司徒主人不言徒
人者徒衆也重民司空主土不言土言空者
空尚主之何况於實以㣲見著王者主三公
九卿二十七大夫足以教道照幽隱必復封
諸侯何重民之至也善惡比而易故知擇賢
而封之使治其民以著其徳極其才上以尊
天子備蕃輔下以子養百姓施行其道開賢
者之路謙不自專故列土封賢因而象之象
賢重民也州伯何謂也伯長也選擇賢良使
長一州故謂之伯也王制曰千里之外設方
伯五國以爲属属有長十國以爲連連有率
三十國以爲卒卒有正二百一十國以爲州
州有伯唐虞謂之牧何尚質使大夫往來牧
諸侯故謂之牧旁立三人凡十二人尚書曰
咨十有二牧何知堯時十有二州也以禹貢
言九州也王者所以有二伯者分職而授政
欲其亟成也王制曰八伯各以其属属於天
子之老曰二伯詩云蔽芾甘棠勿剪勿伐邵
伯所茇春秋公羊傳曰自陜巳東周公主之
自陜已西邵公主之不分南北何東方𬒳聖
人化日少西方𬒳聖人化日乆故分東西使
聖人主其難者賢者主其易者乃俱到太平
也又欲令同有隂陽寒暑之節共法度也所
分陜者是國中也若言面八百四十國矣諸
侯有三卿者分三事也五大夫者下天子王
制曰大國三卿皆命於天子下大夫五人上
士二十七人次國三卿二卿命於天子一卿
命於其君小國二卿皆命於其君大夫悉同
禮王度記曰子男三卿一卿命於天子諸侯
封不過百里象雷震百里所潤雨同也雷者
隂中之陽也諸侯象也諸侯比王者爲隂南
面賞罰爲陽法雷也七十里五十里差德功
也故王制曰凢四海之内九州州方千里建
百里之國二十七十里之國六十五十里之
國百有二十名山大澤不以封其餘以爲附
庸間田天子所治方千里此平土三千并數
邑居山川至五十里名山大澤不以封者與
百姓共之不使一國獨專也山木之饒水泉
之利千里相通所均有無贍其不足制土三
等何因土地有髙下中王者即位先封賢者
憂人之急也故列土爲疆非爲諸侯張官設
府非爲卿大夫皆爲民也易曰利建侯此言
因所利故立之樂記曰武王克殷反商下車
封夏后氏之後於𣏌殷人之後於宋封王子
比干之墓釋箕子之囚天下太平乃封親属
者示不私也即不私封之何普天之下莫非
王土率土之賔莫非王臣海内之衆巳盡得
使之不忍使親属無短足之居一人使封之
親親之義也以尚書封康叔據平安也王者
始起封諸父昆弟與己共財之義故可與共
土一説諸父不得封諸侯二十國厚有功象
賢以爲民也賢者子孫類多賢又卿不丗位
爲其不子愛百姓各加一功以虞樂其身也
受命不封子者父子手足無分離異財之義
至昆弟皮體有分别故封之也以舜封弟象
有比之野也封諸侯以夏何陽氣盛養故封
諸侯盛養賢也封立人君陽德之盛者月令
曰孟夏之月行賞封諸侯慶賜無不欣恱何
以言諸侯繼丗以立諸侯象賢也大夫不丗
位何股肱之臣任事者也爲其專權擅勢傾
覆國家又曰孫苟中庸不任輔政妨塞賢故
不丗丗故春秋公羊傳曰譏丗丗非禮也諸
侯丗位大夫不丗安法所以諸侯南面之君
體陽而行陽道不絶大夫人臣北面體隂而
行隂道絶以男生内嚮有留家之義女生外
嚮有從夫之義此陽不絶隂有絶之効也國
在立太子者防篡煞壓臣子之亂也春秋之
弑太子罪與弑君同春秋曰弑其君之子奚
齊明與弑君同也君薨適夫人無子有育遺
腹必待其産立之何尊適重正也曾子問曰
立適以長不以賢何以言爲賢不肖不可知
也尚書曰惟帝其難之立子以貴不以長防
愛憎也春秋曰適以長不以賢立子以賢不
以長也始封諸侯無子死不得與兄弟何古
者象賢也弟非賢者子孫春秋傳曰善善及
子孫不言及昆弟昆弟尊同無相承養之義
以閔公不繼莊公也昆弟不相繼之義至繼
體諸侯無子得及親属者以其俱賢者子孫
也重其先祖之功故得及之禮服傳曰大宗
不可絶同宗則可以爲後爲人作子何明小
宗可以絶大宗不可絶故舎已之父往爲後
於大宗所以尊祖重不絶大宗也春秋傳曰
爲人後者爲人子者繼丗諸侯無子又無弟
但有諸父庶兄當誰庶與兄推親之序也王
者受命而作興㓕國繼絶丗何爲先王無道
妄煞無辜及嗣子㓜弱爲强臣所奪子孫皆
無罪囚而絶重其先人之功故復立之論語
曰興㓕國繼絶丗誅君之子不立者義無所
繼也諸侯丗位象賢也今親𬒳誅絶也春秋
傳曰誅君之子立君見弑其子得立何所以
尊君防篡弑春秋繼經曰齊無知殺其君貴
妾子公子紏當立也大夫功成未封子得封
者善善及子孫也春秋傳曰賢者子孫宜有
土地也周公不之魯何爲周公繼武王之業
也春秋傳曰周公曷爲不之魯欲天下一于
周也詩云王曰叔父建爾無子俾侯于魯周
公身薨天爲之變成王以天子之禮葬之命
魯郊以明至孝天所興也
　　　京師
王者必即土中者何所以均教道平往來使
善易以聞爲惡易以聞明當懼慎損於善惡
尚書曰王來紹上帝自服於土中聖人承天
而制作尚書曰公不敢不敬天之休來相宅
周家始封於何后稷封於邰公劉去邰之邠
詩云即有台家室又曰篤公劉于邠斯觀周
家五遷其意一也皆欲成其道也時寧先皇
者不以諸侯移必先請從然後行京師者何
謂也千里之邑號也京大也師衆也天子所
居故大衆言之明諸侯法日月之徑千里春
秋傳曰京曰天子之居也王制曰天子之田
方千里或曰夏曰夏邑殷曰啇邑周曰京師
尚書曰率割夏邑謂桀也在啇邑謂殷也王
制曰天子三公之田視公侯卿視伯大夫視
子男士視附庸上農夫食九人其次食八人
其次食七人其次食六人下農夫食五人庶
人在官者以是爲差也諸侯之下士視上農
夫禄足以代其耕也中士倍下士上士倍中
士下大夫倍上士卿四大夫禄君十卿禄次
國之卿三大夫禄君十卿禄小國之卿倍上
大夫禄君十卿禄天子之縣内有百里之國
九七十里之國二十一五十里之國六十三
凡九十三國名山大澤不以封其餘以禄士
以爲間田諸侯入爲公卿大夫得食兩家菜
不日有能然後居其位德加於人然後食其
禄所以尊賢重有徳也今以盛徳人輔佐兩
食之何王制曰天子縣内諸侯禄也外諸侯
嗣也天子太子食菜者儲君嗣主也當有土
以尊之也太子食百里與諸侯封同故禮曰
公士大夫子子也無爵而在大夫上故百里
也公卿大夫皆食菜者示與民同有無也
　　　五行
五行者何謂也謂金木水火土也言行者欲
言爲天行氣之義也地之承天猶妻之事夫
臣之事君也謂其位卑卑者親事故自周於
一行尊於天也尚書一曰水二曰火三曰木
四曰金五曰土水位在北方北方者隂氣在
黄泉之下任飬萬物水之爲言淮也隂化沾
濡任生木木在東方東方者隂陽氣始動萬
物始生木之爲言觸也陽氣動躍火在南方
南方者陽在上萬物垂枝火之爲言委随也
言萬物布施火之爲言化也陽氣用事萬物
變化也金在西方西方者隂始起萬物禁止
金之爲言禁也土在中央者主吐含萬物土
之爲言吐也何知東方生樂記曰春生夏長
秋收冬蔵土所以不名時地土别名也比於
五行最尊故不自居部職也元命包曰土之
爲位而道在故大不預化人主不任部職五
行之性或上或下何火者陽也尊故上水者
隂也卑故下水者少陽金者少隂有中和之
性故可曲可直從革土者最大苞含物將生
者出者將歸者不嫌清濁爲萬物尚書曰水
曰潤下火曰炎上木曰曲直金曰從革土爰
稼穡五行所以二陽三隂何土尊尊者配天
金木水火隂陽自偶水味所以醎何是其性
也所以北方醎者萬物醎與所以堅之也猶
五味得醎乃堅也木味所以酸者何東方萬
物之生也酸者以逹生也猶五味得酸乃逹
也火味所以苦何南方主長飬苦者所以長
飬也猶五味須苦可以飬也金味所以􁅪何
西方煞傷成物辛所以煞傷之也猶五味得
辛乃委煞也土味所以甘何中央者中和也
故甘猶五味以甘爲主也尚書曰潤下作醎
炎上作苦曲直作酸從革作辛稼穡作甘北
方其臰朽者何北方水萬物所幽蔵也又水
者受垢濁故臰腐朽也東方者木也萬物新
出地中故其臭羶南方者水也盛陽承動故
其臭焦西方者金也萬物成熟始復諾故其
臭腥中央土也主飬故其臭香也月令曰東
方其臭羶南方其臭焦中央其臭香西方其
臭腥北方其臭朽所以名之爲東方者動方
也萬物始動生也南方者任飬之方萬物懐
任也西方者遷方也萬物遷落也北方者伏
方也萬物伏蔵也少陽見寅寅者演也律中
大簇律之言率所以率氣令生也卯者茂也
律中夾鍾衰於辰辰震也律中姑洗其日甲
乙者萬物孚甲也乙者物蕃屈有節欲出時
爲春春之爲言偆偆動也位在東方其色青
其音角角者氣動耀也其帝太皥皥者大起
萬物擾也其神勾芒者物之始生其精青龍
芒之爲言萌也隂中陽故太陽見於巳巳者
物必起律中仲吕壯盛於午午物滿長律中
𬎼賔衰於未未味也律中林鍾其日丙丁者
其物炳明丁者強也時爲夏夏之言大也位
在南方其色赤其音徴徴止也陽度極也其
帝炎帝者太陽也其神祝融祝融者属續其
精爲鳥離爲鸞故少隂見於申申者身也律
中夷則壯於酉酉者老物収歛律中南吕衰
於戌戌者㓕也律中無射無射者無聲也其
曰庚辛庚者物更也辛者隂始成時爲秋秋
之爲言愁亡也其位西方其色白其音啇啇
者強也其帝少皥少皥者少歛也其神蓐収
蓐収者縮也其精白虎虎之爲言搏討也故
太隂見於亥亥者仰也律中應鍾壯於子於
子者孳也律中黄鍾衰於丑丑者紐也律中
大吕其日壬癸壬者隂始任癸者揆揆度可
揆度也時爲冬冬之爲言終也其位在北方
其音羽羽之爲言舒言萬物始孳其帝顓頊
顓頊者寒縮也其神玄㝠玄㝠者入㝠也其
精玄武掩起離體泉龜蛟珠蛤土爲中宫其
日戊巳戊者茂也巳抑屈起其音宫宫者中
也其帝黄帝其神后土月令云十一月律謂
之黄鍾何中和之色鍾者動也言陽氣動於
黄泉之下動飬萬物也十二月律之謂之大
吕何大大也吕者拒也言陽氣欲出隂不許
也吕之爲言拒者旅抑拒難之也正月律謂
之太蔟何太亦大也蔟者湊也言萬物始大
湊地而出也二月律謂之夾鐘何夾者孚甲
也言萬物孚甲種類分也三月謂之姑洗何
姑者故也洗者鮮也言萬物皆去故就其新
莫不鮮明也四月謂之仲吕何言陽氣極將
彼故復中難之也五月謂之㽔賔㽔者下也
賔者敬也言陽氣上極隂氣始賔敬之也六
月謂之林鍾何林者衆也萬物成熟種類衆
多七月謂之夷則何夷傷則法也言萬物始
傷𬒳刑法也八月謂之南吕何南者任也言
陽氣尚有任生薺麥也故隂拒之也九月謂
之無射何射者終也言萬物随陽而終也當
復随隂起無有終巳十月謂之應鍾何鍾動
也言萬物應陽而動下蔵也五行所以更王
何以其轉相生故有終始也木生火火生土
土生金金生水水生木是以木王火相土死
金囚水休王所勝老死囚故王者休見王火
相何以知爲臣土所以死者子爲父報仇者
也五行之子慎之物歸母木王火相金成其
火燋金金生水水㓕火報其理火生土土則
害水莫能而禦五行所以相害者大地之性
衆勝寡故水勝火也精勝堅故火勝金剛勝
柔故金勝木專勝散故木勝土實勝虚故土
勝水也火陽君之象也水隂臣之義也臣所
以勝其君何此謂無道之君也故爲衆隂所
害猶紂王也是使水得施行金以盖之土以
應之欲温則温欲寒亦何從得害火乎曰五
行各自有隂陽木生火所以還燒其母何曰
金勝木火欲爲木害金金者堅强難消故母
以遜體助火燒金此自欲成子之義又陽道
不相離故爲兩盛火死子乃繼之木王所以
七十二日何土王四季各十八日合九十日
爲一時王九十日土所以王四季何木非土
不生火非土不榮金非土不成水無土不髙
土扶微助衰歷成其道故五行更王亦須土
也王四季居中央不名時五行何以知同時
起丑訖義相生傳曰五行並起赴各以名别
陽生隂煞火中無生物水中反有生物何生
者以内火隂在内故不生也水火獨一種金
木多品何以爲南北隂陽之極也得其極故
一也東西非其極也故非一也水木可食金
火土不可食何木者陽陽者施生故可食火
者隂在内金者隂嗇吝故不可食火水所以
殺人何水盛氣也故入而殺人火隂在内故
殺人壯於水也金木㣲氣故不能自殺人也
火不可入其中者隂在内也入則殺人矣水
土陽在内故可入其中金木㣲氣也精宻不
可得入也水火不可加人功爲用金木加人
功何火者盛陽水者盛隂者也氣盛不變故
不可加人功爲人用金木者不能自成故湏
人加功以爲人用也五行之性火熱水寒有
温水無寒火何明臣可以爲君君不可更爲
臣五行常在火乍亡何水太隂也刑者故常
在金少隂木少陽㣲氣無變故亦常在火太
陽精㣲人君之象象尊常蔵猶天子居九重
之内臣下衛之也蔵於木者依於仁也木自
主金須人取之乃成隂卑不能自成也木所
以浮金所以沉何子生於母之義肝所以沉
肺所以浮何有知者尊其母也一說木畏金
金之妻庚受庚之化木者法其本柔可曲直
故浮也肝法其化直故沉五行皆同義天子
所以内明而外昧人所以外明而内昧何明
天人欲相嚮而治也行有五時有四何四時
爲時五行爲節故木王即謂之春金王即謂
之秋土尊不任職君不居部故時有四也子
不肯禪何法法四時火不興土而興金也父
死子繼何法法木終火王也兄死弟及何法
法夏之承春也善善及子孫何法法春生待
夏復長也惡惡止其身何法法秋煞不待冬
也主㓜臣攝政何法法土用事於季孟之間
也子之復讎何法法土勝水水勝火也子順
父臣順君妻順夫何法法地順天也男不離
父母何法法火不離木也女離父母何法法
水流去金也娶妻親迎何法法日入陽下隂
也君譲臣何法法月三十日名其功也善稱
君過稱巳何法法隂陽共叙共生陽名生隂
名煞臣有功歸於君何法法歸明於日也臣
法君何法法金正木也子諌父何法法火揉
直木也臣諌君不從則去何法法水潤下逹
於上也君子逺子近孫何法法木逺火近土
也親属臣諌不相去何法法水木枝葉不相
離也父爲子隱何法法木之蔵火也子爲父
隱何法法水逃金也君有衆民何法法天有
衆星也王者賜先親近後踈逺何法法天雨
髙者先得之也長㓜何法法四時有孟仲季
也朋友何法法水合流相承也父母生子飬
長子何法法水生木長大也子飬父母何法
法夏飬長木此火飬母也不以父命廢主命
何法法金不畏土而畏火陽舒隂急何法法
日行遲月行疾也有分土無分民何法法四
時各有分而所生者通也若言東東方天下
皆生也君一娶九女何法法九州象天之施
也不娶同姓何法法五行異類乃相生也子
䘮父母何法法木不見水則憔悴也䘮三年
何法法三年一閏天道終也父䘮子夫䘮妻
何法法一歲物有終始天氣亦爲之變也年
六十閉房何法法六月陽氣衰也人有五蔵
六府何法法五行六合也人目何法法日月
明也日照晝月照夜人目所不更照何法目
亦更用事也王者監二王之後何法法木須
金以正須水以潤也明王先賞後罰何法法
四時先生後煞也
