新語卷下
　　　　　　　漢中大夫陸　賈　撰
　　資質第七　至徳第八　懐慮第九
　　本行第十　明誡十一　思務十二
　　　資質第七
質羙者以通為貴才良者以顯為能何以言
之夫楩柟豫章天下之名木生於深山之中
産於溪谷之傍立則為太山衆木之宗仆則
為萬世之用浮於山水之流出於㝠冥之野
因江河之道而逹扵京師之下因於斧斤之
功舒其文彩之好精捍直理宻緻博通䖝蝎
不能穿水濕不能傷在髙柔軟入地堅彊無
膏澤而光潤生不尅畫而文章成上為帝王
之御物下則賜公卿庶賤不得以備噐械閉
絶以闗梁及隘於山阪之阻隔於九𡵻之隄
仆於嵬崔之山頓於窅冥之溪樹䝉籠蔓延
而無間石崔嵬嶄岩而不開廣者無舟車之
通狹者無步檐之蹊商賈所不至工匠所不
窺知者所不見見者所不知功弃而徳亡腐
朽而枯傷轉於百仞之壑惕然而獨僵當斯
之時不如道傍之枯楊𡻭𡻭詰屈委曲不同
然生扵大都之廣地近扵大匠之名工則材
噐制斷規矩度量堅者𥙷朽短者續長大者
治罇小者治觴飾以丹漆斁以明光上備太
牢春秋禮庠褒以文彩立禮矜荘冠帶正容
對酒行觴卿士列位布陳宫堂望之者目眩
近之者鼻芳故事閉之則絶次之則通抑之
則沉興之則揚䖏地楩梓賤扵枯楊徳羙非
不相絶也才力非不相懸也彼則槁枯而逺
弃此則為宗廟之器者通與不通亦如是也
夫窮澤之民㩀犂嗝報之士或懐不覊之才
身有堯舜臯陶之羙綱紀存乎身萬世之術
蔵於心然身不用扵世者之通故也夫
公卿之子弟貴戚之黨友雖無過人之才然
在尊重之位者輔助者强餙之者巧靡不逹
也昔扁鵲居宋得罪於宋君出亡之衛衛人
有病将死者扁鵲至其家欲為治之病者之
父謂扁鵲曰吾子病甚篤将為迎良醫治非
子所能治也退而不用乃使靈巫求福請命
對扁鵲而呪病者卒死靈巫不能治也夫扁
鵲天下之良醫而不能與靈巫争用者知與
不知也故事求逺而失近廣蔵而狹弃斯之
謂也昔宫之竒為虞公畫計欲辭晉獻公璧
馬之賂而不假之夏陽之道豈非金石之計
哉然虞公不聴者惑於&KR0903;恠之寳也鮑丘之
徳行非不髙於李斯趙髙也然伏隱於嵩廬
之下而不録扵世利口之臣害之也凢人莫
不知善之為善惡之為惡莫不知學問之有
益扵已怠戯之無益扵事也然而為之者情
欲放溢而人不能勝其志也人君莫不知求
賢以自助近賢以自輔然賢聖或隱扵田里
而不預國家之事者乃觀聴之臣不明扵下
則閉塞之譏歸於君閉塞之譏歸於君則忠
賢之士弃扵野忠賢之士弃於　野則佞臣
之黨存扵朝佞臣之黨存扵朝則下不忠扵
君下不忠扵君則上不明扵下上不明扵下
是故天下所以傾覆也
　　　至徳苐八
夫欲建國疆威辟地服逺者必得之扵民欲
立功興譽垂名流光顯榮華者必取之扵身
故㩀萬乗之國持百姓之命苞山澤之饒主
士衆之力而功不在扵身名不顯於世者乃
統理之非也天地之性萬物之類儴道者衆
歸之恃刑者民畏之歸之則附其側畏之則
去其域故設刑者不厭輕為徳者不厭重行
罰者不患薄布賞者不患厚所以親近而致
䟱逺也夫形重者則身勞事衆者則心煩心
煩者則刑罰縦横而無所立身勞者則百端
廽邪而無所就是以君子之為治也塊然若
無事寂然若無聲官府若無吏亭落若無民
閭里不訟於巷老㓜不愁扵庭近者無所議
逺者無所聴郵驛無夜行之吏郷閭無夜名
之征犬不夜吠烏不夜鳴老者息於堂丁壮
者耕耘於田在朝者忠扵君在家者孝於親
於是賞善罰惡而潤色之興辟雍庠序而教
誨之然後賢愚異議㢘鄙異科長㓜異莭上
下有差強弱相扶小大相懷尊卑相承鴈行
相随不言而信不怒而威豈恃堅甲利兵深
刑刻法朝夕切切而後行哉昔晉厲齊荘楚
靈宋襄秉大國之權杖衆民之威軍師橫出
陵轢諸侯外驕敵國内克百姓隣國之讐結
於外臣下之怨積扵内而欲建金石之功終
傳不絶之世豈不難哉故宋襄死於泓水之
戰三君弑於臣子之手皆輕用師而尚威力
以至扵斯故春秋重而書之嗟嘆而傷之是
三君皆強其盛而失國急其刑而自賊斯乃
去事之戒来事之師也魯荘公一年之中以
三時興築作之役規固山林草澤之利與民
争田漁薪菜之饒刻桷丹楹昡曜靡麗收十
二之稅不足以供囬邪之欲饍不用之好以
婦人之目財盡扵驕淫人力罷於不急上
困扵用下飢於食乃遣臧孫辰請於齊
倉廪空匱外人知之於是為宋陳衛所伐賢
臣出叛臣亂子般殺而魯公子牙慶父
之属敗上下之序亂男女之别継位者無所
㝎逆亂者無所懼扵是齊桓公遣大夫髙子
立僖公而誅夫人逐慶父而還季子然後社
稷復存子孫反業豈不謂㣲弱者哉故為威
不強還自亡立法不明還自傷魯荘公之謂
也故春秋榖
　　　懐慮苐九
慮者不可以立計持两端者不可以定
威故治外者必調内平逺者必正近綱天
下勞神八極者則憂不存扵家養氣治性思
通精神延夀命者則志不扵外㩀土子民
治國治衆者不可以圖利治産業則教化不
行而政令不従蘇秦張儀身尊扵位名顯扵
世相六國事六君威振山東横說諸侯國異
辤人異意欲合弱而制彊持横而御縦内無
堅計身無定名功業不平中道而廢身死扵
凢人之手為天下所笑者乃由辭語不一而
情欲放佚故也故管仲相桓公詘莭事君專
心一意身無境外之交心無欹斜之慮正其
國如制天下尊其君而屈諸侯權行扵海内
化流於諸夏失道者誅秉義者顯舉一事而
天下従出一政而諸侯靡故聖人執一政以
繩百姓持一槩以等萬民所以同一治而明
一綂也故天一以大成數人一以成倫楚
靈王居千里之地享百邑之國不先仁義而
尚道徳懐竒伎隂陽合物恡作乾谿之
䑓立百仞之髙欲登浮雲窺天文然身死扵
弃魯莊公㩀中土之地承聖人之後不
脩周公之業継先人之體尚權杖威有萬人
之力懐兼人之强不能存立子紏國侵地奪
以洙泗為境夫世人不學詩書行仁義聖
人之道極經藝之深乃論不驗之語學不然
之事圖天地之形說灾變之異王之法
異聖人之意惑學者之心移衆人之志指天
畫地是非世事動人以邪變驚人以竒恠聴
之者若神視之者如異然猶不可以濟扵厄
而度其身或觸罪法不免扵辜戮故事
不生扵法度道不本扵天地可言而不可行
也可聴而不可傳也可翫而不可大用也
故物之所可非道之所宜道之所宜非物之
所可是以制事者不可設道者不可通目
以精明耳以主聴口以别味鼻以聞芳手以
之持足以之行各受一性不得两兼兼則心
惑二路者行窮正心一堅乆而不忘在上不
逸為下不傷執一統物雖寡必衆心佚情散
雖髙必崩氣泄生疾夀命不長顛倒無端失
道不行故氣感之符清㓗明光情素之表恬
暢和良調宻者固安静者祥志定心平血脉
乃彊秉政圖两失其中方戰士不耕朝士
不啇邪不奸直圎不亂方違戾相錯撥㓨難
匡故欲理之君閉利門積徳之家必無災殃
利絶而道著武讓而徳興斯乃持乆之道常
行之法也
　　　本行苐十
徳為上行以仁義為本故尊於位而無
徳者黜富於財而無義者刑賤而好徳者尊
貧而有義者榮叚干木徒步之士脩道行徳
魏文侯過其閭而軾之夫子陳蔡之厄豆飯
菜羔不足以接餒二三子布弊褞𫀆不足以
避寒倥&KR1555;屈厄自䖏甚矣然而夫子當於道
二三子近扵義自布衣之士上天子下齊
庶民而累其身而匡上也及閔周室之衰㣲
禮義之不行也厄挫頓仆厯說諸侯欲匡帝
王之道反天下之政身無其立而世無其主
周流天下無所合意大道隱而不舒羽翼摧
而不申自深授其化以厚終始追治去
事以正来世案紀圖録以知性命表定六藝
以善惡不相干貴賤不相侮強弱不相
凌賢與不肖不得相踰科苐相序為萬
而不絶功傳而不衰詩書禮樂為得其所乃
天道之所立大義之所行也豈以威耶
夫人之好色非脂粉所能餙大怒之威非氣
力所能行也聖人乗天威合天氣承天功象
天容而不與為功豈不難哉夫酒池可以泛
舟糟丘可以望逺豈貧扵財哉統四海之權
主九州之衆豈弱於力哉然功不能自存威
不能自守非為貧弱乃道徳不存乎身仁義
不加於天下也故察扵財而昬扵道者衆之
所謀也果於力而寡扵義者兵之所圖也故
君子篤於義而薄扵利敏扵事而愼扵言所
功徳也故曰不義而富且貴扵我如浮
雲夫身帶璧玉庸環佩服府蔵珍酌舍
銀刻鏤可以夸小人非所以厚扵已而濟扵
事也髙臺百仞金簾雕飾所以疲百姓
之力非所以扶弱存亡者也故聖人卑宫室
而髙道徳服而謹仁義不損其行以増
其容不虧其徳以飾其身國不興無事之功
家不蔵無用之器所以稀力役而省貢獻也
璧玉珠璣不御扵上則翫好之物弃於下雕
刻綪畫不納扵君則淫伎曲巧絶扵民夫釋
農桑之事入山海採珠璣求瑶琨探沙谷捕
翡翠瑇瑁搏犀象消䈥力散布泉以極耳
目之好以快淫邪之心豈不謬哉未見先道
而後利近徳而逺色者也
　　　明誡苐十一
君政可以及逺臣䔍扵信可以致大何
以言之湯以七十里之封而升帝王之位周
公以比徳扵五帝斯乃口出善言身行
善道之所致也安危之効吉㐫之一出扵
身之道成敗之驗一起於行堯舜不易
日月而興桀紂不易星辰而亡天道不改而
人道易也夫持天地之政操四海之綱
不可以失度動作不可以離道謬誤出扵口
則亂及萬里之外况刑及無罪於獄而殺及
無辜於市乎故世衰道亡非天之所為也乃
國君者有所取之也惡政生扵惡氣惡氣生
扵災異蝮虫之類随氣而生虹蜺之属囙政
而見治道失扵下則天文度於上惡政流於
民則䖝災生扵地賢君智則知随變而改縁
類而試思之於變聖人之理㤙及昆䖝
澤及草木乗天氣而生随寒暑而動者莫不
延傾耳而聴化聖人察物無所遺失上
及日月星辰下至鳥獸草木昆䖝鷁之
退飛治五石之所隕所以不失纎㣲至於鴝
鵒来冬多麇言鳥獸之類也十有二月
李梅實十月殞霜不煞菽言寒暑之氣失其
莭也鳥獸草木尚欲各得其所綱之以法紀
之以數而况扵人乎聖人承天之明正日月
之行録星辰之度因天地之利等髙下之宜
設山川之便平四海分九州同好惡一風俗
易曰天垂象見吉㐫聖人則之天出善道聖
人得之言御占圖暦之變下衰風化之失以
匡衰盛紀物定世後無不可行之政無不可
治之民故曰則天之明囙地之利觀天之化
推演萬事之類散之於之間調之以寒
暑之莭養之以四時之氣同之以風雨之化
故絶國異俗莫不知樂則歌哀則哭盖
聖人之教所齊一也夫善道存於身無逺而
不至惡行著扵而不去周公躬行禮義
郊祀后稷越裳奉貢重譯而臻麟鳯草木縁
化而應殷紂㣲子弃骨肉而亡行善則
鳥獸恱行惡則臣子恐是以明者可以致逺
鄙者可以近故春秋書衛侯之弟鱄出奔
晉書鱄　骨肉之親弃大夫之位越先人之
境附他人之域窮渉寒飢織履而食不明之
効也
　　　思務第十二
夫長扵變者不可窮以詐通於道者不可驚
以恠審扵辭者不可惑以言逺扵義者不可
動以是以君子廣思而博聴進退循法動
作合度聞見欲衆而采擇欲謹學問欲
欲敦見邪乃知其直觀花乃知其實目不滛
炫燿之色耳不亂阿之以晉楚之富
而志不回談之以喬松之夀而行不易然後
能一其道而定其操功凢人則不然
目放於冨貴之榮耳亂於不死之道故多弃
其所長而求其所短得其所亡而失其所有
是以吳王夫差知度艾陵之可勝而不悟勾
踐将以破㐫也故或見一利而䘮萬機
求一福而致萬禍夫學者通於神靈之變化
曉於天地之開闔弛張性命之短長冨
貴之所在貧賤之所亡則手足不勞而耳目
不亂思慮不計策不誤上訣是非扵天文
其次定狐疑於世務興有所㩀轉移有所守
故道事可法也昔舜禹囙盛而治世
孔子承衰而作功聖人不空出賢者不虗生
而歸於善斯乃天地之法而制其事
則世之便而設其義故聖人不必同道
好者不必同色而皆羙醜者不必同状而
皆惡天地之数斯命之象也日八
宿並列各有所主萬端異路千法異形聖人
因其勢而調之使小大不得相方圓不得
相干分之以度紀之以莭星不晝見日不夜
照雷不冬發霜不夏降臣不凌君則隂不侵
陽盛夏不暑隆冬不霜黒氣苞日彗星揚光
虹蜺冬見蟄虫夏蔵熒惑亂宿衆星失行聖
人因天變而正其失理其端而正其本堯承
蚩尤之失而思欽君子見惡扵外則
知變於内桀紂不則湯武不仁才惑於衆
非者而攺之於亂之扵朝廷而匹
夫治之於閨門是以接輿老菜所以避世於
窮而逺其尊也君子行之於幽閒小
人厲之扵士衆老子曰上徳不徳虗
也夫口誦聖人之言身學賢者之行乆而不
弊勞而不廢雖未為君已孔子曰行
夏之時乗殷之輅服周之冕樂則韶舞放鄭
聲逺佞人道而行之於世雖非堯舜之
君則亦堯舜也今之為君者則不然治不法
而曰今之世不可以道徳治也為臣者
不師稷契周公之政則曰今之民不可以
為子者不執曽閔之賢朝夕不休盡莭不
倦則曰家人不敦也學者無晝夜不懈
循禮而動則曰世所不行也自人君至于庶
人未有法聖人為善者寡為惡者衆
易曰豐其屋蔀其家闚其户閴其無人
治之耳故仁者在位而仁人来義士在朝而
義士至是以墨子之門多之門多道徳
文武之朝多賢良秦王之庭多不祥故善者
必有所惡者必有所因而来善惡不空
出禍福不妄作唯心之所向志之所行而已
新語卷下
　　新語三卷凡十二篇漢大中大夫楚人
　　陸賈譔賈以客從髙帝定天下名有口
　　辨其論秦漢之失得古今之成敗尤為
　　明備髙帝雖輕士善罵不事詩書而獨
　　於賈之語毎奏稱善盖前此固帝之所
　　未聞也惜其書歳乆殘闕人間少有蔵
　　者予同年李君仲陽宰淛之桐郷嘗得
　　其本鋟之扵木昔人謂文章與時髙下
　　質而不俚必曰先秦西漢此書殆其一
　　也然則李君之行之者豈直取其文辭
　　之古而其失得成敗之論固有國有家
　　者之當鍳也弘治壬戌九月十有一日
　　前進士吴郡都　穆　記
新語卷上
　　　　　　　漢中大夫陸　賈　撰
　　道基第一　術事第二　輔政第三
　　無爲第四　辨惑第五　慎微第六
　　　道基第一
傳曰天生萬物以地養之聖人成之㓛徳叅
合而道術生焉故曰張日月列星辰序四時
調隂陽布氣治性次置五行春生夏長秋收
冬蔵陽生雷電隂成雪霜養育群生一茂一
亡潤之以風雨曝之以日光温之以節氣降
之以殞霜位之以衆星制之以斗衡苞之以
六合羅之以紀綱改之以災變告之以禎祥
動之以生殺悟之以文章故在天者可見在
地者可量在物者可紀在人者可相故地封
五嶽畫四瀆規洿澤通水泉樹物養類苞殖
萬根暴形養精以立群生不違天時不奪物
性不蔵其情不匿其詐故知天者仰觀天文
知地者俯察地理跂行喘息蜎飛蠕動之類
水生陸行根著葉長之屬為寕其心而安其
性盖天地相承氣感相應而成者也於是先
聖乃仰觀天文俯察地理圖畫乾坤以定人
道民始開悟知有父子之親君臣之義夫婦
之道長㓜之序扵是百官立王道乃生民人
食肉飲血衣皮毛至於神農以爲行蟲走獸
難以養民乃求可食之物甞百草之實察酸
苦之味教民食五榖天下人民野居穴䖏未
有室屋則與禽獸同域於是黄帝乃伐木&KR0799;
材築作宫室上棟下宇以避風雨民知室居
食榖而未知功力扵是后稷乃列封彊畫畔
界以分土地之所宜闢土殖榖以用養民種
桑麻致絲枲以蔽形體當斯之時四瀆未通
洪水為害禹乃決江䟽河通之四瀆致之於
海大小相引髙下相受百川順流各歸其所
然後人民得去髙險䖏平土川谷交錯風化
未通九州絶隔未有舟車之用以濟深致逺
於是奚仲乃橈曲爲輪因直爲轅駕馬服牛
浮舟杖檝以代人力鑠金鏤木分苞燒殖以
備器械於是民知輕重好利惡難避勞就逸
於是臯陶乃立獄制罪懸賞設罰異是非明
好惡檢奸邪消佚亂民知畏法而無禮義於
是中聖乃設辟雍庠序之教以正上下之儀
明父子之禮君臣之義使強不凌弱衆不暴
寡弃貪鄙之心興清㓗之行禮義獨行綱紀
不立後世衰廢於是後聖乃定五經明六藝
承天統地窮事㣲原情立本以緒人倫宗
諸天地脩篇章垂諸來世被諸鳥獸以匡
衰亂天人合䇿原道悉備智者逹其心百工
窮其巧乃調之以管絃絲竹之音設鍾皷歌
舞之樂以節奢侈正風俗通文雅後世淫邪
増之以鄭衛之音民弃本趍末伎巧横出用
意各殊則加雕文刻鏤傳致膠漆丹青玄黄
琦瑋之色以窮耳目之好極工匠之巧夫驢
騾駱駞犀象瑇瑁琥珀珊瑚翠羽珠玉山生
水蔵擇地而居潔清明朗潤澤而濡磨而不
磷涅而不淄天氣所生神靈所治幽閒清浄
與神浮沉莫之効力為用盡情為噐故曰聖
人成之所以能綂物通變治情性顯仁義也
夫人者寛博浩大恢廓宻㣲附逺寕近懷来
萬邦故聖人懷仁仗義分明纎㣲忖度天地
危而不傾佚而不亂者仁義之所治也行之
於親近而踈逺恱脩之於閨門之内而名譽
馳於外故仁無隱而不著無幽而不彰者虞
舜蒸蒸於父母光耀於天地伯夷叔齊餓扵
首陽功羙垂扵萬代太公自布衣昇三公之
位累世享千乗之爵知伯仗威任力兼三晉
而亡是以君子握道而治徳而行席仁而
坐杖義而彊虗無寂寞通動無量故制事因
短而動益長以圎制規以矩立方聖人王世
賢者建功湯舉伊尹周任吕望行合天地徳
配隂陽承天誅惡尅暴除殃将氣養物明
設光耳聴八極目覩四方忠進䜛退直立邪
亡道行姦止不得两張本理杜漸消萌夫
謀事不並仁義者後必敗殖不固本而立髙
基者後必崩故聖人防亂以經藝工正曲以
凖繩徳盛者威廣力盛者驕衆齊桓公尚徳
以覇秦二世尚刑而亡故虐行則怨積徳布
則功興百姓以徳附骨肉以仁親夫婦以義
合朋友以義信君臣以義序百官以義承曽
閔以仁成大孝伯姬以義建至貞守國者以
仁堅固佐君者以義不傾君以仁治臣以義
平郷黨以仁恂恂朝廷以義便便羙女以貞
顯其行烈士以義彰其名陽氣以仁生隂莭
以義降鹿鳴以仁求其群關雎以義鳴其雄
春秋以仁義貶絶詩以仁義存亡乹坤以仁
和合八卦以義相承書以仁敘九族君臣以
義制忠禮以仁盡節樂以禮升降仁者道之
紀義者聖之學學之者明失之者昬背之者
亡陳力就列以義建功師旅行陣徳仁為固
仗義而彊調氣飬性仁者夀長羙才次徳義
者行方君子以義相褒小人以利相欺愚者
以力相亂賢者以義相治榖梁傳曰仁者以
治親義者以利尊萬世不亂仁義之所治也
　　　術事第二
善言古者合之於今能術逺者考之於近故
說事者上陳五帝之功而思之于身下列桀
紂之敗而戒之于已則徳可以配日月行可
以合神靈登髙及逺逹幽洞㝠聴之無聲視
之無形世人莫覩其兆莫知其情校脩五經
之本末道徳之真偽既其意而不見其人
世俗以為自古而傳之者為重以今之作者
為輕淡於所見甘扵所聞惑於外貎失於中
情聖人貴寛而世人賤衆五榖養性而棄之
於地珠玉無用而寳之扵身故舜弃黄金扵
嶄嵓之山禹捐珠玉於五湖之淵将以杜淫
邪之欲絶琦瑋之情道近不必出於乆逺取
其至要而有成春秋上不及五帝下不至三
王述齊桓晉文之小善魯之十二公至今之
為政足以知成敗之効何必於三王故古人
之所行者亦與今世同立事者不離道徳調
絃者不失宫商天道調四時人道治五常周
公與堯舜合符瑞二世與桀紂同禍殃文王
生於東夷大禹出扵西羌世殊而地絶法合
而度同故聖賢與道合愚者與禍同懷徳者
應以福挾惡者報以㐫徳薄者位危去道者
身亡萬世不易法古今同紀綱故良馬非獨
騏驥利劒非唯干将羙女非獨西施忠臣非
獨吕望今有馬而無王良之御有劒而無砥
礪之功有女而無芳澤之飾有士而不遭文
王道術蓄積而不舒羙玉韞匵而深蔵故懷
道者湏世抱樸者待工道為智者䜛馬為御
者良賢為聖者用辯為智者通書為曉者傳
事為見者明故制事者因其則服藥者因其
良書不必起仲尼之門藥不必出扁鵲之方
合之者善可以為法因世而權行故性蔵於
人則氣達於天纎㣲浩大下學上逹事以類
相従聲以音相應道唱而徳和仁立而義興
王者行之扵朝疋夫行之於田治末者調其
本端影者正其形養其根者則枝葉茂志氣
調者即道冲故求逺者不可失於近治影者
不可忘其容上明而下清君聖而臣忠或圖
逺而失近或道塞而路窮季孫貪顓臾之地
而變起於蕭墻之内夫進取者不可不顧難
謀事者不可不盡忠故形立而徳散佞用則
忠亡詩云式訛尔心以蓄萬邦言一心化天
下而國治此之謂也
　　　輔政第三
夫居高者自䖏不可以不安履危者任杖不
可以不固自䖏不安則墜任杖不固則仆是
以聖人居髙䖏上則以仁義為巢乗危履傾
則以賢聖為杖故髙而不墜危而不仆者堯
以仁義為巢舜以禹稷契為杖故髙而益安
動而益固然䖏髙之安乘克讓之敬徳配天
地光被四表功垂扵無窮名傳於不朽盖自
䖏得其巢任杖得其材也秦以刑罰為巢故
有覆巢破卵之患以趙髙李斯為杖故有傾
仆跌傷之禍何哉所任非也故杖聖者帝杖
賢者王杖仁者覇杖義者強杖䜛者滅杖賊
者亡故懐剛者乆而缺持柔者乆而長躁疾
者為厥速遲重者為常存尚勇者為悔近温
厚者行寛舒懷促急者必有所虧柔懦者制
剛強小慧者不可以禦大小辯者不可以說
衆商賈巧為販賣之利而屈為貞良邪臣好
爲詐偽自媚餙非而不能為公方蔵其端巧
逃其事功故智者之所短不如愚者之所長
文公種米曽子駕羊相士不熟信邪失方察
察者有所不見恢恢者何所不容朴直質者
近忠便巧者近亡君子逺熒熒之色放錚錚
之聲絶恬羙之味䟱嗌嘔之情天道以大制
小以重顛輕以小治大亂度千貞䜛夫似賢
羙言似信聽之者惑觀之者冥故蘇秦尊於
諸侯商鞅顯扵西秦世無賢智之君孰能别
其形故堯放驩兠仲尼誅少正卯甘言之所
嘉不為之傾惟堯知其實仲尼見其情故
千聖王者誅遏賢君者刑遭凡王者貴觸亂
世者榮鄭儋亡齊而歸魯齊有九合之名而
魯有乾時之恥夫㩀千乗之國而信䜛佞之
計未有不亡者也故詩云䜛人罔極交亂四
國衆邪合黨以囬人君邦危民亡不亦冝乎
　　　無爲第四
夫道莫大於無為行莫大於謹敬何以言之
昔虞舜治天下彈五絃之琴歌南風之詩寂
若無治國之意漠若無憂民之心然天下治
周公制作禮樂郊天地望山川師旅不設刑
格法懸而四海之内奉供来臻越裳之君重
譯来朝故無為也乃無為也秦始皇帝設
為車裂之誅以斂姦邪築長城於戎境以備
胡越征大吞小威震天下将帥横行以服外
國蒙恬討亂於外李斯治法於内事逾煩天
下逾亂法逾滋而姦逾熾兵馬益設而敵人
逾多秦非不欲為治然失之者乃舉措暴衆
而用刑太極故也是以君子尚寛舒以苞身
行中和以統逺民畏其威而従其化懷其徳
而歸其境羙其治而不敢違其政民不罰而
畏罪不賞而歡恱漸漬於道徳被服扵中和
之所致也夫法令者所以誅惡非所以勸善
故曾閔之孝夷齊之㢘豈畏死而為之哉教
化之所致也故曰堯舜之民可比屋而封桀
紂之民可比屋而誅者教化使然也故近河
之地濕近山之土燥以類相及也故山川出
雲雨丘阜生氣四瀆東流百川無不従小
者従大少者従多夫王者之都南面之君臣
姓之所取法舉措動作不可失法則也
昔者周襄王不能事後母出居於鄭而下多
叛其親秦始王驕奢靡麗好作髙䑓榭廣宫
室則天下豪富制屋宅者莫不倣之設房闥
備廐庫繕雕琢刻畫之好慱玄黄琦瑋之色
以亂制度齊桓公好婦人之色妻姑姊妹而
國中多淫於骨肉楚平王奢侈縦恣不能制
下檢民以徳増駕百馬而行欲令天下人餒
財富利明不可及於是楚國逾奢君臣無别
故上之化下猶風之靡草也王者尚武於朝
農夫繕甲於田故君之御下民奢侈者則
應之以儉驕淫者則綂之以理未有上仁而
下殘上義而下争者也孔子曰移風易俗豈
家至之哉先之扵身而已矣
　　　辨惑第五
夫舉事者或為善而不稱善或不善而稱善
者何視之者謬而論之者誤也故行或合於
世或順於耳斯乃阿上之意従上之㫖操直
而乖方懐曲而合邪因其剛柔之勢為作縦
横之術故無忤逆之言無不合之義者昔哀
公問於有若曰年飢用不足如之何有若對
曰盍徹乎蓋損上而歸之於下則忤於耳而
不合於意遂逆而不用也此所謂正其行而
不苟合於世也有若豈不知阿哀公之意為
益國之義哉夫君子直道而行知必屈辱而
不避也故行不敢苟合言不為苟容雖無功
於世而名足称也雖言不用於國家而舉措
之言可法也故殊於世俗則身孤於士衆夫
邪曲之相䘖枉橈之相借直故不得容其
間謟佞之相扶䜛口之相譽無髙而不可上
無深而不可徃者何以當背衆多而辭語諧
合夫衆口之毁譽浮石沉木群邪所抑以直
為曲視之不察以白為黒夫曲直之異形白
黒之異色乃天下之易見也然自謬也或不
能分明其是非者衆邪誤之矣至如秦二世
之時趙髙駕鹿而従行王曰丞相何為駕鹿
髙曰馬也王曰丞相誤也以鹿為馬髙曰陛
下以臣言不然願問群臣臣半言鹿半言馬
當此之時秦王不能自信其自而従邪臣之
說夫馬鹿之異形衆人所知也然不能分别
是非也况於闇昧之事乎易曰二人同心其
義㫁金群黨合意以傾一君孰不移哉昔人
有與曽子同姓亦名參有人告其母參殺人
母織如故有人復来告如是者三曽子母乃
投杼踰垣而去曽子之母非不知子不殺人
也言之者衆夫流言之並至雖真聖不敢自
安况凡人乎魯定公之時與齊侯㑹於夾谷
孔子行相事两君升壇两相䖏下而相欲揖
君臣之禮濟濟備焉齊人皷噪而起欲執魯
公孔子歴階而上不盡一等而立謂齊侯曰
两君合好以禮相率以樂相化臣聞嘉樂不
野合犧象之薦不下堂夷狄之民何求為命
司馬請止之定公曰諾齊侯逡廵而避席曰
寡人之過退而自責大夫罷㑹齊人使優旃
儛於魯公之幕下傲戯欲候魯君之隙以執
定公孔子嘆曰君辱臣當死使司馬行法斬
焉首足異河而出於是齊人懼然而恐君臣
易操不安其故行乃歸魯四邑之侵地終無
乘魯之心隣振動人懷嚮魯之意強國驕
君莫不恐懼邪臣佞人變行易慮天下之政
而折中而定公拘於三家䧟於衆口不
能卒用孔子者内無獨見之明外惑邪臣之
黨以弱其國而亡其身權歸於三家邑土單
於彊無以制其剛詩云有斧有柯言何以治
之也
　　　慎微第六
夫建大功於天下者必先脩於閨門之内垂
大名於萬世者必先行之扵纎㣲之事是以
伊尹負鼎屈於有莘之野修逹徳於草廬之
下躬執農夫之作意懷帝王之道身在衡門
之裏志圖八極之表故釋負鼎之志為天子
之佐剋夏立商誅逆征暴除天下之患辟殘
賊之類然後海内治百姓寕曽子孝於父母
昬定晨省調寒温適輕重勉之扵糜粥之間
行之於衽席之上而徳羙重於後世此二者
修之扵内著之於外行之於小顯之於大顔
回一簞食一瓢飲在陋巷之中人不堪其憂
齊夫用人若彼失人若此然定公不覺悟信
季孫之計背貞臣之䇿以獲拘弱之名而䘮
丘山之功不亦惑乎故邪臣之蔽賢猶浮雲
之鄣日月也非得神靈之化罷雲霽翳令歸
山海然後乃得覩其光明暴天下之濡濕照
四方之晦冥今上無明王聖主下無貞正諸
侯誅鋤姦臣賊子之黨觧釋疑　紕繆之結
然後忠良方直之人則得容扵世而施於政
故孔子遭君暗臣亂衆邪在位政道隔於王
家仁義閉於公門故作公陵之歌傷無權力
於世大化絶而不通道徳施而不用故曰無
如之何者吾末如之何也巳矣夫言道因權
而立徳因勢而行不在其位者則無以齊其
政不操其柄者則囬也不攺其樂禮以行之
遜以出之夫力學而誦詩書凢人所能為也
若欲移江河動太山故人力所不能也如調
心在已背惡向善不貪扵財不苟於利分財
取寛服事取勞此天下易知之道易行之事
也豈有難哉若造父之御馬羿之用弩則所
謂難也君以不以其難為之也故不知以為
善也絶氣力尚徳也夫目不能别黒白耳不
能别清濁口不能言善惡則所謂不能也故
設道者易見曉所以通凢人之心而達不能
之行道者人之所行也夫大道履之而行則
無不能故謂之道孔子曰道之不行也言人
不能行之故謂顔淵曰用之則行舍之則蔵
唯我與爾有是夫言顔淵道施於世而莫之
用猶人不能懷仁行義分别纎微忖度天地
乃苦身勞形入深山求神仙弃二親捐骨肉
絶五谷廢詩書背天地之寳求不死之道非
所以通世防非者也若湯武之君伊吕之臣
因天時而行罰順隂陽而運動上瞻天文下
察人心以寡服衆以弱制強革車三百甲卒
三千征敵破衆以報大讐討逆亂之君絶煩
濁之原天下和平家給人足疋夫行仁啇賈
行信齊天地致鬼神河出圖洛出書因是之
道寄之天地之間豈非古之所謂得道者哉
夫播布革亂毛髮登髙山食木實視之無優
游之容聴之無仁義之辭忽忽若狂痴推之
不徃引之不来當世不䝉其功後代不見其
才君傾而不扶國危而不持寂寞而無隣寥
廓而獨寐可謂避世非謂懷道者也故殺身
以避難則非計也懷道而避世則不忠也是
以君子居亂世則合道徳採㣲善絶纎惡脩
父子之禮以及君臣之序乃天地之通道聖
人之所不失也故隠之則為道布之則為文
詩在心為志出口為辭矯以雅僻砥礪鈍才
雕琢文邪抑定狐疑通塞理順分别然否而
情得以利而性得以治綿綿漠漠以道制之
察之無兆遁之恢恢不見其形不覩其仁湛
然未悟乆之乃殊論思天地動應樞機俯仰
進退與道蔵之於身優游待時故道無
廢而不興噐無毁而不治孔子曰有至徳要
道以順天下言徳行而其下順之矣
新語卷上
