其中謂之剽小者謂之棧大簫謂之言小者謂之筊大管謂之簥其中謂之篞小者謂之篎大籥謂之産其中謂之仲小者謂之箹徒鼔瑟謂之步徒吹謂之和徒歌謂之謡徒擊鼔謂之咢徒鼔鐘謂之修徒鼔磬謂之寋所以鼔柷謂之止所以鼔敔謂之籈大鼗謂之麻小者謂之料和樂謂之節穹蒼蒼天也春爲蒼天夏爲昊天秋爲旻天冬爲上天四時春爲青陽夏爲朱明秋爲白藏冬爲玄英四氣和謂之玉燭春爲發生夏爲長嬴秋爲收成冬爲安寧四時和爲通正謂之景風甘雨時降萬物以嘉謂之醴泉祥榖不熟爲饑𬞞不熟爲饉果不熟爲荒仍饑爲荐災太歳在甲曰閼逢在乙曰旃蒙在丙曰柔兆在丁曰強圉在戊曰著雍在己曰屠維在庚曰上章在辛曰重光在壬曰玄􁓶在癸曰昭陽歳陽太歳在寅曰攝提格在卯曰單閼在辰曰執徐在巳曰大荒落在午曰敦牂在未曰恊洽在申曰涒灘在酉曰作噩在戌曰閹茂在亥曰大淵獻在子曰困敦在丑曰赤奮若載歳也夏曰歳商曰祀周曰年唐虞曰載歳名月在甲曰畢在乙曰橘在丙曰修在丁曰圉在戊曰厲在己曰則在庚曰窒在辛曰塞在壬曰終在癸曰極月陽正月爲陬二月爲如三月爲寎四月爲余五月爲臯六月爲且七月爲相八月爲壯九月爲玄十月爲陽十一月爲辜十二月爲涂月名南風謂之凱風東風謂之谷風北風謂之涼風西風謂之㤗風焚輪謂之穨扶揺謂之猋風與火爲庉迴風爲飄日出而風爲暴風而雨土爲霾隂而風爲曀天氣下地不應曰雺地氣發天不應曰霧霧謂之晦螮蝀謂之雩螮蝀虹也蜺爲挈貳弇日爲蔽雲疾雷爲霆霓雨䨘爲霄雪暴雨謂之涷小雨謂之霡霂久雨謂之淫淫謂之霖濟謂之霽風雨壽星角亢也天根氐也天駟房也大辰房心尾也大火謂之大辰析木謂之津箕斗之閒漢津也星紀斗牽牛也玄枵虚也顓頊之虚虚也北陸虚也營室謂之定娵觜之口營室東壁也降婁奎婁也大梁昴也西陸昴也濁謂之畢咮謂之柳柳鶉火也北極謂之北辰何鼔謂之牽牛明星謂之启明彗星爲欃槍奔星爲彴約星名春祭曰祠夏祭曰礿秋祭曰甞冬祭曰蒸祭天曰燔柴祭地曰瘞薶祭山曰庪縣祭川曰浮沈祭星曰布祭風曰磔是禷是禡師祭也旣伯旣禱馬祭也禘大祭也繹又祭也周曰繹商曰肜夏曰復胙祭名春獵爲蒐夏獵爲苗秋獵爲獮冬獵爲狩宵田爲獠火田爲狩乃立冢土戎醜攸行起大事動大衆必先