九夷八狄七戎六蠻謂之四海
岠齊州以南戴日爲丹穴北戴斗極爲空桐
東至日所出爲太平西至日所入爲太蒙太平之人
仁丹穴之人智太蒙之人信空桐之人武
　　　　四極
丘一成爲敦丘再成爲陶丘
再成銳上爲融丘三成爲崐崘丘如椉者椉
丘如陼者陼丘水潦所止泥丘方
丘胡丘絕髙爲之京非人爲之丘水潦所還
埒丘上正章丘澤中有丘都丘當途梧丘
途出其右而還之畫丘途出其前戴丘途出
其後昌丘水出其前渻丘水出其後沮丘水出其右正
丘水出其左營丘如覆敦者敦丘邐迆沙
丘左髙咸丘右髙臨丘前髙旄丘後髙陵丘偏
髙阿丘宛中宛丘丘背有丘爲負丘
左澤定丘右陵泰丘如畝畝丘如陵
陵丘丘上有丘爲宛丘陳有宛丘晉有
濳丘淮南有州黎丘天下有名丘五其三在
河南其二在河北
