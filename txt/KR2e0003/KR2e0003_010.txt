縉雲彪校註東陽呉師道重校宋景公公輸般爲楚設機將以攻宋墨子聞之百舍重繭徃見公輸般謂之曰吾自宋聞子吾欲藉子殺王公輸般曰吾義固不殺王墨子曰聞公爲雲梯將以攻宋宋何罪之有義不殺王而攻國是不殺少而殺衆敢問攻宋何義也公輸般服焉請見之王黒子見楚王曰今有人於此舍其文軒鄰有敝輿而欲竊之舍其錦繡鄰有䄈褐而𣣔竊之舎其梁肉鄰有糟糠而𣣔竊之此爲何若人也王曰必爲有竊疾矣黑子曰荆之地方五千里宋方五百里此猶文軒之與敝輿也荆有雲夢犀兕麋鹿盈之江漢魚鼈黿鼉爲天下饒宋所謂無雉兎鮒魚者也此猶粱肉之與糟糠也荆有長松文􁅋楩楠豫章宋無長木此猶錦繡之與短楬也臣悪以王吏之攻宋爲與此同類也王曰善㦲請無攻宋梁王伐邯鄲而徴師於宋宋君使使者請於趙王曰夫梁兵勁而權重今徴師於敝邑敝邑不從則恐危社稷若扶梁伐趙以害趙國則寡人不忍也願王之有以命敝邑趙王曰然夫宋之不如梁也寡人知之矣弱趙以強梁宋必不利也則吾何以告子而可乎使者曰臣請受邊城徐其攻而留其日以待下吏之有城而已趙王曰善宋人因遂舉兵入趙境而圍一城焉梁王甚說曰宋人助我攻矣趙王亦曰宋人止於此矣故兵退難觧徳施於梁而無怨於趙故名有所加而實有所歸謂大尹曰君日長矣自知政則公無事公不如令楚賀君之孝則君不奪太后之事矣則公常用宋矣宋與楚爲兄弟齊攻宋楚王言救宋宋因賣椘重以求講於齊齊不聽蘇秦爲宋謂齊相曰不如與之以明宋之賣資楚重於齊也楚怒必絶於宋而事齊齊楚合則政宋易矣剔成齊攻宋宋使臧子索救於荆荆王大說許救甚勸臧子憂而反其御曰索救而得有憂色何也臧子曰宋小而齊大夫救於小宋而惡於大齊此王之所憂也而荆王說甚必以堅我我堅而齊敝荆之利也臧子乃歸齊王果㧞宋五城而荆王不至君偃宋康王之時有雀生􁑶於城之陬使吏占之曰小而生巨必霸天下康王大喜於是滅滕伐薛取淮北之地乃愈自信欲霸之速成故射天笞地斬社稷而焚㓕之曰威服天下鬼神罵國老諌臣曰爲無顔之冠以示勇剖傴之背鍥朝渉之脛而國人大駭齊聞而伐之民散城不守王乃逃倪侯之館遂得而死見祥而不爲祥反爲禍凡六章衛靈公衛靈公近癰疽彌子瑕二人者專君之勢以蔽左右復塗偵謂君曰昔曰臣夣見君君曰子何夣曰夣見竈君君忿然作色曰吾聞夣見人君者夣見日今子曰夣見竈君而言君也有說則可無說則死對曰日并燭天下者也一物不能蔽也若竈則不然前之人煬則後之人無從見也今臣疑人之有煬於君者也是以夣見竈君君曰善於是因廢癰疽彌子瑕而立司空㣘悼公犀首伐黄過衛使人謂衛君曰敝邑之師過大國之郊曽無一介之使以存之乎敢請其罪今黄城將下矣已將移兵造大國之城下衛君懼束組三百緄黄金三百鎰以隨使者南文子止之曰是勝黄城必不敢來不勝亦不敢來是勝黄城則功大名羙内臨其倫夫在中者惡臨議其事䝉大名挾成功坐御以待中之議犀首雖愚必不爲也是不勝黄城破心而走歸恐不免於罪矣彼安敢攻衛以重其不勝之罪哉果勝黄城帥師而歸遂不敢過衛智伯欲伐衛遺衛君野馬四百璧一衛君大說群臣皆賀南文子有憂色衛君曰大國大懽而子有憂色何文子曰無功之賞無力之禮不可不察也野馬四百璧一此小國之禮而大國致之君其圖之衛君以其言告邊境智伯果起兵而襲衛至境而反曰衛有賢人先知吾謀也智伯欲襲衛乃佯亡其太子使奔衛南文子曰太子顔爲君子也甚愛而有寵非有大罪而亡必有故使人迎之於境曰車過五乗慎勿納也智伯聞之乃止嗣君秦攻衛之蒲胡衍謂樗里疾曰公之伐蒲以爲秦乎以爲魏乎爲魏則善爲秦則不頼矣衛所以爲衛者以有蒲也今蒲入於魏衛必折於魏魏亡西河之外而弗能取者弱也今并衛於魏魏必強魏強之日西河之外必危且秦王亦將觀公之事害秦以善害魏秦王必怨公樗里疾曰柰何胡衍曰公釋蒲勿攻臣請爲公入戒蒲守以德衛君樗里疾曰善胡衍因入蒲謂其守曰樗里子知蒲之病也其言曰吾必取蒲今臣能使釋蒲勿攻蒲守再拜因効金三百鎰溢焉曰秦兵誠去請厚子於衛君胡衍取金於蒲以自重於衛樗里子亦得三百金而歸又以德衛君也衛使客事魏三年不得見衛客患之乃見梧下先生許之以百金梧下先生曰諾乃見魏王曰臣聞秦岀入兵未知其所之秦魏交而不脩之日乆矣願王專博事秦無有他計魏王曰諾客趨出至郎門而反曰臣恐王事秦之晚王曰何也先生曰夫人於事巳者過急於事人者過緩今王緩於事已者安能急於事人奚以知之衛客曰事王三年不得見臣以是知王緩也魏王趨見衛客衛嗣君時胥靡逃之魏衛贖之百金不與乃請以左氏群臣諌曰以百金之地贖一胥靡無乃不可乎君曰治無小亂無大教化喻於民三百之城足以為治民無廉耻雖有十左氏將何以用之衛嗣君病冨術謂殷順且曰子聽吾言也以說君勿益損也君必善子人生之所行與死之心異始君之所行於丗者食髙麗也所用者緤錯挐薄也群臣盡以為君輕國而好髙麗必無與君言國事者子謂君君之所行天下者甚繆緤錯主㫁於國而挐薄輔之自今以徃者公孫氏不血食矣君曰善與之相印曰我死子制之嗣君死殷順且以君令相公子期緤錯挐薄之族皆逐之也衛人迎新婦婦上車問驂馬誰馬也御曰借之新婦謂僕曰拊驂無笞服車至門扶教送母曰㓕竈将失火入室見臼曰徙之牖下妨徃來者主人笑之此三言者皆至言也然而不免爲笑者蚤晚之時失也凡九章中山中山君饗都士大夫司馬子期在焉羊羹不遍司馬子期怒而走扵楚說楚王伐中山中山君亡有二人挈戈而随其後者中山君顧謂二人子奚為者也二人對曰臣有父嘗餓且死君下壺飡臣父臣父且死曰中山有事汝必死之故來死君也中山君喟然而仰嘆曰與不期衆少其扵當厄怨不期深淺其扵傷心吾以一杯羊羹亡國以一壺飡得士二人魏文侯欲殘中山常荘談謂趙桓襄子曰魏并中山必無趙矣公何不請公子傾以爲正妻因封之中山是中山復立也樂羊爲魏將攻中山其子時在中山中山君烹之作羮致於樂羊樂食之古今稱之曰樂羊食子以自信明害父以求法犀首立五王而中山後持齊謂趙魏曰寡人羞與中山並爲王願與大國伐之以廢其王中山聞之大恐召張登而告之曰寡人且王齊謂趙魏曰羞與寡人並爲王而𣣔伐寡人恐亡其國不在索王非子莫能吾救登對曰君爲臣多車重幣臣請見田嬰中山君遣之齊見嬰子曰臣聞君欲廢中山之王將與趙魏伐之過矣以中山之小而三國伐之中山雖益廢王猶且聽也且中山恐必爲趙魏廢其王而務附焉是君爲趙魏驅羊也非齊之利也豈若中山廢其王而事齊哉田嬰曰柰何張登曰今君召中山與之遇而許之王中山必喜而絶趙魏趙魏怒而攻中山中山急而爲君難其王則中山必恐爲君廢王事齊彼患亡其國是君廢其王而立其國賢於爲趙魏驅羊也田嬰曰諾張丑曰不可臣聞之同欲者相憎同憂者相親今五國相與王也負海不與焉此是欲皆在爲王而憂在負海今召中山與之遇而許之王是奪四五國而益負海也致中山而塞四五國四五國寒心必先與之王而故親之是君臨中山而失四五國也且張登之爲人也善以微計薦中山之君乆矣難信以爲利田嬰不聽果召中山君而許之王張登因謂趙魏曰齊欲伐河東何以知之齊羞與中山並之爲王甚矣今召中山與之遇而許之王是欲用其兵也豈若令大國先與之王以止其遇哉趙魏許諾果與中山王而親之中山果絶齊而從趙魏中山與燕趙爲王齊閉関不通中山之使其言曰我萬乗之國也中山百乗之國也何侔名於我欲割平邑以賂燕趙出兵以攻中山藍諸君患之張登謂藍諸君曰公何患於齊藍諸君曰齊強萬乗之國耻與中山侔名不憚割地以賂燕趙出兵以攻中山燕趙好倍而貪地吾恐其不吾㩀也大者危國次者廢王柰何吾弗患也張登曰請令燕趙固輔中山而成其王事遂定公欲之乎藍諸君曰此所欲也曰請以公為齊王而登試說公可乃行之藍諸君曰願聞其說登曰王之所以不憚割地以賂燕趙出兵以攻中山者其實欲廢中山之王也王曰然然則王之為費且危夫割地以賂燕趙是強敵也出兵以攻中山首難也王行二者所求中山未必得王如用臣之道地不虧而兵不用中山可廢也王必曰子之道柰何藍諸君曰然則子之道柰何張登曰王發重使使告中山君曰寡人所以閉關不通使者爲中山之獨與燕趙爲王而寡人不與聞焉是以隘之王苟舉玉趾以見寡人請亦佐君中山恐燕趙之不已據也今齊之辭云即佐王必遁燕趙與王相見燕趙聞之必怒絶之王亦絶之是中山孤孤何得無廢以此說齊王齊王聽乎藍諸君曰是則必聽矣此所以廢之何在其所以存之矣張豋曰此王所以存者也齊以是辭來因言告燕趙而無徃以積厚於燕趙燕趙必曰齊之欲割平邑以賂我者非欲廢中山之王也徒欲以離我於中山而已親之也雖百平邑燕趙必不受也藍諸君曰善遣張登徃果以是辭來中山因告燕趙而不徃燕趙果俱輔中山而使其王事遂定司馬喜使趙爲己求相中山公孫弘隂知之中山君出司馬喜御公孫弘參乘公孫弘曰爲人臣招大國之威以為己求相於君何如君曰吾食其肉不以分人司馬喜頓首於軾曰臣自知死至矣君曰何也曰臣抵罪君曰行吾知之矣居頃之趙使來爲司馬喜求相中山君大疑公孫弘公孫弘走出司馬喜三相中山隂簡難之田簡謂司馬喜曰趙使者來屬耳獨不可語隂簡之美乎趙必請之君與之即公無内難矣君弗與趙公因勸君立之以爲正妻隂簡之德公無所窮矣果令趙請之君弗與司馬喜曰君弗與趙趙王必大怒大怒則君必危矣然則立以爲妻固無請人之妻不得而怨人者也田簡自爲取使可以爲司馬喜可以爲隂簡可以令趙勿請也隂姬與江姬爭爲后司馬喜謂隂姬公曰事成則有土得民不成則恐無身欲成之何不見臣乎隂姬公稽首曰誠如君言事何可豫道者司馬喜即奏書中山王曰臣聞弱趙強中山中山王說而見之曰願聞弱趙強中山之說司馬喜曰臣願之趙觀其地形險阻人民貧冨君臣賢不肖商敵爲資未可豫陳也中山王遣之見趙王曰臣聞趙天下善爲音佳麗人之所出也今者臣來至境入都邑觀人民謡俗容貌顔色殊無佳麗好羙者以臣所行多矣周流無所不至未甞見人如中山隂姬者也不知者特以爲神人力言不能及也其容貌顔色固以過絶人矣若其眉目准頞權衡犀角偃月彼乃帝王之后非諸侯之姬也趙王意移大說曰吾願請之何如司馬喜曰臣竊見其佳麗口不能無道爾即欲請之是非臣所敢議願王無泄也司馬喜辭去歸報中山王曰趙王非賢王也不好道德而好聲色不好仁義而好勇力臣聞其乃欲請所謂隂姬者中山王作色不說司馬喜曰趙強國也其請之必矣王如不與即社稷危矣與之即爲諸侯笑中山王曰爲將柰何司馬喜曰王立爲后以絶趙王之意丗無請后者雖欲得請之鄰國不與也中山王遂立以爲后趙王亦無請言也主父欲伐中山使李疵觀之李疵曰可伐也君弗攻恐後天下主父曰何以對曰中山之君所傾盖與車者而朝窮閭隘巷之士者七十家主父曰是賢君也安可伐李疵曰不然舉士則民務名不存本朝賢則耕者惰而戰士懦若此不亡者未之有也凡九章平江路儒學正徐昭文校勘戰國䇿宋衛中山卷第十終