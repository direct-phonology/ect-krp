縉雲鮑彪校注東陽呉師道重校楚宣王齊楚搆難宋請中立齊急宋宋許之子象爲楚謂宋王曰楚以緩失宋將法齊之急也齊以急得宋後將常急矣是從齊而攻楚之未必利也齊戰勝楚勢必危宋不勝是以弱宋干強楚也而令兩萬乗之國常以急求所欲國必危矣邯鄲之難昭奚恤謂楚王曰王里不如無救趙而以強魏魏強其割趙必深矣趙不能聽則必堅守是兩敝也景舎曰不然昭奚恤不知也夫魏之攻趙也恐楚之攻其後也今不救趙趙有亡形而魏無楚憂是楚魏共趙也害必深矣何以兩敝也且魏令兵以割趙趙見亡形而有楚之不救已也必與魏合而以謀楚故王不如少出兵以爲趙援趙恃楚勁必與魏戰魏怒於趙之勁而見楚救之不足畏也必不釋趙趙魏相敝而齊秦應楚則魏可破也楚因使景舎起兵救趙邯鄲㧞楚取睢濊之間江乙爲魏使於楚謂楚王曰臣入境聞楚之俗不蔽人之善不言人之惡誠有之乎王曰誠有之江乙曰然則白公之亂得無遂乎誠如是臣等之罪免矣楚王曰何也江乙曰州侯相楚貴甚矣而主㫁左右俱曰無有如出一口矣荆宣王問羣臣曰吾聞北方之畏昭奚恤也果誠何如羣臣莫對江乙對曰虎求百獸而食之得狐狐曰子無敢食我也天帝使我長百獸今子食我是逆天帝命也子以我為不信吾為子先行子隨我後觀百獸之見我而敢不走乎虎以為然故遂與之行獸見之皆走虎不知獸畏已而走也以為畏狐也今王之地方五千里帶甲百萬而專屬之昭奚恤故北方之畏奚恤也其實畏王之甲兵也猶百獸之畏虎也昭奚恤與彭城君議於王前王召江乙而問焉江乙曰二人之言皆善也臣不敢言其後此謂慮賢也江尹欲惡昭奚恤於楚王而力不能故爲梁山陽君請封於楚楚王曰諾昭奚恤曰山陽君無功於楚國不當封江尹因得山陽君與之共悪昭奚恤魏氏惡昭奚恤於楚王楚王告昭子昭子曰臣朝夕以事聽命而魏入吾君臣之間臣大懼臣非畏魏也夫泄吾君臣之交而天下信之是其爲人也近苦矣夫苟不難爲之外豈忘爲之内乎臣之得罪無日矣王曰寡人知之大夫何患江乙悪昭奚恤謂楚王曰人有以其狗爲有執而愛之其狗甞溺井其鄰人見狗之溺井也欲入言之狗悪之當門而噬之鄰人憚之遂不得入言邯鄲之難楚進兵大梁取矣昭奚恤取魏之宝器臣居魏知之故昭奚常悪臣之見王江乙欲悪昭奚恤於楚謂楚王曰下比周則上危下分爭則上安王亦知之乎願王勿忘也且人有好揚人之善者於王何如王曰此君子也近之江乙曰有人好揚人之悪者於王何如王曰此小人也逺之江乙曰然則且有子殺其父臣弑其主者而王終已不知者何也以王好聞人之羙悪聞人之悪也王曰善寡人願兩聞之江乙說於安陵君曰君無咫尺之功地骨肉之親處尊位受厚禄一國之衆見君莫不歛袵而拜撫委而服何以也曰王過舉以而色不然無以至此江乙曰以財交者財盡而交絶以色交者華落而愛渝是以嬖色不敝席寵臣不避軒今君擅楚國之勢而無以自結於王竊爲君危之安陵君曰然則奈何願君必請從死以身爲殉如是必長得重於楚國曰謹受令三年而弗言江乙復見曰臣所爲君道至今未効君不用臣之計臣請不敢復見矣安陵君曰不敢忘先生之言未得間也於是楚王游於雲夢結駟千乗旌旗蔽天野火之起也若雲蜺兕虎嘷之聲若雷霆有狂兕􁠪䍧車依輪而至王親引弓而射一發而殪王抽旃旄而抑兕首仰天而笑曰樂矣今曰之游也寡人萬歳千秋之後誰與樂此矣安陵君泣数行下而進曰臣入則編席出則陪乗大王萬歳千秋之後願得以身試黄泉蓐螻蟻又何如得此樂而樂之王大說乃封壇爲安陵君君子聞之曰江乙可謂善謀安陵君可謂知時矣郢人有獄三年不决者故令人請其宅以卜其罪客因請謂之昭奚恤曰郢人某氏之宅臣願之昭奚恤曰郢人某氏不當服罪故其宅不得客辭而去昭奚恤已而悔之因謂客曰奚恤得事公公何爲以故與奚恤客曰非用故也曰請請而不得有說色非如何也威王蘇秦之楚三曰乃得見乎王談卒辭而行王曰寡人聞先生若聞古人今先生乃不逺千里而臨寡人曽不肯留願聞其說對曰楚國之食貴於玉薪貴於桂謁者難得見如鬼王難得見如天帝今令臣食玉炊桂因鬼見帝王曰先生就舎寡人聞命矣蘇秦爲趙合從說楚威王曰楚天下之強國也大王天下之賢王也楚地西有黔中巫郡東有夏州海陽南有洞庭蒼梧北有汾陘之塞郇陽地方五千里帶甲百萬車千乘騎萬疋粟支十年此霸王之資也夫以楚之強大王之賢天下莫能當也今乃欲西面而事秦則諸侯莫不西南面而朝於章臺之下矣秦之所害於天下莫如楚楚強則秦弱楚弱則秦強此其勢不兩立故為大王計莫如從親以孤秦大王不從親秦必起兩軍一軍出武関一軍下黔中若此則鄢郢動矣臣聞之治之其未亂爲之其未有也患至而後憂之則無及矣故願大王之早計之大王誠能聽臣臣請令山東之國奉四時之獻以承大王之明制委社稷宗廟練士厲兵在大王之所用之大王誠能聽臣之愚計則韓魏齊燕趙之妙音羙人必充後宫矣趙代良馬橐駝必實於外廐故從合則楚王横成則秦帝今釋霸王之業而有事人之名竊為大王不取也夫秦虎狼之國也有吞天下之心秦天下之仇讐也横人皆欲割諸侯之地以事秦此所謂養仇而奉讐者也夫為人臣而割其主之地以外交強虎狼之秦以侵天下卒有秦患不顧其禍夫外挾強秦之威以内刼其主以求割地大逆不忠無過此者故從親則諸俟割地以事楚横合則楚割地以事秦此兩䇿者相去逺矣有億兆之數兩者大王何居焉故敝邑趙王使臣效愚計奉明約在大王命之楚王曰寡人之國西與秦接境秦有舉巴蜀并漢中之心秦虎狼之國不可親也而韓魏迫於秦患不可與深謀與深謀恐反人以入於秦故謀未發而國已危矣寡人自料以楚當秦未見勝焉内與羣臣謀不足恃也寡人卧不安席食不甘味心揺揺如懸旌而無所終薄今君欲一天下安諸侯存危國寡人謹奉社稷以從威王問於莫敖子華曰自從先君文王以至不糓之身亦有不為爵勸不爲禄勉以憂社稷者乎莫敖子華對曰如華不足以知之矣王曰不於大夫無所聞之莫敖子華對曰君王將何問者也彼有廉其爵貧其身以憂社稷者有崇其爵豐其禄以憂社稷者有断脰决腹一瞑而萬丗不視不知所益以憂社稷者亦有不爲爵勸不爲禄勉以憂社稷者王曰大夫此言將何謂也莫敖子華對曰昔令尹子文緇帛之衣以朝鹿䘮以處未明而立於朝曰晦而歸食朝不謀夕無一曰月之積故彼廉其爵貧其身以憂社稷者令尹子文是也昔者葉公子髙身獲於表薄而財於柱國定白公之禍寜楚國之事恢先君以揜方城之外四封不廉名不挫於諸侯當此之時也天下莫敢以兵南郷葉公子髙食田六百畛故彼崇其爵豐其禄以憂社稷者葉公子髙是也昔者呉與楚戰於柏舉兩軍之間夫卒交莫敖大心撫其御之手顧而太息曰嗟乎子乎楚國亡之曰月至矣吾將深入呉軍若扑一人若捽一人以與大心者也社稷其庶幾乎故斷脰决腹一瞑而萬丗不視不知所益以憂社稷者莫敖大心是也昔呉與楚戰於柏舉三戰入郢寡君身出大夫悉屬百姓離㪚棼冒勃蘇曰吾𬒳堅執銳赴強敵而死此猶一卒也不若奔諸侯於是贏糧潜行上崢山踰深溪蹠穿膝暴七日而薄秦王之朝雀立不轉晝吟宵哭七曰不得告水漿無入口瘨而殫悶旄不知人秦主聞而走之冠帶不相及左奉其首右濡其口勃蘇乃蘇秦王身問之子孰誰也棼冐勃蘇對曰臣非異楚使新造盩棼冐勃蘇呉與楚人戰於柏舉三戰入郢寡君身出大夫悉屬百姓離散使下臣來告亡且求救秦王顧令之不起寡人聞之萬乗之君得罪一士社稷其危今此之謂也遂出革車千乗卒萬人屬之子滿與子虎下塞以東與呉人戰於濁水而大敗之亦聞於遂浦故勞其身愁其思以憂社稷者棼冐勃蘇是也呉與楚戰於柏舉三戰入郢君王身出大夫悉屬百姓離散蒙榖結鬬於宫唐之上舎鬬奔郢曰若有孤楚國社稷其庶幾乎遂入大宫負雞次之典以浮於江逃於雲夢之中昭王反郢五官失法百姓昬亂䝉榖獻典五官得法而百姓大治此䝉榖之功多與存國相若封之執圭田六百畛䝉榖怒曰榖非人臣社稷之臣苟社稷血食餘豈患無君乎遂自棄於磨山之中至今無冐故不爲爵勸不爲禄勉以憂社稷者䝉榖是也王乃太息曰此古之人也今之人焉能有之邪莫敖子華對曰昔者先君靈王好小腰楚士約食馮而能立式而能起食之可欲忍而不入死之可惡然而不避華章聞之其君好發者其臣决拾君王直不好若君王誠好賢此五臣者皆可得而致之蘇子謂楚王曰仁人之於民也愛之以心事之以善言孝子之於親也愛之以心事之以財忠臣之於君也必進賢人以輔之今大王之大臣父兄好傷賢以爲資厚賦歛諸臣百姓使王見疾於民非忠臣也大臣播王之過於百姓多賂諸侯以王之地是故退王之所愛亦非忠臣也是以國危臣願無聽羣臣之相惡也愼大臣父兄用民之所善節身之嗜慾以與百姓人臣莫難於無妬而進賢爲主死易垂沙之事死者以千數爲主辱易自令尹以下事王者以千數至於無妬而進賢未見一人也故明主之且罪景鯉為謂楚王曰臣賀鯉之與於遇也秦魏之遇也將以合齊秦而絶齊於楚也今鯉與於遇齊無以信魏之合已於秦而攻於楚也齊又畏楚之有隂於秦魏也必重楚故鯉之與於遇王之大資也今鯉不與於遇魏之絶齊於楚信明矣齊楚信之必輕王故王不如無罪景鯉以視齊於有秦魏齊必重楚而且疑秦魏於齊王曰諾因不罪而益其列王曰郷也子曰天下無道今也子曰乃且攻燕者何也對曰今謂馬多力則有矣若曰勝千鈞則不然者何也夫千鈞非馬之任也今謂楚強大則有矣若越趙魏而闘兵於燕則豈楚之任也哉且非楚之任而楚為之是敝楚也強楚敝楚其於王孰便也楚王逐張儀於魏陳軫曰王何逐張子曰爲臣不忠不信曰不忠王無以為臣不信王勿與爲約且魏臣不忠不信於王何傷忠且信於王何益逐而聽則可若不聽是王今困也且使萬乗之國免其相是城下之事也五國約以伐齊秦昭陽謂楚王曰五國已破秦必南圗楚王曰然則柰何對曰韓氏輔國也好利而惡難好利可營也惡難可懼也我厚賂之以利其心必營我悉兵以臨之其心必懼彼懼吾兵而營我利五國之事必可敗也約絶之後雖勿與地可楚王曰善乃命大公事之韓見公仲曰夫牛闌之事馬陵之難親主之所見也王苟無以五國用丘請効列城五請悉楚國之衆也以圖嗇於齊齊人反趙魏之後而楚果弗與地則五國之事困也五國伐秦魏欲和使惠施之楚楚將入之秦而使行和杜赫謂昭陽曰凡爲伐秦者楚也今施以魏來而公入之秦是明楚之伐而信魏之和也公不如無聽惠施而隂使人以請聽秦昭子曰善因謂惠施曰凡爲攻秦者魏也今子從楚爲和楚得將其利魏受其怨子歸吾將使人因魏而和惠子反魏王不說杜赫謂昭陽曰魏爲子先戰折兵之半謁病不聽請和不得魏折而入齊秦子何以救之東有越累纍北無晉而交未定於齊秦是楚孤也不如速和昭子曰善因令人謁和於魏秦招楚而伐齊冷向謂陳軫曰秦王必外向楚之齊者知西不合於秦必且務以楚合於齊齊楚合燕趙不敢不聽齊以四國敵秦是齊不窮也向曰秦王誠必欲伐齊乎不如先収於楚之齊者楚之齊者先務以楚合於齊則楚必即秦矣以強秦而有晉楚則燕趙不敢不聽是齊孤矣向請爲公說秦王張儀之楚貧舎人怒而欲歸張儀曰子必以衣冠之敝故欲歸待我爲子見楚王當是之時南后鄭褏貴於楚張子見楚王楚王不說張子曰王無所用臣臣請北見晉君楚王曰諾張子曰王無求於晉國乎王曰黃金珠璣犀象出於楚寡人無求於晉國張子曰王徒不好色耳王曰何也張子曰彼鄭周之女粉白墨黒立於衢閭非知而見之者以爲神楚王曰楚僻陋之國也未甞見中國之女如此其美也寡人見之獨何爲不好色也乃資之以珠玉南后鄭褏聞之大恐令人謂張子曰妾聞將軍之晉國偶有金千斤進之左右以供芻秣鄭褏亦以金五百斤張子辭楚王曰天下閉關不通未知見日也願王賜之觴王曰諾乃觴之中飲再拜而請曰非有他人於此也願王召所便習而觴之王曰諾乃召南后鄭褏而觴之張子再拜而請曰儀有死罪於大王王曰何也曰儀行天下徧矣未甞見人如此其美而儀言得美人是欺王也王曰子釋之吾固以爲天下莫若是兩人也楚懷王拘張儀將欲殺之靳尚爲儀謂楚王曰拘張儀秦王必怒天下見楚之無秦也楚必輕矣又謂王之幸夫人鄭褏曰子亦自知且賤於王乎鄭褏曰何也尚曰張儀者秦王之忠信有功臣也今楚拘之秦王欲出之秦王有愛女而美又簡擇宫中佳翫麗好翫習音者以懽從之資之金玉寳器奉以上庸六縣為湯沐邑欲因張儀内之楚王楚王必愛秦女資強秦以爲重挾寳地以為資勢必為王妻以臨于楚王惑於虞樂必厚尊敬親愛之而忘子子益賤而日䟽矣鄭褏曰願委之於公為之柰何曰子何不急言王出張子張子得出德子無已時秦女必不來而秦必重子子内擅楚之貴外結秦之交畜張子以為用子之子孫必爲楚太子矣此非布衣之利也鄭褏遽說楚王出張子楚王將出張子恐其敗已也靳尚謂楚王曰臣請隨之儀事主不善臣請殺之楚小臣靳尚之仇也謂張旄曰以張儀之智而有秦楚之用君必窮矣君不如使人微要靳尚而殺之楚王必大怒儀也彼儀窮則子重矣楚秦相難則魏無患矣張旄果令人要靳尚刺之楚王大怒秦楚搆兵而戰秦楚爭事魏張旄果大重張儀爲秦破從連横說楚王曰秦地半天下兵敵四國被山帶河以為固虎賁之士百餘萬車千乗騎萬匹粟如丘山法令旣明士卒安難樂死主嚴以明將智以武雖無出兵甲席卷常山之險折天下之脊天下後服者先亡且夫為從者無以異於驅羣羊而攻猛虎也夫虎之與羊不格明矣今大王不與猛虎而與羣羊竊以為大王之計過矣凡天下強國非秦而楚非楚而秦兩國敵侔交爭其勢不兩立而大王不與秦秦下甲兵據宜陽韓之上地不通下河東取成皐韓必入臣於秦韓入臣魏則從風而動秦攻楚之西韓魏攻其北社稷豈得無危哉且夫約從者聚群弱而攻至強也夫以弱攻強不料敵而輕戰國貧而驟舉兵此危亡之術也臣聞之丘不如者勿與挑戰粟不如者勿與持乆夫從人者飾辯虚辭髙主之節行言其利而不言其害卒有楚禍無及爲巳是故願大王之熟計之也秦西有巴蜀方船積粟起於汶山循江而下至郢三千餘里舫船載卒一舫載五十人與三月之糧下水而浮一日行三百餘里里數雖多不費汗馬之勞不至十日而距扞關扞關驚則從竟陵以東盡城守矣黔中巫郡非王之有巳秦舉甲出之武關南面而攻則北地絶秦兵之攻楚也危難在三月之内而楚恃諸侯之救在半歳之外此其勢不相及也夫恃弱國之救而忘強秦之禍此臣所以爲大王之患也且大王甞與呉人五戰三勝而亡之陳卒盡矣有偏守新城而居民苦矣臣聞之攻大者易危而民敝者怨於上夫守易危之功而逆強秦之心臣竊爲大王危之且夫秦之所以不出甲於函谷關十五年以攻諸侯者隂謀有吞天下之心也楚甞與秦搆難戰於漢中楚人不勝通侯執珪死者七十餘人遂亡漢中楚王大怒興師襲秦與秦戰於藍田又却此所謂兩虎相搏者也夫秦楚相敝而韓魏以全制其後計無過於此者矣是故願大王熟計之也秦下兵攻衛陽晉必關開扃天下之匈大王悉起兵以攻宋不至數月而宋可舉舉宋而東指則泗上十二諸侯盡王之有已凡天下所信約從親堅者蘇秦封爲武安君而相燕即隂與燕王謀破齊共分其地乃佯有罪出奔入齊齊王因受而相之居二年而覺齊王大怒車裂蘇秦於市夫以一詐偽反覆之蘇秦而欲經營天下混一諸侯其不可成也亦明矣今秦之與楚也接境壤界固形親之國也大王誠能聽臣臣請秦太子入質於楚楚太子入質於秦請以秦女爲大王箕帚之妾効萬家之都以爲湯沐之邑長為昆弟之國終身無相攻擊臣以謂計無便於此者故敝邑秦王使使臣獻書之從車下風須以决事楚王曰楚國僻陋託東海之上寡人年㓜不習國家之長計今上客幸教以明制寡人聞之敬以國從乃遣使車百乗獻雞駭之犀夜光之璧於秦王張儀相秦謂昭睢曰楚無鄢郢漢中有所更得乎曰無有曰無昭過陳軫有所更得乎曰無所更得張儀曰爲儀謂楚王逐昭過陳軫請復鄢郢漢中昭睢歸報楚王楚王說之有人謂昭過曰甚矣楚王不察於名者也韓求相工陳籍而周不聽魏求相綦母恢而周不聽何以也周曰是列縣畜我也今楚萬乗之強國也大王天下之賢王也今儀曰逐君與陳軫而王聽之是楚自待行不如周而儀重於韓魏之王也且儀之所行有功名者秦也所欲貴富者魏也欲爲攻於魏必南伐楚故攻有道外絶其交内逐其謀臣陳軫夏人也習於三晉之事故逐之則楚無謀臣矣今君能用楚之衆故亦逐之則楚衆不用矣此所謂内攻之者也而王不知察今君何不見臣於王請爲王使齊交不絶儀聞之其効鄢郢漢中必緩矣是昭睢之言不信也王必薄之楚王令昭睢之秦重張儀未至惠王死武王逐張儀王因収昭睢以取齊桓臧爲睢謂楚王曰從橫親之不合也儀貴惠王而善睢也今惠王死武王立儀走公孫郝甘茂貴甘茂善魏公孫郝善韓二人固不善睢也必以秦合韓魏韓魏之重儀儀有秦而睢以楚重之今儀困秦而睢收楚韓魏欲得秦必善二人者二人者將収韓魏輕儀而伐楚方城必危王不如復睢而重儀於韓魏儀據楚勢挾魏重以與秦爭魏不合秦王亦不從則方城無患張儀逐惠施於魏惠子之楚楚王受之馮郝謂楚王曰逐惠子者張儀也而王親與約是欺儀也臣爲王弗取也惠子爲儀來者者來而惡王之交於張儀惠子必弗行也且宋王之賢惠子也天下莫不聞也今之不善張儀也天下莫不知也今爲事之故棄所貴於讎人臣以爲大王輕矣且爲事邪王不如舉惠子而納之於宋而謂張儀曰謂爲子勿納也今必德王而惠子窮人而王奉之又必德王此不失爲儀之實而可以德惠子王曰善乃奉惠子而納之宋陳軫去告楚之魏張儀惡之於魏王曰軫猶善楚爲求地甚力左爽謂陳軫曰儀善於魏王魏王甚信之公雖百說之猶不聽也公不如以儀之言爲資而得復楚陳軫曰善因使人以儀之言聞於楚楚王喜欲復之魏王遺楚王美人楚王說之夫人鄭褏知王之說新人也甚愛新人衣服玩好擇其所喜而爲之宫室卧具擇其所善而爲之愛之甚於王王曰婦人所以事夫者色也而妬者其情也今鄭褏知寡人之說新人也其愛之甚於寡人此孝子之所以事親忠臣之所以事君也鄭褏知王以已爲不妬也因謂新人曰王愛子美矣雖然惡子之鼻子爲見王則必揜子鼻新人見王因揜其鼻王謂鄭褏曰夫新人見寡人則揜其鼻何也鄭褏曰妾知也王曰雖惡必言之鄭褏曰其似惡聞王之臭也王曰悍哉令劓之無使逆命楚王后死未立后也謂昭魚曰公何以不請立后也昭魚曰王不聽是智困而交絶立后也然則不買五雙珥令其一善而獻之王明曰視善珥所在因請立之齊明說卓滑以伐秦滑不聽也齊明謂卓滑曰明之來也爲樗里疾卜交也明說楚大夫以伐秦皆受明之說也唯公弗受也臣有辭以報樗里子矣卓滑因重之或謂黃齊曰人皆以謂公不善於富摯公不聞老萊子之教孔子事君乎示之其齒之堅也六十而盡相靡也今富摯能而公重不相善也是兩盡也諺曰見君之乗下之見杖起之今也王愛富摯而公不善也是不臣也秦伐宜陽楚王謂陳軫曰寡人聞韓朋侈巧士也習諸侯事殆能自免也爲其必免吾欲先據之以加德焉陳軫對曰舎之王勿據也以韓朋侈之智於此困矣今山澤之獸無黠於麋麋知獵者張網前而驅已也因還走而冐人至數獵者知其詐僞舉網而進之麋因得矣今諸侯明知此多詐僞舉網而進者必衆矣舎之王勿據也韓朋侈之智於此困矣楚王聽之宜陽果抜陳軫先知之也四國伐楚楚令昭睢將以距秦楚王欲擊秦昭睢不欲桓臧為昭睢謂楚王曰睢戰勝三囯惡楚之強也恐秦之變而聽楚也必深攻楚以勁秦秦王怒於戰不勝必悉起而擊楚是王與秦相罷而以利三國也戰不勝秦秦進兵而攻不如益昭睢之兵令之示秦必戰秦王惡與楚相敝而令天下利秦可以少割而収害也秦楚之合而燕趙魏不敢不聽三國可定也城渾出周二三人偶行南游於楚至於新城城渾說其令曰鄭魏者楚之耎國而秦楚之強敵也鄭魏之弱而楚以上梁應之宜陽之大也楚以弱新城圖圍之蒲坂平陽相去百里秦人一夜而襲之安邑不知新城上梁相去五百里秦人一夜而襲之上梁亦不知也今邊邑之所恃者非江南泗上也故楚王何不以新城爲主郡也邊邑甚利之新城公大說乃爲王具駟馬乗車五百金之楚盡城渾得之遂南交於楚楚王果以新城爲主郡韓公叔有齊魏而太子有楚秦以爭國鄭申爲楚使於韓矯以新城陽人予太子楚王怒將罪之對曰臣矯予之以爲國也臣爲太子得新城陽人以與公叔爭國而得之齊魏必伐韓韓氏急必懸命於楚又何新城陽人之敢求太子不勝幸然而不死今將倒冠而至又安敢言地楚王曰善乃不罪也楚杜赫說楚王以取趙王曰與之五大夫而令私行陳軫謂楚王曰赫不能得趙五大夫不可収也是得賞無功也得趙而王無加焉是無善也王不如以十乗行之杜赫怒而不行陳軫謂王曰是不能得趙也楚王問於范環曰寡人欲置相於秦孰可對曰臣不足以知之王曰吾相甘茂可乎范環對曰不可王曰何也曰夫史舉上蔡之監門也大不知如事君小不知如處室以苛廉聞於丗甘茂事之順焉故惠王之明武王之察張儀之好譛甘茂事之取十官而無罪茂誠賢者也然而不可相秦秦之有賢相也非楚國之利也且王甞用召滑於越而納句章昧之難越亂故楚南察瀬湖而野江東計王之功所以能如此者越亂而楚治也今王巳用之於越矣而忘之於秦臣以爲王鉅速忘矣王若欲置相於秦乎若公孫郝者可夫公孫郝之於秦王親也少與之同衣長與之同車被王衣以聽事眞大王之相巳王相之楚國之大利也魏相翟強死爲甘茂謂楚王曰魏之幾相者公子勁也勁也相魏魏秦之交必善秦魏之交完則楚輕矣故王不如與齊約相甘茂於魏齊王好髙人以名今爲其行人請魏之相齊王必喜魏氏不聽交惡於齊齊魏之交惡必爭事楚魏氏聽甘茂與樗里疾貿首之讎也而魏秦之交必惡又交重楚也齊秦約攻楚楚令景翠以六城賂齊太子爲質眧睢謂景翠曰秦恐且因景鯉蘇厲而效地於楚公出地以取齊鯉與厲且以収地取秦公事必敗公不如令王重賂景鯉蘇厲使入秦秦恐必不求地而合於楚若齊不求是公與約也術視伐楚楚令昭䑕以十萬軍漢中昭睢勝秦於重丘蘇厲謂宛公昭䑕曰王欲昭睢之乗秦必分公之兵以益之秦知公兵之分也必出漢中請爲公令芉辛戎謂王曰秦兵且出漢中則公之兵全矣秦敗楚漢中楚王入秦秦王留之游騰爲楚謂秦王曰王挾楚王而與天下攻楚則傷行矣不與天下共攻之則失利矣王不如與之盟而歸之楚王畏必不敢背盟背盟王因與三國攻之義也頃襄王楚襄王爲太子之時質於齊懷王薨太子辭於齊王而歸齊王隘之予我東地五百里乃歸子子不予我不得歸太子曰臣有傅請退追而問傳傳愼子曰獻之地所以爲身也愛地不送死父不義臣故曰獻之便太子入致命齊王曰敬獻地五百里齊王歸楚太子太子歸即位爲王齊使車五十乗來取東地於楚楚王告愼子曰齊使來求東地爲之柰何愼子曰王明曰朝羣臣皆令獻其計上柱國子良入見王曰寡人之得求反主墳墓復羣臣歸社稷也以東地五百里許齊齊令使來求地爲之奈何子良曰王不可不與也王身出玉聲許強萬乗之齊而不與則不信後不可以約結諸侯請與而復攻之與之信攻之武臣故曰與之子良出昭常入見王曰齊使來求東地五百里爲之柰何昭常曰不可與也萬乗者以地大爲萬乗今去東地五百里是去戰國之半也有萬乗之號而無千乗之用也不可臣故曰勿與常請守之昭常出景鯉入見王曰齊使來求東地五百里爲之柰何景鯉曰不可與也雖然楚不能獨守王身出玉聲許萬乗之強齊也而不與負不義於天下楚亦不能獨守臣請西索救於秦景鯉出愼子入王以三大夫計告愼子曰子良見寡人曰不可不與也與而復攻之常見寡人曰不可與也常請守之鯉見寡人曰不可與也雖然楚不能獨守也臣請索救於秦寡人誰用於三子之計愼子對曰王皆用之王怫然作色曰何謂也愼子曰臣請効其說而王且見其誠然也王發上柱國子良車五十乗而北獻地五百里於齊發子良之明日遣昭常爲大司馬令徃守東地遣昭常之明曰遣景鯉車五十乗西索救於秦王曰善乃遣子良北獻地於齊遣子良之明日立昭常爲大司馬使守東地又遣景鯉西索救於秦子良至齊齊使人以甲受東地昭常應齊使曰我典主東地且與死生悉五尺至六十三十餘萬敝甲鈍兵願承下塵齊王謂子良曰大夫來獻地今常守之何如子良曰臣身受命敝邑之王是常矯也王攻之齊王大興兵攻東地伐昭常未渉疆秦以五十萬臨齊右壤曰夫隘楚太子弗出不仁又欲奪之東地五百里不義其縮甲則可不然則願待戰齊王恐焉乃請子良南道楚西使秦解齊患士卒不用東地復全女阿謂蘇子曰秦栖楚王危太子者公也今楚王歸太子南公必危公不如令人謂太子曰蘇子知太子之怨已也必且務不利太子太子不如善蘇子蘇子必且爲太子入矣蘇子乃令人謂太子太子復請於蘇子長沙之難楚太子横爲質於齊楚王死薛公歸太子横因與韓魏之兵隨而攻東國太子懼昭蓋曰不若令屈署以新東國爲和於齊以動秦秦恐齊之敗東國而令行於天下也必將救我太子曰善遽令屈署以東國爲和於齊秦王聞之懼令芉辛戎告楚曰毋與齊東國吾與子出兵矣有獻不死之藥於荆王者謁者操以入中射之士問曰可食乎曰可因奪而食之王怒使人殺中射之士中射之士使人說王曰臣問謁者謁者曰可食臣故食之是臣無罪而罪在謁者也且客獻不死之藥臣食之而王殺臣是死藥也王殺無罪之臣而明人之欺王王乃不殺齊以淖君之亂事秦其後秦欲取齊故使蘇㳙之楚令任固之齊齊明謂楚王曰秦王欲楚不若其欲齊之甚也其使㳙來以示齊之有楚以資固於齊齊見楚必受固是楚之聽㳙也適爲固驅以合齊秦也齊秦合非楚之利也且夫㳙來之辭必非固之所以之齊之辭也王不如令人以㳙之辭謾固於齊齊秦必不合齊秦不合則王重矣王欲収齊以攻秦漢中可得也王即欲以秦攻齊淮泗之間亦可得也莊辛謂楚襄王曰君王左州侯右夏侯輦從鄢陵君與夀陵君專淫逸侈靡不顧國政郢都必危矣襄王曰先生老悖乎將以爲楚國妖祥乎莊辛曰臣誠見其必然者也非敢以爲國妖祥也君王卒幸四子者不衰楚國必亡矣臣請避於趙淹留以觀之莊辛去之趙留五月秦果舉鄢郢巫上蔡陳之地襄王流揜於成城陽於是使人發騶徴莊辛於趙莊辛曰諾莊辛至襄王曰寡人不能用先生之言今事至於此爲之柰何莊辛對曰臣聞鄙語曰見兔而顧犬未爲晚也亡羊而𥙷牢未爲遲也臣聞昔湯武以百里昌桀紂以天下亡今楚國雖小絶長續短猶以數千里豈特百里哉王獨不見夫蜻蛉乎六足四翼飛翔乎天地之間俛啄蚉䖟而食之仰承甘露而飲之自以爲無患與人無爭也不知夫五尺童子方將調飴鈆膠絲加已乎四仞之上而下爲螻蟻食也黃雀因是以俯噣白粒仰栖茂樹鼓翅奮翼自以爲無患與人無爭也不知夫公子王孫左挾彈右攝丸將加已乎十仞之上以其類爲招晝游乎茂樹夕調乎酸醎倐忽之間墜於公子之手夫雀其小者也黃鵠因是以游乎江海淹乎大沼俯噣鱔䱧鯉仰囓䔖衡奮其六翮而凌清風飄揺乎髙翔自以爲無患與人無爭也不知夫射者方將脩其碆盧治其矰繒繳將加已乎百仞之上𬒳㔋礛磻引㣲繳折清風而抎矣故晝游乎江河夕調乎鼎鼐夫黃鵠其小者也蔡靈聖侯之事因是以南游乎髙陂北陵乎巫山飲茹溪流食湘波之魚左抱㓜妾右擁嬖女與之馳騁乎髙蔡之中而不以國家爲事不知夫子發方受命乎靈宣王繫已以朱絲而見之也蔡靈聖侯之事其小者也君王之事因是以左州侯右夏侯輦從鄢陵君與壽陵君飯封禄之粟而載方府之金與之馳騁乎雲夢之中而不以天下國家爲事而不知夫穰侯方受命乎秦王塡黽塞之内而投巳乎黽塞之外㐮王聞之顔色變作身體戰慄於是乃以執珪而授之爲陽陵君與淮北之地齊韓魏共攻燕燕使太子請救於楚楚王使景陽將而救之暮舎使左右司馬各營壁地已植表景陽怒曰女所營者水皆至㓕表此焉可以舎乃令徙明曰大雨山水大出所營者水皆㓕其表軍吏乃服於是遂不救燕而攻魏雝丘取之以與宋三國懼乃罷兵魏軍其西齊軍其東楚軍欲還不可得也景陽乃開西和門晝以車騎暮以燭通使於魏齊師恠之以爲燕楚與魏謀之乃引兵而去齊兵已去魏失其與國無與共擊楚乃夜遁楚師乃還考烈王唐睢且旦見春申君曰齊人飾身修行得爲益然臣羞而不學也不避絶江河行千餘里來竊慕大君之義而善君之業臣聞之賁諸懐錐刄而天下爲勇西施衣褐而天下稱羙今君相萬乗之楚禦中國之難所𣣔者不成所求者不得臣䓁少也夫梟棊之所以為能能爲者以散棊佐之也夫一梟之不如不勝五散亦明矣今君何不爲天下梟而令臣䓁為散乎客說春申君曰湯以亳武王以鎬鄗皆不過百里以有天下今孫子天下賢人也君藉之以里之勢臣竊以爲不便於君何如春申君曰善於是使人謝孫子孫子去之趙趙以爲上卿客又說春申君曰昔伊尹去夏入殷殷王而夏亡管仲去魯入齊魯弱而齊強夫賢者之所在其君未甞不尊國未甞不榮也今孫子天下賢人也君何辭之春申君又曰善於是使人請孫子於趙孫子爲書謝曰癘人憐王此不恭之語也雖然不可不審察也此爲刼弑死亡之主言也夫人主年少而矜材無法術以知姧則大臣主斷國私以禁誅於已也故弑賢長而立㓜弱廢正適而立不義春秋戒之曰楚王子圍聘於鄭未出竟聞王病反問疾遂以冠纓絞王殺之因自立也齊崔杼之妻美莊公通之崔杼帥其君黨而攻莊公莊公請與分國崔杼不許欲自刄於廟崔杼不許莊公走出踰於外牆射中其股遂殺之而立其弟景公近代所見李兊用趙餓主父於沙丘百日而殺之淖齒用齊擢閔王之筋懸於其廟梁宿夕而死夫癘雖㿈腫胞疾上比前丗未至絞纓射股下比近代未至擢筋而餓死也夫刼弑死亡之主也心之憂勞形之困苦必甚於癘矣由此觀之癘雖憐王可也因爲賦曰寳珍隋珠不知俾兮褘衣與絲不知異兮閭姝子奢莫知媒兮嫫母求之又甚喜之兮以􁄿為明以聾爲聦以是為非以吉爲凶嗚呼上天曷惟其同詩曰上天甚神無自瘵也虞卿謂春申君曰臣聞之春秋於安思危危則慮安今楚王春秋髙矣而君之封地不可不早定也爲主君慮封者莫如逺楚秦孝公封啇君孝公死而後王不免殺之秦惠王封冉子惠王死而後王奪之公孫鞅功臣也冉子親姻也然而不免奪死者封近故也太公望封於齊邵公􁍗封於燕爲其逺王室矣今燕之罪大而趙怨深故君不如北兵以德趙踐亂燕以定身封此百代之一時也君曰所道攻燕非齊則魏魏齊新怨楚楚軍君雖欲攻燕將道何哉對曰請令魏王可君曰何如對曰臣請到魏而使所以信之廼謂魏王曰夫楚亦強大矣天下無敵乃且攻燕魏王曰郷也子云天下無敵今也子云乃且攻燕者何也對曰今謂馬多力則有矣若曰勝千鈞則不然者何也夫千鈞非馬之任也今謂楚強大則有矣若越趙魏而闘兵於燕則豈楚之任也哉我非楚之任而楚爲之是敝楚也敝楚是強魏也其於王孰便也或謂楚王曰臣聞從者欲合天下以朝大王臣願大王聽之也夫因詘爲信奮患有成勇者義之攝禍爲福裁少爲多智者官之夫報報之反墨墨之化唯大君能之禍與福相貫生與亡爲鄰不偏於死不偏於生不足以載大名無所冦艾不足以横丗夫秦捐德絶命之日乆矣而天下不知今夫橫人嚂口利機上干主心下牟百姓公舉而私取利是以國權輕於鴻毛而積禍重於丘山天下合從趙使魏加見楚春申君曰君有將乎曰有矣僕欲將臨武君魏加曰臣少之時好射臣願以射譬之可乎春申君曰可加曰異曰者更羸與魏王處京臺之下仰見飛鳥更羸謂魏王曰臣爲君引弓虚發而下鳥魏王曰然則射可至此乎更羸曰可有間鴈從東方来更羸以虚發而下之魏王曰然則射可至此乎更羸曰此孽也王曰先生何以知之對曰其飛徐而鳴悲飛徐者故瘡痛也鳴悲者乆失羣也故瘡未息而驚心未去也聞弦者音烈而髙飛故瘡隕也今臨武君甞爲秦孽不可爲拒秦之將也汗明見春申君候問三月而後得見談卒春申君大說之汗明欲復談春申君曰僕已知先生先生大息矣汗明蹙憱焉曰明願有問君而恐固不審君之聖孰與堯也春申君曰先生過矣臣何足以當堯汗明曰然則君料臣孰與舜春申君曰先生即舜也汗明曰不然臣請爲君終言之君之賢實不如堯臣之能不及舜夫以賢舜事聖堯三年而後乃相知也今君一旦而知臣是君聖於堯而臣賢於舜也春申君曰善召門吏為汗先生著客籍五日一見汗明曰君亦聞驥乎夫驥之齒至矣服鹽檻車而上太行蹄申膝折尾湛胕潰漉汗汁灑地白汗交流外阪遷延負棘而不能上伯樂遭之下車攀而哭之解紵衣以羃之驥於是俛而噴仰而鳴聲逹於天若出金石聲者何也彼見伯樂之知已也今僕之不肖阨於州部堀穴窮巷沉洿鄙俗之曰乆矣君獨無意湔祓僕使得為君髙鳴屈於梁乎楚考烈王無子春申君患之求婦人宜子者進之甚衆卒無子趙人李園持其女弟欲進之楚王聞其不宜子恐又無寵李園求事春申君爲舎人已而謁歸故失期還謁春申君問狀對曰齊王遣使求臣女弟與其使者飲故失期春申君曰聘入乎對曰未也春申君曰可得見乎曰可於是園乃進其女弟即幸於春申君知其有身園乃與其女弟謀園女弟承間說春申君曰楚王之貴幸君雖兄弟不如今君相楚王二十餘年而王無子即百歳後將更立兄弟即楚王更立彼亦各貴其所親君又安得長有寵乎非徒然也君用事乆多失禮於王兄弟兄弟誠立禍且及身奈何以保相印江東之封乎今妾自知有身矣而人莫知妾之幸君未乆誠以君之重而進妾於楚王王必幸妾妾頼天而有男則是君之子爲王也楚國封盡可得孰與其臨不測之罪乎春申君大然之乃出園女弟謹舎而言之楚王楚王召入幸之遂生子男立爲太子以李園女弟立爲王后楚王貴李園李園用事李園旣入其女弟爲王后子爲太子恐春申君語泄而益驕隂飬死士欲殺春申君以㓕口而國人頗有知之者春申君相楚二十五年考烈王病朱英謂春申君曰丗有無妄之福又有無妄之禍今君處無妄之丗以事無妄之主安不有無妄之人乎春申君曰何謂無妄之福曰君相楚二十餘年矣雖名爲相國實楚王也五子皆相諸侯今王疾甚旦暮且崩太子衰弱疾而不起而君相少主因而代立當國如伊尹周公王長而反政不即遂南面稱孤因而有楚國此所謂無妄之福也春申君曰何謂無妄之禍曰李園不治國王之舅也不爲兵將而隂飬死士之曰乆矣楚王崩李園必先入㩀本議制㫁君命秉權而殺君以㓕口此所謂無妄之禍也春申君曰何謂無妄之人曰君先仕臣爲郎中君王崩李園先入臣請爲君􁟫其胸殺之此所謂無妄之人也春申君曰先生置之勿復言也李園軟弱人也僕又善之又何至此朱英恐乃亡去後十七日楚考烈王崩李園果先入置死士止於棘門之内春申君後入止棘門園死士夾刺春申君斬其頭投之棘門外於是使吏盡㓕春申君之家而李園女弟𥘉幸春申君有身而入之王所生子者遂立爲楚幽王也是歳秦始皇立九年矣嫪毐亦爲亂於秦覺夷三族而吕不韋廢史疾爲韓使楚楚王問曰客何方所循曰治列子圉㓂之言曰何貴曰貴正王曰正亦可為國乎曰可王曰楚國多盗正可以圉盗乎曰可曰以正圉盗奈何頃間有鵲止於屋上者曰請問楚人謂之何王曰謂之鵲謂之烏可乎曰不可曰今王之國有柱國令尹司馬典令其任官置吏必曰廉㓗勝任今盗賊公行而弗能禁也此烏不為烏鵲不為鵲也凡五十六章至正乙已前藍山書院山長劉鏞重校勘