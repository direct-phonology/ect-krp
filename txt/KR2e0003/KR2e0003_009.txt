縉雲虎校註東陽呉師道重校燕
文公奉陽君李兊甚不取於蘇秦
蘇秦在燕李兊因爲蘇秦謂奉陽
君曰齊燕離則趙重齊燕合則趙
輕今君之齊非趙之利也臣竊爲
君不取也奉陽君曰何吾合燕於
齊對曰夫制於燕者蘇子也而燕
弱國也東不如齊西不如趙豈能
東無齊西無趙哉而君甚不善蘇
秦蘇秦能抱弱燕而孤於天下哉
是驅燕而使合於齊也且燕亡國
之餘也其以權立以重外以事貴
故爲君計善蘇秦則取之不善亦
取之以疑燕齊燕齊疑則趙重矣
齊王疑蘇秦則君多資奉陽君曰
善乃使使與蘇秦結交蘇秦将爲
從北說燕文侯曰燕東有朝鮮遼
東北有林胡樓煩西有雲中九原
南有呼沲易水地方二千里帯甲
數十萬車七百乗騎六千匹粟支
二年南有碣石鴈門之饒北有棗
栗之利民雖不田作棗栗之實足
食扵民矣此所謂天府也夫安樂
無事不見覆軍殺将之憂無過燕
矣夫王知其所以然乎夫燕之所
以不犯㓂𬒳兵者以趙之爲蔽於
其南也秦趙五戰秦再勝而趙三
勝秦趙相敝而王以全燕制其後
此燕之所以不犯難也且夫秦之
攻燕也踰雲中九原過代上谷彌
地踵道數千里雖得燕城秦計固
不能守也秦之不能害燕亦明矣
今趙之攻燕也發號出令不至十
日而數十萬之衆軍於東垣矣度
呼沲渉易水不至四五日而距國
都矣故曰秦之攻燕也戰於千里
之外趙之攻燕也戰於百里之内
夫不憂百里之患而重千里之外
計無過於此者是故願大王與趙
從親天下爲一則國必無患矣燕
王曰寡人國小西迫強秦促近齊
趙齊趙強國今主君幸教詔之合
從以安燕敬以國從於是齎蘇秦
車馬金帛以至趙權之難燕再戰
不勝趙弗救噲子謂文公曰不如
以地請合於齊趙必救我若不吾
救不得不事文公曰善令郭任以
地請講於齊趙聞之遂出兵救燕
易王燕文公時秦惠王以其女爲
燕太子婦文公卒易王立齊宣王
因燕䘮攻之取十城武安君蘇秦
爲燕說齊王再拜而賀因仰而弔
齊王按戈而却曰此一何慶弔相
隨之速也對曰人之飢所以不食
烏喙者以爲雖偷充腹而與死同
患也今燕雖弱小強秦之少婿也
王利其十城而深與強秦爲仇今
使弱燕爲鴈行而強秦制其後以
招天下之精兵此食烏喙之類也
齊王曰然則柰何乎對曰聖人之
制事也轉禍而爲福因敗而爲功
故桓公負婦人而名益尊韓獻開
罪而交愈固此皆轉禍而爲福因
敗而爲功者也王能聽臣莫如歸
燕之十城卑辭以謝秦秦知王以
已之故歸燕城也秦必德王燕無
故而得十城燕亦德王是棄強仇
而立厚交也且夫燕秦之俱事齊
則大王號令天下皆從是王以虚
辭附秦而以十城取天下也此霸
王之業矣所謂轉禍爲福因敗成
功者也齊王大說乃歸燕城以金
千斤謝其後頓首塗中願爲兄弟
而請罪於秦人有惡蘇秦於燕王
者曰武安君天下不信人也王以
萬乗下之尊之於廷示天下與小
人群也武安君從齊來而燕王不
館也謂燕王曰臣東周之鄙人也
見足下身無咫尺之功而足下迎
臣於郊顯臣於廷今臣爲足下使
利得十城功存危燕足下不聽臣
者人必有言臣不信傷臣於王者
且臣之不信是足下之福也使臣
信如尾生廉如伯夷孝如曽參三
者天下之髙行也而以事足下可
乎燕王曰可曰有此臣亦不事足
下矣蘇秦曰且夫孝如曽參義不
離親一夕宿於外足下安得使之
之齊廉如伯夷不取素飱汙武王
之義而不臣辭孤竹之君餓而死
於首陽之山廉如此者何肯歩行
數千里而事弱燕之危主乎信如
尾生期而不来抱梁柱而死信至
如此何肯揚燕秦之威於齊而取
大功乎哉且夫信行者所以自爲
也非所以爲人也皆自覆之術非
進取之道也且夫三王代興五霸
迭盛皆不自覆也君以自覆爲可
乎則齊不益於營丘足下不踰楚
境不窺於邊城之外且臣有老母
於周離老母而事足下去自覆之
術而謀進取之道臣之趣固不與
足下合者足下皆自覆之君也僕
者進取之臣也所謂以忠信得罪
於君者也燕王曰夫忠信何得罪
之有也對曰足下不知也臣鄰家
有逺爲吏者其妻私人其夫且歸
其私之者憂之其妻曰公勿憂也
吾巳爲藥酒以待之矣後二日夫
至妻使妾奉巵酒進之妾知其爲
藥酒也進之則殺主父言之則逐
主母乃陽僵棄酒主父大怒而笞
之妾之棄酒上以活主父下以存
主毋也忠至如此然不免於笞此
以忠信得罪者也臣之事適不幸
而有類妾之棄酒也且臣之事足
下亢義益國今乃得罪臣恐天下
後事足下者莫敢自必也且臣之
說齊曽不欺之也使之說齊者莫
如臣之言也雖堯舜之智不敢取
也王噲蘇秦死其弟蘇代欲繼之
乃北見燕王噲曰臣東周之鄙人
也竊聞王義甚髙甚順鄙人不敏
竊釋鋤耨而于大王至於邯鄲所
聞於邯鄲者又髙於所聞東周臣
竊負其志乃至燕廷觀王之群臣
下吏大王天下之眀主也王曰子
之所謂天下之眀主者何如者也
對曰臣聞之眀主者務聞其過不
欲聞其善臣請謁王之過夫齊趙
者王之仇讎也楚魏者王之援國
也今王奉仇讎以伐援國非所以
利燕也王自慮此則計過無以諌
者非忠臣也王曰寡人之於齊趙
也非所敢欲伐也曰夫無謀人之
心而令人疑之殆有謀人之心而
令人知之拙謀未發而聞於外則
危今臣聞王居處不安食飲不甘
思齊報齊身自削甲札妻自組甲
絣曰有大數矣有之乎王曰子聞
之寡人不敢隠也我有深怨積怒
於齊而欲報之二年矣齊者我讎
國也故寡人之所欲報也直患國
敝力不足矣子能以燕報齊寡人
奉國而委之於子矣對曰凡天下
之戰國七而燕處弱焉獨戰則不
能有所附則無不重南附楚則楚
重西附秦則秦重中附韓魏則韓
魏重且苟所附之國重此必使王
重矣今夫齊王長主也而自用也
南攻楚五年稸積散西困秦三年
民憔悴士罷敝北與燕戰覆三軍
獲二將而又以其餘兵南面西舉
五千乗之勁宋而包十二諸侯此
其君之欲得也其民力竭也安猶
取哉且臣聞之數戰則民勞乆師
則兵敝王曰吾聞齊有清濟濁河
可以爲固有長城鉅防足以爲塞
誠有之乎對曰天時不與雖有清
濟濁河何足以爲固民力窮敝雖
有長城鉅防何足以爲塞且異日
也濟西不役所以備趙也河北不
師所以備燕也今濟西河北盡以
役矣封内敝矣夫驕主必不好計
而亡國之臣貪於財王誠能母愛
寵子母弟以爲質寳珠玉帛以事
其左右彼且德燕而輕亡宋則齊
可亡巳王曰吾終以子受命於天
矣曰内㓂不與外敵不可拒王自
治其外臣自報其内此乃亡之之
勢也蘇代爲燕說齊未見齊王先
說淳于髠曰人有賣駿馬者比三
旦立市人莫之知徃見伯樂曰臣
有駿馬欲賣之比三旦立於市人
莫與言子還而視之去而顧之臣
請獻一朝之費賈伯樂乃還而視
之去而顧之一旦而馬價十倍今
臣之欲以駿馬見於王莫爲臣先
後者足下有意爲臣伯樂乎臣請
獻白璧一雙黄金千鎰以爲馬食
淳于髠曰謹聞命矣乃入言之王
而見之齊王大說蘇子陳翠合齊
燕將令燕王之弟爲質於齊燕王
許諾太后聞之大怒曰陳公不能
爲人之國則亦已矣焉有離人子
毋者老婦欲得志焉陳翠欲見太
后王曰太后方怒子子其待之陳
翠曰無害也遂入見太后曰何臞
也太后曰頼得先王鴈䳱之餘食
不冝臞者臞者憂公子之且爲質
於齊也陳翠曰人主之愛子也不
如布衣之甚也非徒不愛子也又
不愛丈夫子獨甚太后曰何也對
曰太后嫁女諸侯奉以千金齎地
百里以爲人之終也今王願封公
子百官持職群臣効忠曰公子無
功不當封今王之以公子爲質也
且以爲公子功也而太后弗聽臣
是以知人主之不愛丈夫子獨甚
也且太后與王幸而在故公子貴
太后千秋之後王棄國家而太子
即位公子賤於布衣故非及太后
與王封公子則公子終身不封矣
太后曰老婦不知長者之計乃命
公子乗車制衣爲行具或獻書燕
王燕王而不能自恃不惡卑名以
事強事強可以令國安長乆萬世
之善計也以事強而不可以爲萬
世則不如合弱將奈何合弱而不
能如一此臣之所以爲山東苦也
比目之魚不相得則不能行故古
人稱之以其合兩而如一也今山
東合弱而不能如一是山東之智
不如魚也又譬如車士之引車也
三人不能行索二人五人而車因
行矣今山東三國弱而不能敵秦
索二國因能勝秦矣然而山東不
知相索者智故不如車士矣胡與
越人言語不相知志意不相通同
舟而凌波至其相救助如一也今
山東之相與也如同舟而濟秦之
兵至不能相救助如一智又不如
胡越之人矣三物者人之所能爲
也山東主遂不悟此臣之所爲山
東苦也願大王之熟慮之也山東
相合之主者不惡卑名之國者可
長存之卒者出士以戍韓梁之西
邊此燕之上計也不急爲此國必
危矣王必大憂今韓梁趙三國巳
合矣秦見三晉之堅也必南伐楚
趙見奏之伐楚也必攻燕物固有
勢異而患同者秦之伐韓故中山
亡今秦之伐楚燕必亡臣竊爲王
計不如以兵南合三晉約戍韓梁
之西邊山東不能堅爲此此必皆
亡燕果以兵南合三晉也燕王噲
旣立蘇秦死於齊蘇秦之在燕也
與其相子之爲婚而蘇代與子之
交及蘇秦死而齊閔宣王復用蘇
代燕噲三年與楚三晉攻秦不勝
而還子之相燕貴重主斷蘇代爲
齊使於燕燕王問之曰齊宣王何
如對曰必不霸燕王曰何也對曰
不信其臣蘇代欲以激燕王以厚
任子之也於是燕王大信子之子
之因遺蘇代百金聽其所使鹿毛
壽謂燕王曰不如以國讓子之人
謂堯賢者以其讓天下於許由由
必不受有讓天下之名實不失天
下今王以國讓相子之子之必不
敢受是王與堯同行也燕王因舉
國屬子之子之大重或曰禹授益
而以啓人爲吏及老而以啓爲不
足任天下傳之益也啓與友黨攻
益而奪之天下是禹名傳天下於
益也其實令啓自取之今王言屬
國子之而吏無非太子人者是名
屬子之而太子用事王因收印自
三百里石吏而効之子之子之南
面行王事而噲老不聽政顧爲臣
國事皆决子之子之三年燕國大
亂百姓恫怨將軍市𬒳太子平謀
將攻子之儲子謂齊閔宣王因而
仆之破燕必矣王因令人謂太子
平曰寡人聞太子之義將廢私而
立公飭君臣之義正父子之位寡
人之國小不足先後雖然則唯太
子所以令之太子因數黨聚衆將
軍市𬒳圍公宫攻子之不克将軍
市𬒳及百姓乃反攻太子平将軍
市𬒳死以殉國搆難數月死者數
萬衆燕人恫怨恐百姓離意孟軻
謂齊閔宣王曰今伐燕此文武之
時不可失也王因令章子将五都
之兵以因北地之衆以伐燕士卒
不戰城門不閉燕王噲死齊大勝
燕子之亡二年而燕人立太公子
平是爲燕昭王𥘉蘇秦弟厲因燕
質子而求見齊王齊王怨蘇秦欲
囚厲燕質子爲謝乃已遂委質為
臣燕相子之與蘇代婚而欲得燕
權乃使蘇代侍持質子於齊齊使
代報燕燕王噲問曰齊王其霸乎
曰不能曰何也曰不信其臣於是
燕王專任子之巳而譲位燕大亂
齊伐燕殺王噲子之燕立昭王而
蘇代厲遂不敢入燕皆終歸齊齊
善待之蘇代過魏魏爲燕執代齊
使人謂魏王曰齊請以宋封涇陽
君秦不受秦非不利有齊而得宋
地也不信齊王與蘇子也今齊魏
不和如此其甚則齊不欺秦秦信
齊齊秦合涇陽有宋地非魏之利
也故王不如東蘇子秦必疑而不
信蘇子矣齊秦不合天下無變伐
齊之形成矣於是出蘇代代之宋
宋善待之昭王張儀爲秦破從連
横謂燕王曰大王之所親莫如趙
昔趙王王以其姊爲代王妻欲并
代約與代王遇於勾注之塞乃令
工人作爲金斗長其尾令之可以
擊人與代王飲而隂告厨人曰即
酒酣樂進熱歠即因反斗擊之於
是酒酣樂進取熱歠厨人進斟羮
因反斗而擊代王殺之王腦塗地
其姊聞之摩笄以自刺也故至今
有摩笄之山天下莫不聞夫趙王
之狼戾無親大王之所明見知也
且以趙王爲可親邪趙興兵而攻
燕再圍燕都而刼大王大王割十
城乃却以謝趙王巳入朝黽池効
河間以事秦今大王不事秦秦下
甲雲中九原驅趙而攻燕則易水
長城非王之有也且今時趙之於
秦猶郡縣也不敢妄興師以征伐
今大王事秦秦王必喜而趙不敢
妄動矣是西有強秦之援而南無
齊趙之患是故願大王之熟計之
也燕王曰寡人蠻夷僻處雖大男
子裁如嬰兒言不足以求正謀不
足以决事今上客幸而教之請奉
社稷西面而事秦獻常山之尾五
城宫他為燕使魏魏不聽留之數
月客謂魏王曰不聽燕使何也曰
以其亂也對曰湯之伐桀欲其亂
也故大亂者可得其地小亂者可
得其寳今燕客之言曰事苟可聽
雖盡寳地猶為之也王何為不見
魏王說因見燕客而遣之燕昭王
收破燕後即位卑身厚幣以招賢
者欲将報讎故徃見郭隗先生曰
齊因孤國之亂而襲破燕孤極知
燕小力不足以報然得賢士與共
國以雪先王之耻孤之碩也敢問
以國報讎者奈何郭隗先生對曰
帝者與師處王者與友䖏覇者與
臣處亡國與役處詘指而事之北
面而受學則百已者至先趨而後
息先問而後嘿則十巳者至人趨
則若巳者至馮几㩀杖眄視指使
則厮役之人至若恣睢奮擊呴藉
叱咄則徒隷之人至矣此古服道
致士之法也王誠博選國中之賢
者而朝其門下天下聞王朝其賢
臣天下之士必趨於燕矣昭王曰
寡人將誰朝而可郭隗先生曰臣
聞古之君人有以千金求千里馬
者三年不能得㳙人言於君曰請
求之君遣之三月得千里馬馬已
死買其首五百金反以報君君大
怒曰所求者生馬安事死馬而捐
五百金㳙人對曰死馬且買之五
百金况生馬乎天下必以王爲能
市馬馬今至矣於是不能期年千
里馬之至者三今王誠欲致士先
從隗始隗且見事况賢於隗者乎
豈逺千里哉於是昭王爲隗築宫
而師之樂毅自魏徃鄒衍自齊徃
劇辛自趙徃士爭湊燕燕王弔死
問生與百姓同其甘苦二十八年
國殷冨士卒樂佚輕戰於是遂以
樂毅爲上將軍與秦楚三晋合謀
以伐齊齊兵敗閔王出走於外燕
兵獨追北入至臨淄盡取齊寳燒
其宫室宗廟齊城之不下者唯獨
莒即墨客謂燕王曰齊南破楚西
屈秦用韓魏之兵燕趙之衆猶鞭
筴也使齊北靣伐燕即雖五燕弗
能當王何不隂出使散游士頓齊
兵敝其衆使世世無患燕王曰假
寡人五年寡人得其志矣蘇子曰
請假王十年燕王說奉蘇子車十
五乗南使於齊謂齊王曰齊南破
楚西屈秦用韓魏之兵燕趙之衆
猶鞭筴也臣聞當世之舉王必誅
暴正亂舉無道攻不義今宋王射
天笞地鑄諸侯之象使侍屏匽展
其臂彈其鼻此天下之無道不義
而王不伐王名終不成且夫宋中
國膏腴之地鄰民之所處也與其
得百里於燕不如得十里於宋伐
之名則義實則利王何爲弗爲齊
王曰善遂興兵伐宋三覆宋宋遂
舉燕王聞之絶交於齊率天下之
兵以伐齊大戰一小戰再頓齊國
成其名故曰因其強而強之乃可
折也因其廣而廣之乃可缺也齊
伐宋宋急蘇代乃遺燕昭王書曰
夫列在萬乗而寄質於齊名卑而
權輕奉秦齊助之伐宋民勞而實
費破宋殘楚淮北肥大齊讎強而
國弱也此三者皆國之大敗也而
足下行之將欲以除害取信於齊
也而齊未加信於足下而忌燕也
愈甚矣然則足下之事齊也失所
爲矣夫民勞而實費又無尺寸之
功破宋肥讎而世負其禍矣足下
以宋加淮北強萬乗之國也而齊
并之是益一齊也北夷方七百里
加之以魯衛此所謂強萬乗之國
也而齊并之是益二齊也夫一齊
之強而燕猶不能支也今乃以三
齊臨燕其禍必大矣雖然臣聞智
者之舉事也轉禍而爲福因敗而
成功者也齊人紫敗素也而賈十
倍越王勾踐棲於會稽而後殘呉
霸天下此皆轉禍而爲福因敗而
爲功者也今王若欲轉禍而爲福
因敗而爲功乎則莫如遥霸齊而
厚尊之使之盟於周室盡焚天下
之秦符約曰夫上計破秦其次長
賔客秦秦挾賔客以待破秦王必
患之秦五世以結諸侯今爲齊下
秦王之志苟得窮齊不憚以一國
都爲功然而王何不使布衣之人
以窮齊之說說秦謂秦王曰燕趙
破宋肥齊尊齊而爲之下者燕趙
非利之也弗利而勢爲之者何也
以不信秦王也今王何不使可以
信者接收燕趙令涇陽君若髙陵
君先於燕趙秦有變因以爲質則
燕趙信秦矣秦爲西帝趙爲中帝
燕爲北帝立爲三帝而令諸侯韓
魏不聽則秦伐之齊不聽則燕趙
伐之天下孰敢不聽天下服聽因
驅韓魏以攻齊曰必反宋地而歸
楚之淮北夫反宋地而歸楚之淮
北燕趙之所同利也並立三帝燕
趙之所同願也夫實得所利名得
所願則燕趙之棄齊也猶釋敝躧
今王之不收燕趙則齊霸必成矣
諸侯戴齊而王獨弗從也是國伐
也諸侯戴齊而王從之是名卑也
王不收燕趙名卑而國危王收燕
趙名尊而國寜夫去尊寧而就卑
危智者不爲也秦王聞若說也必
如刺心然則王何不務使智士以
若此言說秦秦伐齊必矣夫取秦
上交也伐齊正利也尊上交務正
利聖王之事也燕昭王善其書曰
先人嘗有德蘇氏子之之亂而蘇
氏去燕燕欲報讎仇於齊非蘇氏
莫可乃召蘇氏復善待之與謀伐
齊竟破齊閔王出走蘇代謂燕昭
王曰今有人於此孝如曾參孝已
信如尾生髙廉如鮑焦史鰌兼此
三行以事王奚如王曰如是足矣
對曰足下以爲足則臣不事足下
矣臣且處無爲之事歸耕乎周之
上地耕而食之織而衣之王曰何
故也對曰孝如曾參孝已則不過
養其親耳信如尾生髙則不過不
欺人耳廉如鮑焦史鰌則不過不
竊人之財耳今臣爲進取者也臣
以爲廉不與身俱逹義不與生俱
立仁義者自完之道也非進取之
術也王曰自憂不足乎對曰以自
憂爲足則秦不出殽塞齊不出營
丘楚不出䟽章三王代位五伯改
政皆以不自憂故也若自憂而足
則臣亦周之負籠耳何爲煩大王
之廷邪昔者楚取章武諸侯北面
而朝秦取西山諸侯西面而朝曩
者使燕母去周室之上則諸侯不
爲别駕而朝矣臣聞之善爲事者
先量其國之大小而揆其兵之強
弱故功可成而名可立也不能爲
事者不先量其國之大小不揆其
兵之強弱故功不可成而名不可
立也今主有東嚮伐齊之心而愚
臣知之王曰子何以知之對曰矜
㦸砥劔登丘東嚮而歎是以愚臣
知之今夫烏獲舉千鈞之重行年
八十而求扶持故齊雖強國也西
勞於宋南罷於楚則齊軍可敗而
河間可取燕王曰善吾請拜子爲
上卿奉子車百乗子以此爲寡人
東游於齊何如對曰足下以愛之
故與何不與愛子與諸舅叔父負
床之孫不得而乃以與無能之臣
何也王之論臣何如人哉今臣之
所以事足下者忠信也恐以忠信
之故見罪於左右王曰安有爲人
臣盡其力竭其能而得罪者乎對
曰臣請爲王譬昔周之上地甞有
之其丈夫宦三年不歸其妻愛人
其所愛者曰子之丈夫來則且奈
何乎其妻曰勿憂也吾巳爲藥酒
而待其來矣已而其丈夫果來於
是因令其妾酌藥酒而進之其妾
知之半道而立慮曰吾以此飲吾
主父則殺吾主父以此事告吾主
父則逐吾主母與殺吾主父逐吾
主母者寜佯躓而覆之於是因佯
僵而仆之其妻曰爲子之逺行來
之故爲羙酒今妾奉而仆之其丈
夫不知縳其妾而笞之故妾所以
笞者忠信也今臣爲足下使於齊
恐忠信不諭於左右也臣聞之曰
萬乗之主不制於人臣十乗之家
不制於衆人匹夫徒歩之士不制
於妻妾而又况於當時之賢主乎
臣請行矣願足下之無制於群臣
也燕王謂蘇代曰寡人甚不喜訑
者言也蘇代對曰周地賤媒爲其
兩譽也之男家曰女羙之女家曰
男羙然而周之俗不自爲取妻且
夫處女無媒老且不嫁舎媒而自
衒敝而不售順而無敗售而不敝
者唯媒而巳矣且事非權不立非
勢不成夫使人坐受成事者唯訑
者耳王曰善矣蘇代謂爲奉陽君
說燕於趙以伐齊奉陽君不聽乃
入齊惡趙令齊絶於趙齊已絶於
趙因之燕謂昭王曰韓爲謂臣曰
人告奉陽君曰使齊不信趙者蘇
子也令齊王召蜀子使不伐宋者
蘇子也與齊王謀遁取秦以謀趙
者蘇子也令齊守趙之質子以甲
者又蘇子也請告子以請齊果以
守趙之質子以甲吾必守子以甲
其言惡矣雖然王勿患也臣故知
入齊之有趙累也出爲之以成所
欲臣死而齊大惡於趙臣猶生也
今齊趙絶可大紛巳持臣非張孟
談也使臣也如張孟談也齊趙必
有爲智伯者矣奉陽君告朱讙與
趙足曰齊王使公玉曰命說曰必
不反韓珉今召之矣必不任蘇子
以事今封而相之必令不合燕今
以燕爲上交吾所恃者順也今其
言變有甚於其父順始與蘇子爲
讎見之如知無厲今賢之兩之已
矣吾無齊矣奉陽君之怒甚矣如
齊王王之不信趙而小人奉陽君
也因是而倍之不以今時大紛之
解而復合則後不可奈何也故齊
趙之合苟可循也死不足以爲臣
患逃不足以爲耻爲諸侯不足以
爲臣榮𬒳髪自漆爲厲不足以爲
臣辱然而臣有患也臣死而齊趙
不循惡交分於臣也而後相効是
臣之患也若臣死而必相攻也臣
必勉之而求死焉堯舜之賢而死
禹湯之智而死孟賁之勇而死烏
獲之力而死生之物固有不死者
乎在必然之物以成所欲王何疑
焉臣以不若逃而去之臣以韓魏
循自齊而爲之取秦深結趙以勤
之知是則近於相攻也臣雖爲之
不𥙷累燕奉陽君告朱讙曰蘇子
怒於燕王之不以吾故弗子相又
不子卿也殆無燕矣其疑至於此
故臣雖爲之不累燕又不欲王伊
尹再逃桀而之湯果與鳴條之戰
而以湯爲天子伍子胥逃楚而之
呉果與柏伯舉之戰而報其父之
讎今臣逃而紛齊趙始可著於春
秋且舉大事孰不逃桓公之難管
仲逃於魯陽虎之難孔子逃於衛
張儀逃於楚白圭逃於秦望諸相
中山也使趙趙刼之求地望諸攻
關而出外孫之難薛公釋載逃出
於關三晉稱以爲好士故舉大事
逃不足以爲辱矣卒絶齊於趙趙
合於燕以攻齊敗之燕昭王且與
天下伐齊而有齊人仕於燕者昭
王召而謂之曰寡人且與天下伐
齊旦暮出令矣子必争之争之而
不聽子因去而之齊寡人有時復
合且以因子而事齊當此之時也
燕齊不兩立然而常獨欲有復收
之之志若此也齊魏争燕齊謂燕
王曰吾得趙矣魏亦謂燕王曰吾
得趙矣燕無以决之而未有適予
也蘇代謂燕相曰臣聞辭卑而幣
重者失天下者也辭倨而幣薄者
得天下者也今魏之辭倨而幣薄
燕因合於魏魏得燕趙齊遂北矣
蘇代自齊使人謂燕昭王曰臣閒
聞離齊趙齊趙巳孤矣王何不出
兵以攻齊臣請爲王弱之燕乃伐
齊攻晉令人謂閔王曰燕之攻齊
也欲以復振故地也燕兵在晉而
不進則是兵弱而計疑也王何不
令蘇子將而應燕乎夫以蘇子之
賢將而應弱燕燕破必矣燕破則
趙不敢不聽是王破燕而服趙也
閔王曰善乃謂蘇子曰燕兵在晉
今寡人發兵應之願子爲寡人爲
之將對曰臣之於兵何足以當之
王其改舉王使臣也是敗王之兵
而以臣遺燕也戰不勝不可振也
王曰行寡人知子矣蘇子遂將而
與燕人戰於晉下齊軍敗燕得甲
首二萬人蘇子以其餘兵以守陽
城而報於閔王曰王過舉令臣應
燕今軍敗亡二萬人臣有斧質之
罪請自歸於吏以戮閔王曰此寡
人之過也子無以爲罪明曰又使
燕攻陽城及狸又使人謂閔王曰
日者齊不勝於晉下此非兵之過
齊不幸而燕有天幸也今燕又攻
陽城及狸是以天幸自爲功也王
復使蘇子應之蘇子先敗王之兵
其後必務以勝報王矣王曰善乃
復使蘇子蘇子固辭王不聽遂將
與燕戰於陽城燕人大勝得首三
萬齊君臣不親百姓離心燕因使
樂毅大起兵伐齊破之蘇代自齊
獻書於燕王曰臣之行也固知將
有口事故獻御書而行曰臣貴於
齊燕大夫將不信臣臣賤將輕臣
臣用將多望於臣齊有不善將歸
罪於臣天下不攻齊將曰善爲齊
謀天下攻齊將與齊兼貿貿臣臣
之所重處重留卯也王謂臣曰吾
必不聽衆口與䜛言吾信汝也猶
列眉也上可以得用於齊次可以
得信於下苟無死女無不爲也以
女自信可也與之言曰去燕之齊
可也期其於成事而已臣受令以
任齊及五年斉數出兵未甞謀燕
齊趙之交一合一離燕王與齊謀
趙則與趙謀齊齊之信燕也至於
虚北地行其兵今王信田伐與參
去疾之言且攻齊使齊犬馬而不
言燕今王又使慶令臣曰吾欲用
所善王苟欲用所善王欲用之則
臣請爲王事之王欲醳臣專剸任
所善則臣請歸醳事臣苟得見則
盈願秦石燕王燕王欲徃蘇代約
燕王曰楚得枳而囯亡齊得宋而
國亡齊楚不得以有枳宋事秦者
何也是則有功者秦之深讎也秦
取天下非行義也暴也秦之行暴
正告天下告楚曰蜀地之甲輕舟
浮於汶乗夏水而下江五日而至
郢漢中之甲輕舟出於巴乗夏水
下漢四日而至五渚寡人積甲宛
東下隨智者不及謀勇者不及怒
寡人如射隼矣王乃待天下之攻
函谷不亦逺乎楚王爲是之故十
七年事秦秦正告韓曰我起乎少
曲一日而斷太行我起乎冝陽而
觸平陽二日而莫不盡繇我離兩
周而觸鄭五日而國舉韓氏以爲
然故事秦秦正告魏曰我舉安邑
塞女㦸韓氏太原卷下軹枳道道
南陽封冀兼包兩周乗夏水浮輕
舟強弩在前銛㦸在後决滎口魏
無大梁决白馬之口魏無濟陽决
宿胥之口魏無虚頓丘陸攻則擊
河内水攻則滅大梁魏以爲然故
事秦秦欲攻安邑恐齊據之則以
宋委於齊曰宋王無道爲木人以
象寡人射其面寡人地絶兵逺不
能攻也王苟能破宋有之寡人如
自得之巳得安邑塞女㦸因以破
宋爲齊罪秦欲攻韓齊恐天下救
之則以齊委於天下曰齊人四與
寡人約四欺寡人必率天下以攻
寡人者三有齊無秦無齊有秦必
伐之必亡之巳得冝陽少曲致藺
離石因以破齊爲天下罪秦欲攻
魏重楚則以南陽委於楚曰寡人
固與韓且絶矣殘均陵塞黽隘苟
利於楚寡人如自有之魏棄與國
而合於秦因以塞黽隘爲楚罪兵
困於林中重燕趙以膠東委於燕
以濟西委於趙巳得講於魏質至
公子延因犀首攻趙兵傷於離石
遇敗於馬陵而重魏則以葉蔡委
於魏已得講於趙則刼魏魏不爲
割因則使太后穰侯爲和贏則兼
欺舅與母適燕者曰以膠東適趙
者曰以濟西適魏者曰以葉蔡適
楚者曰以塞鄳阨適齊者曰以宋
必令其言如循環用兵如刺蜚母
不能知舅不能約龍賈之戰岸門
之戰封陵之戰髙商之戰趙莊之
戰秦之所殺三晉之民數百萬今
其生者皆死秦之孤也西河之外
上雒之地三川晉國之禍三晉之
半秦禍如此其大而燕趙之秦者
皆以爭事秦說其主此臣之所大
患燕昭王不行蘇代復重於燕燕
反約從親如蘇秦時或從或否而
天下由此宗蘇氏之從約代厲皆
以壽死名顯諸侯燕饑趙將伐之
楚使將軍之燕過魏見趙恢趙恢
曰使除患無至易於救患伍子胥
宫之竒不用燭之武張孟談受大
賞是故謀者皆從事於除患之遺
者而無先使除患無至者今與以
百金送公也不如以言公聽吾言
而說趙王曰昔者呉伐齊爲其饑
也伐齊未必勝也而弱越乗其敝
以覇今王之伐燕也亦爲其饑也
伐之未必勝而強秦將以兵乗承
王之西是使弱趙居強呉之處而
使強秦處弱越之所以覇也願王
之熟計之也使者乃以說趙王趙
王大說乃止燕昭王聞之乃封之
以地趙且伐燕蘇代爲燕謂惠王
曰今者臣來過易水蚌方出曝而
鷸啄其肉蚌合而箝其喙鷸曰今
日不雨明日不雨即有死蚌蚌亦
謂鷸曰今日不出明日不出即有
死鷸兩者不肯相舍漁者得而并
擒之今趙且伐燕燕趙乆相攻以
敝大衆臣恐強秦之爲漁父也願
王熟計之也惠王曰善乃止惠王
昌國君樂毅爲燕昭王合五國之
兵而攻齊下七十餘城盡郡縣之
以屬燕王城未下而燕昭王死惠
王即位用齊人反間疑樂毅而使
騎刼代之將樂毅奔趙趙封以爲
望諸君齊曰單詐騎刼卒敗燕軍
復收七十餘城以復齊燕王悔懼
趙用樂毅乗承燕之敝以伐燕燕
王乃使人讓樂毅且謝之曰先王
舉國而委將軍將軍爲燕破齊報
先王之讎天下莫不振動寡人豈
敢一日而忘將軍之功哉㑹先王
棄群臣寡人新即位左右誤寡人
寡人之使騎刼代將軍爲將軍乆
暴露於外故召將軍且休計事將
軍過聽以與寡人有隙郄遂捐燕
而歸趙將軍自爲計則可矣而亦
何以報先王之所以遇將軍之意
乎望諸君乃使人獻書報燕王曰
臣不佞不能奉承先王之教以順
左右之心恐抵斧質之罪以傷先
王之明而又害於足下之義故遁
逃奔趙自負以不肖之罪故不敢
爲辭說今王使使者数之罪臣恐
侍御者之不察先王之所以畜幸
臣之理而又不白於臣之所以事
先王之心故敢以書對臣聞賢聖
之君不以禄私其親功多者授之
不以官隨其愛能當者處之故察
能而授官者成功之君也論行而
結交者立名之士也臣以所學者
觀之先王之舉錯有髙丗之心故
假節於魏王而以身得察於燕先
王過舉擢之乎賔客之中而立之
乎群臣之上不謀於父兄而使臣
爲亞卿臣自以爲奉令承教可以
幸無罪矣故受命而不辭先王命
之曰我有積怨深怒於齊不量輕
弱而欲以齊爲事臣對曰天齊覇
國之餘教而驟勝之遺事也閑於
兵甲習於戰攻王若欲攻之則必
舉天下而圖之舉天下而圖之莫
徑勁徑於結趙矣且又淮北宋地
楚魏之所同願也趙若許約楚趙
宋盡力四國攻之齊可大破也先
王曰善臣乃口受令具符節南使
臣於趙顧反命起兵隨而攻齊以
天之道先王之靈河北之地隨先
王舉而有之於濟上濟上之軍奉
令擊齊大勝之輕卒銳兵長驅至
國齊王逃遁走莒僅㕥身免珠玉
財寳車甲珍器盡收入燕大吕陳
於元英故鼎反乎暦室齊器設於
寕臺薊丘植於汶篁自五伯以来
功未有及先王者也先王以為順
于其志以臣為不頓命故裂地而
封之使之得比乎小國諸侯臣不
佞自以為奉令承教可以幸無罪
矣故受命而弗辭臣聞賢明之君
功立而不廢故著於春秋蚤知之
士名成而不毁故稱於後丗若先
王之報怨雪耻夷萬乗之强國收
八百歲之蓄積及至棄群臣之日
遺令詔後嗣之餘義執政任事之
臣所以能循法令順庶孽者施及
萌隷皆可以教於後丗臣聞善作
者不必善成善始者不必善終昔
者伍子胥說聽乎闔閭故呉王逺
迹至於郢夫差弗是也賜之鴟夷
而浮之江故呉王夫差不悮先論
之可以立功故沉子胥而弗悔子
胥不蚤見主之不同量故入江而
不改夫免身全功以明先王之迹
者臣之上計也離毁辱之非墮先
王之名者臣之所大恐也臨不測
之罪以幸爲利者義之所不敢出
也臣聞古之君子交絶不出惡聲
忠臣之去也不㓗其名臣雖不佞
乎數奉教於君子矣恐侍御者之
親左右之說而不察䟽逺之行也
故敢以書報惟君之留意焉張丑
爲質於燕燕王𣣔殺之走且出境
境吏得丑丑曰燕王所爲將殺我
者人有言我有寳珠也王𣣔得之
今我巳亡之矣而燕王不我信今
子且致我我且言子之奪我珠而
吞之燕王必當殺子刳子腹及子
之膓矣夫𣣔得之君不可說以利
吾要且死子膓亦且寸絶境吏恐
而赦之王喜燕王喜使栗腹以百
金爲趙孝成王壽酒三日反報曰
趙民其壯者皆死於長平其孤未
壯可伐也王乃召昌國君樂間而
問曰何如對曰趙四逹之國也其
民皆習於兵不可與戰王曰吾以
倍攻之可乎曰不可曰以三可乎
曰不可王大怒左右皆以爲趙可
伐遽起六十萬以攻趙令栗腹以
四十萬攻鄗使慶秦以二十萬攻
代趙使廉頗以八萬遇栗腹於鄗
使樂乗以五萬遇慶秦於代燕人
大敗樂間入趙燕王以書且謝焉
曰寡人不佞不能奉順君意故君
捐國而去則寡人之不肖明矣敢
端其願而君不肯聽故使使者陳
愚意君試論之語曰仁不輕絶智
不輕怨君之於先王也丗之所明
知也寡人望有非則君掩盖之不
虞君之明罪之也望有過則君教
誨之不虞君之明棄之也且寡人
之罪國人莫不知天下莫不聞君
微出明怨以棄寡人寡人必有罪
矣雖然恐君之未盡厚也諺曰厚
者不毀人以自益也仁者不危人
以要名故掩人之邪者厚人之行
也救人之過者仁者之道也丗有
掩寡人之邪救寡人之過非君孰
恐望之今君厚受位於先王以成
尊輕棄寡人以快心則掩邪救過
難得於君矣且世有薄而故厚施
行有失而故惠用今使寡人任不
肖之罪而君有失厚之累於爲君
擇之也無所取之國之有封疆家
之有垣墻所以合好掩惡也室不
能相和出語鄰家未爲通計也怨
惡未見而明棄之未爲盡厚也寡
人雖不肖乎未如殷紂之亂也君
雖不得意乎未如商容箕子之累
也然則不内盖寡人而明怨於外
恐其適足以傷於髙而薄於行也
非然也苟可以明君之義成君之
髙雖任惡名不難受也本欲以爲
明寡人之薄而君不得厚揚寡人
之辱而君不得榮此一舉而兩失
也義者不虧人以自益况傷人以
自損乎君無以寡人不肖累徃事
之羙昔者柳下惠吏於魯三黜而
不去或謂之曰可以去柳下惠曰
苟與人之異惡徃而不黜乎猶且
黜乎寜於故國爾柳下惠不以三
黜自累故前業不忘不以去爲心
故逺近無議今寡人之罪國人未
知而議寡人者徧天下語曰論不
脩心議不累物仁不輕絶智不簡
功簡棄大功者輟也輕絶厚利者
怨也輟而棄之怨而累之宜在逺
者不望之乎君也今以寡人無罪
君豈怨之乎願君捐怨追惟先王
復以教寡人意君曰余且慝心以
成而過不顧先王以明而惡使寡
人進不得脩功退不得改過君之
所揣也唯君圖之此寡人之愚意
也敬以書謁之樂間乗怨不用其
計二人卒留趙不報秦并趙北向
迎燕燕王聞之使人賀秦王使者
過趙趙王繋之使者曰秦趙爲一
而天下服矣燕兹之所以受命於
趙者爲秦也今臣使秦而趙繫之
是秦趙有隙秦趙有隙天下必不
服而燕不受命矣且臣之使秦無
妨於趙之伐燕也趙王以爲然而
遣之使者見秦王曰燕王竊聞秦
并趙燕王使使者賀千金秦王曰
夫燕無道吾使趙有之子何賀使
者曰臣聞全趙之時南隣爲秦北
下曲陽爲燕趙廣三百里而與秦
相距五十餘年矣所以不能反勝
秦者國小而地無所取今王使趙
北并燕燕趙同力必不復受命於
秦矣臣竊爲王患之秦王以爲然
起兵而救燕燕太子丹質於秦亡
歸見秦且㓕六國兵已臨易水恐
其禍至太子丹患之謂其太傅鞠
武曰燕秦不兩立願太傅幸而圖
之武對曰秦地遍天下威脅韓魏
趙氏則易水以北未有所定也奈
何以見陵之怨欲批其逆鱗哉太
子曰然則何由太傅曰請入圖之
居之有間樊將軍亡秦之燕太子
客之太傅鞠武諌曰不可夫秦王
之暴而積怨於燕足爲寒心又况
聞樊將軍之在乎是謂以委肉當
餓虎之蹊禍必不振矣雖有管晏
不能爲之謀也願太子急遣樊將
軍入匈奴以㓕口請西約三晉南
連齊楚北講於單于然後乃可圖
也太子丹曰太傅之計曠日彌乆
心惽然恐不能須臾且非獨於此
也夫樊將軍困窮於天下歸身於
丹丹終不迫於強秦而棄所哀憐
之交置之匈奴是丹命固卒之時
也願太傅更慮之鞠武曰燕有田
光先生者其智深而慮沉可與之
謀也太子曰願因太傳交於田先
生可乎鞠武曰敬諾出見田光道
太子曰願圖國事於先生田光曰
敬奉教乃造焉太子跪而逢迎却
行爲道跪而拂席田先生坐定左
右無人太子避席而請曰燕秦不
兩立願先生留意也田光曰臣聞
騏驥盛壯之時一日而馳千里至
其衰也駑馬先之今太子聞光壮
盛之時不知吾精已消亡矣雖然
光不敢以乏國事也所善荆軻可
使也太子曰願因先生得願交荆
軻可乎田光曰敬諾則起趨出太
子送之至門戒曰丹所報先生所
言者國大事也願先生勿泄也田
光俛而笑曰諾僂行見荆軻曰光
與子相善燕國莫不知今太子聞
光壯盛之時不知吾形巳不逮也
幸而教之曰燕秦不兩立願先生
留意也光竊不自外言足下於太
子願足下過太子於宫荆軻曰謹
奉教田光曰光聞長者爲行不使
人疑之今太子約光曰所言者國
大事也願先生勿泄也是太子疑
光也夫爲行而使人疑之非節俠
士也欲自殺以激荆軻曰願足下
急過太子言光巳死明不言也遂
自剄而死軻見太子言田光已死
致光之言太子再拜而跪膝下行
流涕有頃而後言曰丹所請田先
生不言者欲以成大事之謀今田
先生以死明不泄言豈丹之心哉
荆軻坐定太子避席頓首曰田先
生不知丹不肖使得至前願有所
道此天之所以哀燕而不棄其孤
也今秦有貪利之心而欲不可足
也非盡天下之地臣海内之王者
其意不饜今秦已虜韓王盡納其
地又舉兵南伐楚北臨趙王翦數
十萬之衆距漳鄴而李信出太原
雲中趙不支秦必入臣入臣則禍
至燕燕小弱數困於兵今計舉國
不足以當秦諸侯服秦莫敢合從
丹之私計愚以爲誠得天下之勇
士使於秦闚以重利秦王貪其贄
必得所願矣誠得刼秦王使悉反
諸侯之侵地若曹沫之與齊桓公
則大善矣則不可因而刺殺之彼
大將擅兵於外而内有大亂則君
臣相疑以其間諸侯得合從其償
秦必矣此丹之上願不知所以委
命唯荆卿留意焉乆之荆軻曰此
國之大事也臣駑下恐不足任使
太子前頓首固請無讓然後許諾
於是尊荆軻爲上卿舎上舎太子
日造門下供太牢具異物間進車
騎羙女恣荆軻所欲以順適其意
乆之荆卿未有行意秦將王翦破
趙虜趙王遷盡收其地進兵北略
地至燕南界太子丹恐懼乃請荆
卿曰秦兵旦暮渡易水則雖欲長
侍足下豈可得哉荆卿曰㣲太子
言臣願得謁之今行而無信則秦
未可親也夫今樊將軍秦王購之
金千斤邑萬家誠得樊將軍首與
燕督亢之地圖獻秦王秦王必說
見臣臣乃得有以報太子太子曰
樊將軍以窮困來歸丹丹不忍以
己之私而傷長者之意願足下更
慮之荆軻知太子不忍乃遂私見
樊於期曰秦之遇將軍可謂深矣
父母宗族皆爲戮没今聞購將軍
之首金千斤邑萬家將奈何樊將
軍仰天太息流涕曰吾毎念常痛
於骨髓顧計不知所出耳軻曰今
有一言可以解燕國之患而報將
軍之仇者何如樊於期乃前曰奈
何軻曰願得將軍之首以獻秦王
秦王必喜而善見臣臣左手把其
袖右手揕其􁔿然則將軍之仇報
而燕國見陵之耻除矣將軍豈有
意乎樊於期偏袒扼腕而進曰此
臣之日夜切齒腐心乃今得聞教
遂自刎太子聞之馳徃伏屍而哭
極哀旣已無可奈何乃遂盛樊於
期之首函封之於是太子預求天
下之利匕首得趙人徐夫人匕首
取之百金使工以藥淬之以試人
血濡縷人無不立死者乃爲裝道
荆軻燕國有勇士秦武陽年十三
殺人人不敢牾悟視乃令秦武陽
爲副荆軻有所待欲與俱其人居
逺未來而爲留待頃之未發太子
遲之疑其改悔乃復請之曰日已
盡矣荆卿豈無意哉丹請先遣秦
武陽荆軻怒叱太子曰今日徃而
不反者竪子也今提一匕首入不
測之強秦僕所以留者待吾客與
俱今太子遲之請辭决矣遂發太
子賔客知其事者皆白衣冠以送
之至易水上旣祖取道髙漸離擊
筑荆軻和而歌爲變徴之聲士皆
垂淚涕泣又前而爲歌曰風蕭蕭
兮易水寒壯士一去兮不復還復
爲羽聲忼慷士皆瞋目髪盡上衝
冠於是荆軻遂就車而去終已不
顧旣至秦持千金之資幣物厚遺
秦王寵臣中庻子䝉嘉嘉爲先言
於秦王曰燕王誠振怖大王之威
不敢興兵以逆軍吏願舉國爲内
臣比諸侯之列給貢職如郡縣而
得奉守先王之宗廟恐懼不敢自
陳謹斬樊於期頭及獻燕督亢之
地圗凾封燕王拜送于庭使使以
聞大王唯大王命之秦王聞之大
喜乃朝服設九賔見燕使者咸陽
宫荆軻奉樊於期之頭函而秦武
陽奉地圖匣以次進至陛秦武陽
色變振恐群臣恠之荆軻顧笑武
陽前爲謝曰北蠻夷之鄙人未甞
見天子故振慴願大王少假借之
使得畢使於前秦王謂軻起取武
陽所持圖軻旣取圖奉之秦王發
圖圖窮而匕首見因左手把秦王
之䄂而右手持匕首揕之未至身
秦王驚自引而起䄂絶拔劒劒長
撡其室時惶急劒堅故不可立抜
荆軻逐秦王秦王環柱而走群臣
驚愕卒起不意盡失其度而秦法
群臣侍殿上者不得持尺寸之兵
諸郎中執兵皆陳於殿下非有詔
不得上方急時不及召下兵以故
荆軻逐秦王而卒惶急無以擊軻
而乃以手共搏之是時侍醫夏無
且以其所奉藥囊提荆軻秦王方
環柱走卒惶急不知所為左右乃
曰王負劒王負劒遂㧞以擊荆軻
㫁其左股荆軻廢乃引其匕首以
提擿秦王不中中柱秦王復擊軻
軻𬒳八創軻自知事不就倚柱而
笑箕踞以罵曰事所以不成者乃
欲以生刼之必得約契以報太子
也左右既前斬荆軻秦王目眩良
乆已而論功賞群臣及當坐者各
有差而賜夏無且黄金二百鎰曰
無且愛我乃以藥囊提荆軻也於
是秦大怒燕益發兵詣趙詔王翦
軍以伐燕十月而㧞燕蘇城燕王
喜太子丹等皆率其精兵東保於
遼東秦將李信追擊燕王王急用
代王嘉計殺太子丹欲獻之秦秦
復進兵攻之五歲而卒㓕燕國而
虜燕王喜秦兼天下其後荆軻客
髙漸離以擊筑見秦皇帝而以筑
擊秦皇帝為燕報仇不中而死凡
三十一章