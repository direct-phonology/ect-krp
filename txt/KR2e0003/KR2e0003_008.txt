縉雲鮑彪校註東陽呉師道重校韓康子三晉已破智氏將分其地段規謂韓王曰分地必取成臯韓王曰成臯石溜之地也寡人無所用之段規曰不然臣聞百里之厚而動千里之權者地利也千人之衆而破三軍者不意也王用臣言則韓必取鄭矣王曰善果取成臯至韓之取鄭也果從成皐始大烈侯韓傀相韓嚴遂重於君二人相害也嚴遂政議直指舉韓傀之過韓傀以之叱之於朝嚴遂㧞劔趍之以救觧於是嚴遂懼誅亡去游求人可以報韓傀者至齊齊人或言軹深井里聶政勇敢士也避仇隱於屠者之間嚴遂隂交於聶政以意厚之聶政問之曰子欲安用我乎嚴遂曰吾得為役之日淺事今薄奚敢有請於是嚴遂乃具酒自觴聶政母前仲子奉黄金百鎰前為聶政母壽聶政驚愈恠其厚固謝嚴仲子仲子固進而聶政謝曰臣有老母家貧客游㕥爲狗屠可旦夕得甘脆以飬親親供飬備義不敢當仲子之賜嚴仲子辟人因為聶政語曰臣有仇而行游諸侯衆矣然至齊聞足下義甚髙故直進百金者特以丈人麤糲之費以反足下之讙豈敢以有求邪聶政曰臣所以降志辱身居市井屠者幸以飬老母老母在前政身未敢以許人也嚴仲子固讓聶政竟不肯受然仲子卒備賔主之禮而去乆之聶政母死旣葬除服聶政曰嗟乎政乃市井之人鼓刀以屠而嚴仲子乃諸侯之卿相也不逺千里枉車騎而交臣臣之所以待之者至淺矣未有大功可以稱者而嚴仲子舉百金爲親壽我義不受然是深知政也夫賢者以感忿睚眦之意而親信窮僻之人而政獨安可嘿然而止乎且前日要政政徒以老母老母今以天年終政將爲知已者用遂西至濮陽見嚴仲子曰前日所以不許仲子者徒以親在今親不幸而死仲子所欲報仇者請得從事焉嚴仲子具告曰臣之仇韓相韓傀傀又韓君之季父也宗族盛多居處兵衛其設臣使人刺之終莫能就今足下幸而不棄請益具車騎壮士以為羽翼政曰韓與衛相去中間不逺今殺人之相相又國君之親此其勢不可以多人多人不能無生得失生得失則語泄語泄則韓舉國而與仲子爲讎也豈不殆哉遂謝車騎人徒辭獨行仗劔至韓韓適有東孟之㑹韓王及相皆在焉持兵㦸而衛侍者甚衆聶政直入上階刺殺韓傀韓傀走而抱列哀侯聶政刺之兼中列哀侯左右大亂聶政大呼所擊殺者數十人因自面皮抉眼屠腸遂以死韓取聶政屍暴於市縣購之千金乆之莫知誰政姊嫈聞之曰吾弟至賢不可愛妾之軀㓕吾弟之名非弟意也乃之韓視之曰勇哉氣矜之隆是其軼賁育髙成荆矣今死而無名父母旣殁矣兄弟無有此爲我故也夫愛身不揚弟之名吾不忍也乃抱屍而哭之曰此吾弟軹深井里聶政也亦自殺於屍下晉楚齊衞聞之曰非獨聶政之能乃其姊者列女也聶政之所以名施於後丗者其姊不避𦵔酢之誅以揚其名也昭侯成午從趙來謂申不害於韓曰子以韓重我於趙請以趙重子於韓是子有兩韓而我有兩趙也魏之圍邯鄲也申不害始合於韓王然未知王之所欲也恐言而未必中於王也王問申子曰吾誰與而可對曰此安危之要國家之大事也臣請深惟而苦思之乃微謂趙卓韓􁆭曰子皆國之辯士也夫爲人臣者言可必用盡忠而已矣二人因各進議於王以事申子微視王之所說以言於王王大說之申子請仕其從兄官昭侯不許也申子有怨色昭侯曰非所謂學於子者也聽子之謁而廢子之道乎又亡其行子之術而廢子之請乎子甞教寡人循㓛勞視次第今有所求此我將奚聽乎申子乃避舎請罪曰君真其人也蘇秦爲趙楚合從說韓王曰韓北有鞏洛成臯之固西有冝陽常阪之塞東有宛穰洧水南有陘山地方千里帶甲數十萬天下之強弓勁弩皆自韓出谿子少府時力距來皆射六百歩之外韓卒超足而射百發不暇止逺者逹胷近者掩心韓卒之劔㦸皆出於冥山棠谿墨陽合伯鄧師宛馮龍淵太阿皆陸㫁馬牛水擊鵠鴈當敵即斬堅甲盾鞮鍪鐡幕革抉㕹芮無不畢具以韓卒之勇𬒳堅甲蹠勁弩帶利劔一人當百不足言也夫以韓之勁與大王之賢乃欲西面事秦稱東藩築帝宫受冠帶祠春秋交臂而服焉夫羞社稷而爲天下笑無過此者矣是故願大王之熟計之也大王事秦秦必求冝陽成臯今兹効之明年又益求割地與之即無地以給之不與則棄前㓛而後更受其禍且夫大王之地有盡而秦之求無已夫以有盡之地而逆無巳之求此所謂市怨而買禍者也不戰而地巳削矣臣聞鄙語曰寜爲雞口無爲牛後今大王西面交臂而臣事秦何以異於牛後乎夫以大王之賢挾強韓之兵而有牛後之名臣竊爲大王羞之韓王忿然作色攘臂按劔仰天太息曰寡人雖死必不能事秦今主君以趙楚王之教詔之敬奉社稷以從宣恵王宣王謂摎留曰吾欲兩用公仲公叔其可乎對曰不可晉用六卿而國分簡公用田成監止而簡公弑魏兩用犀首張儀而西河之外亡今王兩用之其多力者内樹其黨其寡力者藉外權羣臣或内樹其黨以擅其主或外為交以裂其地則王之國必危矣楚昭獻相韓秦且攻韓韓廢昭獻昭獻令人謂公叔曰不如貴昭獻以固椘秦必曰椘韓合矣秦攻陘韓使人馳南陽之地秦已馳又攻陘韓因割南陽之地秦受地又攻陘陳軫謂秦王曰國形不便故馳交不親故割今割矣而交不親馳矣而兵不止臣恐山東之無以馳割事王者矣且王求百金於三川而不可得求千金扵韓一旦而具今王攻韓是絶上交而固私府也竊為王不取也秦韓戰于濁澤韓氏急公仲朋眀謂韓王曰與國不可恃今秦之心欲伐楚王不如因張儀為和於秦賂之以一名都與之伐椘此以一易二之計也韓王曰善乃儆公仲之行将西講於秦椘王聞之大恐召陳軫而告之陳軫曰秦之欲伐我乆矣今又得韓之名都一而具甲秦韓并兵南郷此秦所以廟祠而求也今已得之矣楚國必伐王聽臣為之儆四境之内選師言救韓令戰車滿道路發信臣多其車重其幣使信王之救已韓為不能聽我韓之徳王也必不為鴈行以來是秦韓不和兵雖至椘國不大病矣為能聽我絶和於秦秦必大怒以厚怨於韓韓得椘救必輕秦輕秦其應秦必不敬是我因秦韓之兵而免椘國之患也椘王大說乃儆四境之内選師言救韓發信臣多車幣謂韓王曰敝邑雖小已悉起之矣碩大國遂肆意於秦敝邑将以椘殉韓韓王大說乃止公仲公仲曰不可夫以實告我者秦也以虚名救我者椘也恃楚之虚名輕絶強秦之敵必為天下笑矣且楚韓非兄弟之國也又非素約而謀伐秦矣秦欲伐楚楚以起師言救韓此必陳軫之謀也且王巳使人報於秦矣今弗行是欺秦也夫輕強秦之禍而信楚之謀臣王必悔之矣韓王弗聽遂絶和於秦秦果大怒興師與韓氏戰於岸門楚救不至韓氏大敗韓氏之兵非削弱也民非䝉愚也兵爲秦禽智爲楚笑過聽於陳軫失計於韓朋明也顔率見公仲公仲不見顔率謂公仲之謁者曰公仲必以率爲陽也故不見率也公仲好内率曰好士公仲嗇於財率曰散施公仲無行率曰好義自今以來率且正言之而已矣公仲之謁者以告公仲公仲遽起而見之襄王張儀爲秦連横說韓王曰韓地險惡山居五榖所生非麥而豆民之所食大抵豆飯藿羹一歲不收民不厭糟糠地方不滿九百里無二歲之所食料大王之卒悉之不過三十萬而厮徒負養在其中矣爲除守徼亭障塞見卒不過二十萬而已秦帶甲百餘萬車千乗騎萬匹虎鷙摯之士跿跔科頭貫頥奮㦸者至不可勝計也秦馬之良戎兵之衆探前趹後蹄間三尋者不可勝數也山東之卒𬒳甲冐胄以㑹戰秦人捐甲徒裎以趨敵左挈人頭右挾生虜夫秦卒之與山東之卒也猶孟賁之與怯夫也以重力相壓猶烏獲之與嬰兒也夫戰孟賁烏獲之士以攻不服之弱國無以異於墮千鈞之重集於鳥卵之上必無幸矣諸侯不料兵之弱食之寡而聽從人之甘言好辭比周以相飾也皆言曰聽吾計則可以強霸天下夫不顧社稷之長利而聽須臾之說詿誤人主者無過於此者矣大王不事秦秦下甲據冝陽㫁絶韓之上地東取成臯冝陽則鴻臺之宫桑林之苑非王之有已夫塞成臯絶上地則王之國分矣先事秦則安矣不事秦則危矣夫造禍而求福計淺而怨深逆秦而順趙楚雖欲無亡不可得也故爲大王計莫如事秦秦之所欲莫如弱楚而能弱楚者莫如韓非以韓能強於楚也其地勢然也今王西面而事秦以攻楚為敝邑秦王必喜夫攻楚而私其地轉禍而說秦計無便於此者也是故秦王使使臣獻書大王御史須以决事韓王曰客幸而教之請比郡縣築帝宫祠春秋稱東藩効冝陽鄭彊之走張儀於秦曰儀之使者必之楚矣故謂太宰曰公留儀之使者強請西圗儀於秦故因西請秦王曰張儀使人致上庸之地故使使臣再拜謁秦王秦王怒張儀走冝陽之役楊侹謂公孫顯曰請爲公以五萬攻西周得之是以九鼎市甘茂也不然秦攻西周天下惡之其救韓必疾則茂事敗矣秦圍冝陽游騰謂公仲曰公何不與趙藺離石祁以質許地則樓緩必敗矣收韓趙之地以臨魏樓鼻必敗矣韓趙爲一魏必倍秦甘茂必敗矣以成陽資翟強於齊楚必敗矣之須秦必敗秦失魏冝陽必不抜矣爲公仲謂向壽曰禽困覆車公破韓辱公仲公仲收國復事秦自以爲必可以封今公與楚解中封小令尹以桂陽秦楚合復攻韓韓必亡公仲躬率其私徒以鬪於秦願公之熟計之也向壽曰吾合秦楚非以當韓也子爲我謁之公仲曰秦韓之交可合也對曰願有復於公諺曰貴其所以貴者貴今王之愛習公也不如公孫郝其智能公也不如甘茂今二人者皆不得親於事矣而公獨與王主斷於國者彼有以失之也公孫郝黨於韓而甘茂黨於魏故王不信也今秦楚争強而公黨於楚是與公孫赫甘茂同道也公何以異之人皆言楚之多變也而公必之是自爲貴也公不如與王謀其變也善韓以備之若此則無禍矣韓氏先以國從公孫郝而後委國於甘茂是韓公之讎也今公言善韓以待楚是外舉不避讎也向壽曰吾甚欲韓合對曰甘茂許公仲以武遂反冝陽之民今公徒收之甚難向子曰然則柰何武遂終不可得已對曰公何不以秦爲韓求頴川於楚此乃韓之寄地也公求而得之是令行於楚而以其地德韓也公求而弗得是韓楚之怨不解而交走秦也秦楚争強而公過楚以攻韓此利於秦向子曰柰何對曰此善事也甘茂欲以魏取齊公孫郝欲以韓取齊今公取宜陽以爲功收楚韓以安之而誅齊魏之罪是以公孫郝甘茂之無事也客卿爲韓謂秦王曰韓珉之議知其君不知異君知其國不知異國彼公仲者秦勢能詘之以秦之強首之者珉爲疾矣進齊宋之兵至首垣逺薄梁郭所以不反魏者以爲成而過南陽之道欲以四國西首也所以不者皆曰以燕亡於齊魏亡於秦陳蔡亡於楚此皆絶地形群臣比周以蔽其上大臣爲諸侯輕國也今王位正公孫郝樗里疾請無攻韓陳四辟去王猶攻之也甘茂約楚趙而反敬魏是且搆我茂且攻宜陽王猶校之也群臣之智無幾於王之明者臣故願公仲之以國國以待於王而無自左右也或謂公仲曰聽者聽國非必聽實也故先王聽諺言於市願公之聽臣言也公求中立於秦而弗能得也善公孫郝以難甘茂歡齊兵以勸止魏楚趙皆公之讎也臣恐國之以此爲患也願公之復求中立於秦也公仲曰柰何對曰秦王以公孫郝爲黨於公而弗之聽甘茂不善於公而弗爲公言公何不因行願以與秦王語行願之爲秦王臣也公臣請為公謂秦王曰齊魏合與離於秦孰利齊魏别與合於秦孰強秦王必曰齊魏離則秦重合則秦輕齊魏别則秦強合則秦弱臣即曰今王聽公孫郝以韓秦之兵應齊而攻魏魏不敢戰歸地而合於齊是秦輕也臣以公孫郝爲不忠今王聽甘茂以韓秦之兵據魏而攻齊齊不敢戰亦不求割地而合於魏是秦輕也臣以甘茂爲不忠故不如令韓中立以攻齊齊王言救魏以勁之齊魏不能相聽必兵交史王欲則信公孫郝於齊爲韓取南陽易榖川以歸此惠王之願也王欲則信甘茂於魏以韓秦之兵據魏以拒齊此武王之願也臣以爲令韓以中立以攻勁齊最秦之大急也公孫郝黨於齊而不肯言甘茂薄而不敢謁也此二人王之大患也願王之熟計之也公仲數不信於諸侯諸侯錮之南委國於楚楚王弗聽蘇代爲謂楚王曰不若聽而備於其反也朋之反也常杖仗趙而畔楚杖仗齊而畔秦今四國錮之而無所入矣亦甚患之此方其爲尾生之時也謂公叔曰公欲得武遂於秦而不患楚之能揚河外也公不如令人恐楚王而令人為公求武遂於秦謂楚王曰發重使為韓求武遂於秦秦王聽是令得行於萬乘之王也韓得武遂以限恨秦無毋秦患而德得楚韓楚之縣而巳秦不聽是秦韓之怨深而交事楚也謂公叔曰乗舟舟漏而弗塞則舟沉矣塞漏舟而輕陽侯之波則舟覆矣今公自以爲辨於薛公而輕秦是塞漏舟而輕陽侯之波也願公之察也齊令周最使鄭立韓擾而廢公叔周最患之曰公叔之與周君交也今我使鄭立韓櫌而廢公叔語曰怒於室者色於市今公叔怨齊無柰何也必絶周君而深怨我矣史舍曰公行矣請令公叔必重公周最行至鄭公叔大怒史舍入見曰周最固不欲來使臣竊強之周最不欲來以爲公也使臣之強之也亦以爲公也公叔曰請聞其說對曰齊大夫諸子有犬犬猛不可叱叱之必噬人客有請叱之者疾視而徐叱之犬不動復叱之犬遂無噬人之心今周最固得事足下而以不得巳之故來使彼將禮陳其辭而緩其言鄭王必以齊王爲不急必不許也今周最不來他人必來來使者無交於公而欲德於韓擾其使之必疾言之必急則鄭王必許之矣公叔曰善遂重周最王果不許韓擾公仲使韓珉之秦求武遂而恐楚之怒也唐客謂公仲曰韓之事秦也且以求武遂也非敝邑之所憎也韓已得武遂其形乃可以善楚臣願有言而不敢爲楚計今韓之父兄得衆者毎相韓不能獨立勢必不善楚王曰吾欲以國輔韓珉而相之可乎父兄惡珉珉必以國保楚公仲說仕唐客於諸公而使之主韓楚之事公仲以冝陽之故仇甘茂其後秦歸武遂於韓巳而秦王固疑甘茂之以武遂解於公仲也杜聊爲公仲謂秦王曰朋明也願因茂以事王秦王大怒於甘茂故樗里疾大說杜聊鄭彊以金八百入秦以伐韓冷向謂鄭彊曰公以八百金請伐人之與國秦必不聽公公不如令秦五疑公叔鄭彊曰何如曰公叔之攻楚也以㡬瑟之存焉故言伐先楚也今已令楚王奉幾瑟以車百乗居陽翟令昭獻轉而與之處旬有餘彼已角而幾瑟公叔之讎也而昭獻公叔之人也秦王聞之必疑公叔爲楚也公仲為韓魏易地公叔爭之而不聽且亡史惕謂公叔曰公亡則易必可成矣公無辭以復反且示天下輕公公不若順之夫韓地易於上則害於趙魏易於下則害於楚公不如告楚趙楚趙惡之趙聞之起兵臨羊腸楚聞之發兵臨方城而易必敗矣錡宣之教韓王取秦曰爲公叔具車百乗言之楚易三川因令公仲謂秦王曰三川之言曰秦王必取我韓王之心不可解矣王何不試以襄子爲質於韓令韓王知王之不取三川也因以出襄子而德太子秦必不聽襄陵之役畢長謂公叔曰請毋用兵而楚魏皆徳公之國矣夫椘欲置公子咎髙必以兵臨魏公何不令人說昭子曰戰未必勝請為子起兵以之魏子有辭以母戰於是以太子與扁昭陽揚梁王皆徳公矣公叔使馮君於秦恐留教陽向說秦王曰留馮君以善韓臣非上智也主君不如善馮君而資之以秦馮君廣王而不聽公叔以與太子争則王澤布而害於韓矣韓公叔與幾瑟爭國鄭疆為椘王使於韓矯以新城陽人命丗子以與公叔爭國椘怒将罪之鄭疆曰臣之矯與之以為國也臣曰世子得新城陽人以與公叔爭國而得全魏必急韓氏韓氏急必懸命於楚又何新陽人敢索若戰而不勝幸走而不死今且以至又安敢言地楚王曰善乃弗罪韓公叔與幾瑟爭國中庻子強謂太子曰不若及齊師未入急擊公叔太子曰不可戰之於國中國必分對曰事不成身必危尚何足以圗國之全爲太子弗聽齊師果入太子出走齊明謂公叔曰齊逐幾瑟楚善之今楚欲善齊甚公何不令齊王謂楚王王爲我逐幾瑟以窮之楚聽是齊楚合而幾瑟走也楚王弗聽是有隂於韓也公叔將殺幾瑟或謂公叔曰太子之重公也畏幾瑟也今幾瑟死太子無患必輕公韓大夫見王老冀太子之用事也固欲事之太子外無幾瑟之患而内收諸大夫以自輔也公必輕矣不如無殺幾瑟以恐太子太子必終身重公矣公叔且殺㡬瑟也宋赫爲謂公叔曰㡬瑟之能爲亂也内得父兄而外得秦楚也今公殺之大子無患必輕公韓大夫知王之老而太子定必隂事之秦楚若無韓必隂事伯嬰伯嬰亦㡬瑟也公不如勿殺伯嬰恐必隂保於公韓大夫不能必其不入也必不敢輔伯嬰以爲亂秦楚挾㡬瑟以塞伯嬰伯嬰外無秦楚之權内無父兄之衆必不能爲亂矣此便於公謂新城君曰公叔伯嬰恐秦楚之内㡬瑟也公何不爲韓求質子於楚楚王聽而入質子於韓則公叔伯嬰必知秦楚之不以㡬瑟爲事也必以韓合於秦楚矣秦楚挾韓以窘魏魏氏不敢東是齊孤也公又令秦求質子於楚楚不聽則怨結於韓韓挾齊魏以盻楚楚王必重公矣公挾秦楚之重以積德於韓則公叔伯嬰必以國事公矣胡衍之出㡬瑟於楚也教公仲謂魏王曰太子在椘韓不敢離椘也王公何不試奉公子咎而為之請太子因令人謂椘王曰韓立公子咎而棄幾瑟是王抱虚質也王不如亟歸幾瑟幾瑟入必以韓權報讎於魏而徳王矣幾瑟亡之楚椘将收秦而復之謂芉戎曰廢公叔而相幾瑟者椘也今幾瑟亡之楚楚又收秦而復之幾瑟入鄭之日韓椘之縣已邑公不如令秦王賀伯嬰之立也韓絶於椘其事秦必疾秦挾韓親魏齊椘後至者先亡此王業也冷向謂韓咎曰幾瑟亡在椘楚王欲復之甚今椘兵十餘萬在方城之外臣請令椘築萬家之都於雍氏之旁韓必起兵以禁之公必将矣公因以椘韓之兵奉幾瑟而内之幾瑟得入而徳公必以韓椘奉公矣楚令景鯉入韓韓且内伯嬰於秦景鯉患之先王以其髀加妾之身妾困不支也盡置其身妾之上而妾弗重也何也以其少有利焉今佐韓兵不衆糧不多則不足以救韓夫救韓之危日費千金獨不可使妾少有利焉尚靳歸書報韓王韓王遣張翠張翠稱病曰行一縣張翠至甘茂曰韓急矣先生病而來張翠曰韓未急也且急矣甘茂曰秦重國智王也韓之緩急莫不知今先生言不急可乎張翠曰韓急則折而入於楚矣臣安敢來甘茂曰先生毋復言也甘茂入言秦王曰公仲柄得秦師故敢捍楚今雍氏圍而秦師不下殽是無韓也公仲且抑首而不朝公叔且以國南合於楚楚韓爲一魏氏不敢不聽是楚以三國謀秦也如此則伐秦之形成矣不識坐而待伐孰與伐人之利秦王曰善果下師於殽以救韓楚圍雍氏韓令冷向借救於秦秦爲發使公孫昧入韓公仲曰子以秦爲將救韓乎其不乎對曰秦王之言曰請道於南鄭藍田以入攻楚出兵於三川以待公殆不合軍於南鄭矣公仲曰柰何對曰秦王必祖張儀之故謀楚威王攻梁張儀謂秦王曰與楚攻梁魏折而入楚韓固其與也是秦孤也故不如出兵以勁魏於是攻皮氏魏氏勁威王怒楚與魏大戰秦取西河之外以歸今也其將陽言救韓而隂善楚公恃秦而勁必輕與楚戰楚隂得秦之不用也必易與公相支也公戰勝楚遂與公乗楚易三川而歸公戰不勝楚楚塞三川而守之公不能救也臣甚惡其事司馬康三反之郢矣甘茂與昭獻遇於境其言收璽其實猶有約也公仲恐曰然則柰何對曰公必先韓而後秦先身而後張儀臣以公不如亟以國合於齊楚秦必委國於公以解伐是公之所以外者儀而巳其實猶之不失秦也或謂韓公仲曰夫攣子之相似者惟其母知之而已夫利害之相似者唯智者知之而已今公國其利害之相似正如攣子之相似也得其道為之則主尊而身安不得其道則主卑而身危今秦魏之和成而非公適两束之則韓必謀矣若韓随魏以善秦是為魏從也則韓䡖主卑矣秦己善韓必将置其所愛信者令用事於韓以完之是公危矣今公與安成君為秦魏之和成固為福不成亦為福秦魏之和成而公適兩束之是韓為秦魏之門戸也是韓重而主尊矣安成君東重於魏而西重於秦操右契而爲公責徳於秦魏之王裂地而爲諸侯公之事也若夫安韓魏而終身相公之下服此主尊而身安矣秦魏不終相聴者也齊怒於不得魏必欲善韓以塞魏魏不聴秦必務善韓以備秦是公擇布而割也秦魏和則兩國徳公不和則两國争事公所謂成爲福不成亦爲福者也碩公之無疑也或謂公仲曰今有一舉而可以忠於主便於國利於身碩公之行之也今天下散而事秦則韓最輕矣今天下合而離秦則韓最弱矣合離之相續則韓最先危矣此君國長民之大患也今公以韓先合於秦天下隨之是韓以天下事秦秦之德韓也厚矣韓與天下朝秦而獨厚取德焉公行之計是其於主也至忠矣天下不合秦秦令而不聽秦必起兵以誅不服秦乆與天下結怨搆難而兵不决韓息士民以待其舋公行之計是其於國也大便也昔者周佼以西周善於秦而封於梗陽周啓以東周善於秦而封於平原今公以韓善秦韓之重於兩周也無先計而秦之争機也萬於周之時今公以韓爲天下先合於秦秦必以公爲諸侯以明示天下公行之計是其於身大利也願公之加務也釐王韓咎立爲君而未定也其弟在周周欲立車百乗而送之恐韓咎入韓之不立也綦母恢曰不如以百金從之韓咎立因以爲戒不立則曰來効賊也且聽王之言而不攻沛市丘不重王且反王之言而攻沛市丘然則王之輕重必明矣故楚王卜交而沛市丘存韓人攻宋秦王大怒曰吾愛宋與新城陽晉同也韓珉與我交而攻我所甚愛何也蘇代秦爲韓說秦王曰韓珉之攻宋所以爲王也以韓之強輔之以宋楚魏必恐恐必西面事秦王不折一兵不殺一人無事而割安邑此韓珉之所以禱於秦也秦王曰吾固患韓之難知一從一横此其說何也對曰天下固令韓可知矣韓固巳攻宋矣其西事秦以萬乗自輔不西事秦則宋地不安矣中國白頭游敖之士皆積智欲離秦韓之交伏軾結靷西馳者未有一人言善韓者也伏軾結靷東馳者未有一人言善秦者也皆不欲韓秦之合者何也則晉楚智而韓秦愚也晉楚合必伺韓秦韓秦合必圗晉楚請以决事秦王曰善或謂韓王曰秦王欲出事於梁而欲攻絳安邑韓計將安出矣秦之欲伐韓以東闚周室甚唯寐忘之今韓不察因欲與秦必爲山東大禍矣秦之欲攻梁也欲得梁以臨韓恐梁之不聽也故欲痛之以固交也王不察因欲中立梁必怒於韓之不與巳必折爲秦用韓必舉矣願王熟慮之也不如急發重使之趙梁約復爲兄弟使山東皆以銳師戍韓梁之西邊非爲此也山東無以救亡此萬丗之計也秦之欲并天下而王之也不與古同事之雖如子之事父猶將亡之也行雖如伯夷猶將亡之也行雖如桀紂猶將亡之也雖善事之無益也不可以爲存適足以自令亟亡也然則山東非能從親合而相堅如一者必皆亡矣謂鄭王曰昭釐侯一丗之明君也申不害一丗之賢士也韓與魏敵侔之國也申不害與昭釐侯執圭而見梁君非好卑而惡尊也非慮過而議失也申不害之計事曰我執珪於魏魏君必得志於韓必外靡於天下矣是魏敝矣諸侯惡魏必事韓是我俛免於一人之下而信於萬人之上也夫弱魏之兵而重韓之權莫如朝魏昭釐侯聽而行之明君也申不害慮事而言之忠臣也今之韓弱於始之韓今之秦強於始之秦今秦有梁君之心矣而王與諸臣不事為尊秦以定韓者臣竊以為王之明為不如昭釐侯而王之諸臣莫如申不害也昔者秦穆公一勝扵韓原而覇西州晋文公一勝於城濮而定天子此皆以一勝立尊令成功名於天下今秦數丗強矣大勝以十數小勝以百數大之不王小之不覇名尊無所立制令無所行然而春秋用兵者非以求主尊成王於天下也昔先王之攻有爲名者有爲實者爲名者攻其心爲實者攻其形昔者吴與越戦越人大敗保於㑹稽之上吴人入越而戸撫之越王使大夫種行成於吴謂男爲臣女爲妾身執禽而随諸御吴人果聴其辭與成而不盟此攻其心者也其後越與呉戰呉人大敗亦謂男爲臣女爲妾反以越事呉之禮事越越人不聽也遂殘呉國而禽夫差此攻其形者也今將攻其心乎宜使如呉攻其形乎宜使如越夫攻形不如越而攻心不如呉而君臣上下少長貴賤畢呼霸王臣竊以爲猶之井中而謂曰我將爲爾求火也東孟之㑹聶政陽堅刺相兼君許異蹙列哀侯而殪之立以爲鄭君韓氏之衆無不聽令者則許異爲之先也是故列哀侯爲君而許異終身相焉而韓氏之尊許異也猶其尊列哀侯也今曰鄭君不可得而爲也雖終身相之焉然而吾弗爲云者豈不爲過謀哉昔齊桓公九合諸侯未甞不以周襄王之命然則雖尊襄王桓公亦定霸矣九合諸侯之尊桓公也猶其尊襄王也今日天子不可得而爲也雖爲桓公然而吾弗爲云者豈不爲過謀而不知尊哉韓氏之士數十萬皆戴列哀侯以爲君而許異獨取相焉者無他也諸侯之君無不任事於周室也而桓公獨取霸者亦無他也今強國将有帝王之舋而以國先者此桓公許異之類也豈可不謂善謀㢤夫先與強國之利強國能王則我必爲之霸强國不能王則可以避其兵使之無伐我然則強國事成則我立帝而霸強國之事不成猶之厚徳我也今與強國謂強國之事成則有福不成則無患然則先與強國者聖人之計也韓陽役於三川而欲歸足強爲之說韓王曰三川服矣王亦知之乎役且共貴公子王於是召諸公子役扵三川者而歸之秦大國也韓小國也韓甚䟽秦而見親秦韓計之非金無以也故賣羙人羙人之賈貴諸侯不能買故秦買之三千金韓因以其金事秦秦反得其金與韓之羙人韓之羙人因言於秦曰韓甚䟽秦從是觀之韓之羙人與金其䟽秦乃始益明故客有說韓者曰不如止淫用以是爲金而事秦是金必行而韓之䟽秦不明羙人知内行者也故善爲計者不見内行張丑之合齊楚講於魏也謂韓公仲曰今公疾攻魏之鄆運魏急則必以地和於齊楚故公不如勿攻也魏緩則必戰戰勝攻鄆運而取之易矣戰不勝則魏且内之公仲曰諾張丑因謂齊楚曰韓已與魏矣以爲不然則盍觀公仲之攻也公仲不攻齊楚恐因講於魏而不告韓謂韓相國曰人之所以善扁鵲者爲有臃腫也使善扁鵲而無臃腫也則人莫之爲之也今君以所事善平原君者爲惡於秦也而善平原君乃所以惡於秦也願公之熟計之也韓相公仲珉使韓侈之秦請攻魏秦王說之韓侈在唐公仲死韓侈謂秦王曰魏之使者謂後相韓辰曰公必爲魏罪韓侈韓辰曰不可秦王仕之又與約事使者曰秦之仕韓侈也以重公仲也今公仲死韓侈之秦秦必弗入又奚爲挾之以恨魏王乎韓辰患之將聽之矣今王不召韓侈韓侈且伏於山中矣秦王曰何意寡人如是之權也令安伏召韓侈而仕之韓珉相齊令吏逐公疇竪又大怒於周之留成陽君謂韓珉曰公以二人者爲賢人也所入之國因用之乎則不如其處小國何也成陽君爲秦去韓公疇竪楚王善之今公因逐之二人者必入秦楚必爲公患且明公之不善於天下天下之不善公者與欲有求於齊者且收之以臨齊而市公謂山陽君曰秦封君以山陽齊封君以莒齊秦非重韓則賢君之行也今楚攻齊取莒上不交齊次弗納於君是棘齊秦之威而輕韓也山陽君因使之楚趙魏攻華陽韓謁急於秦冠盖相望秦不救韓相國謂田苓曰事急願公雖疾爲一宿之行田苓見穰侯穰侯曰韓急乎何故使公來田苓對曰未急也穰侯怒曰是何以爲公之主使乎冠盖相望告敝邑甚急公言未急何也田苓曰使韓急則將變矣穰侯曰公無見王矣臣請令發兵救韓八日中大敗趙魏於華陽之下韓氏逐向晉於周周使成恢爲之謂魏王曰周必寛而反之王何不爲之先言是王有向晉於周也魏王曰諾成恢因爲謂韓王曰逐向晉者韓也而還之者魏也豈如道韓反之哉是魏有向晉於周而韓王失之也韓王曰善亦因請復之張登謂費緤曰請令公子牟謂韓王曰費緤西周讎之東周寳之此其家萬金王何不召之以爲三川之守是緤以三川與西周戒也必盡其家以事王西周惡之必効先王之器以止王韓王必爲之西周聞之必解子之罪以止子之事魏王爲九重之盟且復天子房喜謂韓王曰勿聽之也大國惡有天子而小國利之王與大國弗聽魏安能與小國立之桓惠王建信君輕韓熈趙敖為謂建信君侯曰國形有之而存無之而亡者魏也不可無而從者韓也今君之輕韓熈者交善椘魏也秦見君之交反善於楚魏也其收韓必重矣從則韓輕横則韓重則無從輕矣秦出兵於三川則南圍鄢蔡邵之道不通矣魏急其救趙必緩矣秦舉兵破邯鄲趙必亡矣故君收韓可以無舋凡六十章