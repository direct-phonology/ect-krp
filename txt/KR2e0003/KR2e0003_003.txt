縉雲鮑彪校注東陽呉師道重校秦孝公衞鞅亡魏入秦孝公以爲相封之於啇號曰商君商君治秦法令至行公平無私罰不諱強大賞不私親近法及太子黥劓其傅朞年之後道不拾遺民不妄取兵革大強諸侯畏懼然刻深寡恩特以強服之耳孝公行之八年疾且不起欲傳商君辤不受孝公已死惠王代後蒞政有頃商君告歸人說惠王曰大臣大重者國危左右太親者身危今秦婦人嬰兒皆言商君之法莫言大王之法是商君反爲主大王更爲臣也且夫商君固大王之仇讎也願大王圗之商君歸還惠王車裂之而秦人不憐惠文君蘇秦始將連横說秦惠王曰大王之國西有巴蜀漢中之利北有胡貉代馬之用南有巫山黔中之限東有殽函之固田肥美民殷富戰車萬乗奮擊百萬沃野千里蓄積饒多地勢形便此所謂天府天下之雄國也以大王之賢士民之衆車騎之用兵法之教可以并諸侯吞天下稱帝而治願大王少留意臣請奏其効秦王曰寡人聞之毛羽不豐滿者不可以髙飛文章不成者不可以誅罰道德不厚者不可以使民政教不順者不可以煩大臣今先生儼然不逺千里而庭教之願以異日蘇秦曰臣固疑大王之不能用也昔者神農伐𥙷遂黄帝伐涿鹿而禽蚩尤堯伐驩兠舜伐三苗禹伐共工湯伐有夏文王伐崇武王伐紂齊桓任戰而霸天下由此觀之惡有不戰者乎古者使車轂撃馳言語相結天下爲一約從連横兵革不藏文士並飾諸侯亂惑萬端俱起不可勝理科條旣備民多偽態書䇿稠濁百姓不足上下相愁民無所聊明言章理兵甲愈起辯言偉服戰攻不息䌓稱文辭天下不治舌敝耳聾不見成功行義約信天下不親於是乃廢文任武厚飬死士綴甲厲兵効勝於戰埸夫徒處而致利安坐而廣地雖古五帝三主五覇明主賢君常欲坐而致之其勢不能故以戰續之寛則兩軍相攻迫則杖㦸相撞然後可建大功是故兵勝於外義強於内威立於上民服於下今欲并天下凌萬乗詘敵國制海内子元元臣諸侯非兵不可今之嗣主忽於至道皆惛於教亂於治迷於言惑於語沉於辯溺於辭以此論之王固不能行也說秦王書十上而說不行黒貂之裘敝黃金百斤盡資用乏絶去秦而歸贏縢履蹻負書擔囊形容枯槁面目黧犂黒狀有愧歸色歸至家妻不下維㛮不爲炊父母不與言蘇秦喟然歎曰妻不以我爲夫㛮不以我爲叔父母不以我爲子是皆秦之罪也乃夜發書陳篋數十得太公隂符之謀伏而誦之簡練以爲揣摩讀書欲睡引錐自刺其股血流至足曰安有說人主不能出其金玉錦繡取卿相之尊者乎朞年揣摩成曰此眞可以說當丗之君矣於是乃摩燕烏集闕見說趙王於華屋之下抵掌而談趙王大說封爲武安君受相印革車百乗錦繡千純白璧百雙黃金萬鎰以隨其後約從散橫以抑強秦故蘇秦相於趙而關不通當此之時天下之大萬民之衆主侯之威謀臣之權皆欲決於蘇秦之䇿不費斗粮未煩一兵未戰一士未絶一弦未折一矢諸侯相親賢於兄弟夫賢人在而天下服一人用而天下從故曰式於政不式於勇式於廊廟之内不式於四境之外當秦之隆黃金萬鎰溢爲用轉轂連騎炫熿於道山東之國從風而服使趙大重且夫蘇秦特窮巷掘門桑户棬樞之士耳伏軾樽銜横歷天下庭說諸侯之主杜左右之口天下莫之伉將說楚王路過洛陽父母聞之清宫除道張樂設飲郊迎三十里妻側目而視側耳而聽㛮蛇行匍伏四拜自跪而謝蘇秦曰㛮何前倨而後卑也㛮曰以季子位尊而多金蘇秦曰嗟乎貧窮則父母不子富貴則親戚畏懼人生丗上勢位富厚盖可以忽乎哉秦惠王謂寒泉子曰蘇秦欺寡人欲以一人之智反覆山東東山之君從以欺秦趙固負其衆故先使蘇秦以其幣帛約乎諸侯諸侯不可一猶連雞之不能俱止於棲亦明矣寡人忿然含怒曰乆吾欲使武安子起徃喻意焉寒泉子曰不可夫攻城墮邑請使武安子善我國家使諸侯請使客卿張儀秦惠王曰敬受命楚魏戰於陘山魏許秦以上洛以絶秦於楚魏戰勝楚敗於南陽秦責賂於魏魏不與管淺謂秦王曰王何不謂楚王曰魏許寡人以地今戰勝魏王背寡人也王何不與寡人遇魏畏秦楚之合必與秦地矣是魏勝楚而亡地於秦也是王以地德寡人秦之楚者多資矣魏弱若不出地則王攻其南寡人攻其西魏必危秦王曰善以是告楚楚王揚言與秦遇魏王聞之恐効上洛於秦楚使者景鯉在秦從秦王與魏王遇於境楚怒秦令周最謂楚王曰魏請無與楚遇而合於秦是以鯉與之遇也敝邑之於與遇善之故齊不合也楚王因不罪景鯉而德周秦楚王使景鯉如秦客謂秦王曰景鯉楚王使景所甚愛王不如留之以市地楚王聽則不用兵而得地楚不聽則殺景鯉更不與不如景鯉者留是便計也秦王乃留景鯉景鯉使人說秦王曰臣見王之權輕天下而地不可得也臣之來使也聞齊魏皆且割地以事秦所以然者以秦與楚爲昆弟國今大王留臣是示天下無楚也齊魏有何重於孤國也楚知秦之孤不與地而外結交以圗則社稷必危不如出臣秦王乃出之楚攻魏張儀謂秦王曰不如與魏以勁之魏戰勝復聽於秦必入西河之外不勝魏不能守王必取之王用儀言取皮氏卒萬人車百乗以與魏犀首戰勝威王魏兵罷敝恐畏秦果獻西河之外田華之爲陳軫說秦惠王曰臣恐王之如郭君夫晉獻公欲伐郭而憚舟之僑存荀息曰周書有言美女破舌乃遺之女樂以亂其政舟之僑諌而不聽遂去因而伐郭遂破之又欲伐虞而憚宫之竒存荀息曰周書有言美男破老乃遺之美男教之惡宫之竒宫之竒以諫而不聽遂亡因而伐虞遂取之今秦自以爲王能害王者之國者楚也楚知横問君之善用兵用兵與陳軫之智故驕張儀以五國來必惡是二人願王勿聽也張儀果來辭因言軫也王怒而不聽張儀又惡陳軫於秦王曰軫馳秦楚之間今遂不加善秦而善軫然則是軫自爲而不爲國也且軫欲去秦而之楚王何不聽乎王謂陳軫曰吾聞子欲去秦而之楚信乎陳軫曰然王曰儀之言果信也曰非獨儀知之也行道之人皆知之曰孝已愛其親天下欲以爲子子胥忠乎其君天下欲以爲臣賣僕妾售乎閭巷者良僕妾也出婦嫁郷曲者良婦也吾不忠於君楚亦何以軫爲忠乎忠且見棄吾不之楚何適乎秦王曰善乃止之陳軫去楚之秦張儀謂秦王曰陳軫爲王臣常以國情輸楚儀不能與從事願王逐之即復之楚願王殺之王曰軫安敢之楚也王召陳軫告之曰吾能聽子子欲何之請爲子約車對曰臣願之楚王曰儀以子爲之楚吾又自知子之楚子非楚宜安之也軫曰臣出必故之楚以順王與儀之䇿而明臣之楚與否也楚人有兩妻者人誂其長者長者詈之誂其少者少者許之居無幾何有兩妻者死客謂誂者曰汝取長者乎少者乎取長者客曰長者詈汝少者和汝汝何爲取長者曰居彼人之所則欲其許我也今爲我妻則欲其爲詈人也今楚王明主也而昭陽賢相也軫爲人臣而常以國情輸楚楚義渠君之魏公孫衍謂義渠君曰道逺臣不得復過矣請謁事情義渠君曰願聞之對曰中國無事於秦則秦且燒􁃚獲君之國中國爲有事於秦則秦且輕使重弊而事君之國也義渠君曰謹聞令居無幾何五國伐秦陳軫謂秦王曰義渠君蠻夷之賢君王不如賂之以撫其心秦王曰善因以文繡千匹好女百人遺義渠君義渠君致群臣而謀曰此乃公孫衍之所謂也因起兵襲秦大敗秦人於李帛之下司馬錯與張儀爭論於秦惠王前司馬錯欲伐蜀張儀曰不如伐韓王曰請聞其說對曰親魏善楚下兵三川塞轘轅緱氏之口當屯留之道魏絶南陽楚臨南鄭秦攻新城宜陽以臨二周之郊誅周主之罪侵楚魏之地周自知不救九鼎寳器必出據九鼎按圗籍挾天子以令天下天下莫敢不聽此王業也今夫蜀西僻之國而戎狄之長也敝名勞衆不足以成名得其地不足以爲利臣聞爭名者於朝爭利者於市今三川周室天下之市朝也而王不爭焉顧爭於戎狄去王業逺矣司馬錯曰不然臣聞之欲富國者務廣其地欲強兵者務富其民欲王者務愽其德三資者備而王隨之矣今王之地小民貧故臣願從事於易夫蜀西僻之國也而戎狄之長也而有桀紂之亂以秦攻之避如使豺狼逐羣羊也取其地足以廣國也得其財足以富民繕兵不傷衆而彼巳服矣故㧞一國而天下不以爲暴利盡四海諸侯不以爲貪是我一舉而名實兩附而又有禁暴正亂之名今攻韓刼天子刼天子惡名也而未必利也又有不義之名而攻天下之所不欲危臣請謁其故周天下之宗室也齊韓周之與國也周自知失九鼎韓自知亡三川則必將二國并力合謀以因于齊趙而求解乎楚魏以鼎與楚以地與魏王不能禁此臣所謂危不如伐蜀之完也惠王曰善寡人聽子卒起兵伐蜀十月取之遂定蜀蜀主更號爲侯而使陳莊相蜀蜀旣屬秦益強富厚輕諸侯齊助楚攻秦取曲沃其後秦欲伐齊齊楚之交善惠王患之謂張儀曰吾欲伐齊齊楚方懽子爲寡人慮之柰何張儀曰王其爲臣約車并幣臣請試之張儀南見楚王曰敝邑之王所說甚者無大大王唯儀之所甚願爲臣者亦無大大王敝邑之王所甚憎者亦無大齊王唯儀之所甚憎者亦無大齊王今齊王之罪其於敝邑之王甚厚敝邑欲伐之而大國與之懽是以敝邑之王不得事令而儀不得爲臣也大王苟能閉關絶齊臣請使秦王獻商於之地方六百里若此齊必弱齊弱則必爲王役没矣則是北弱齊西德於秦而私商於之地以爲利也則此一計而三利俱至楚王大說宣言之於朝廷曰不榖得商於之地方六百里羣臣聞見者畢賀陳軫後見獨不賀楚王曰不榖不煩一兵不傷一人而得商於之地六百里寡人自以爲智矣諸士大夫皆賀子獨不賀何也陳軫對曰臣見商於之地不可得而患必至也故不敢妄賀王曰何也對曰夫秦所以重王者以王有齊也今地未可得而齊先絶是楚孤也秦又何重孤國且先出地絶齊秦計必弗爲也先絶齊後責地且必受欺於張儀受欺於張儀王必惋之是西生秦患北絶齊交則兩國兵必至矣楚王不聽曰吾事善矣子其弭口無言以待吾事楚王使人絶齊使者未來又重絶之張儀反秦使人使齊齊秦之交隂合楚因使一將軍受地於秦張儀至稱病不朝楚王曰張子以寡人不絶齊乎乃使勇士徃詈齊王張儀知楚絶齊也乃出見使者曰從某至某廣從六里使者曰臣聞六百里不聞六里儀曰儀固以小人安得六百里使者反報楚王楚王大怒欲與師伐秦陳軫曰臣可以言乎王曰可矣軫曰伐秦非計也王不如賂之一名都與之伐齊是我亡於秦而取償於齊也楚國不尚全事王今巳絶齊而責欺於秦是吾合齊秦之交也國固必大傷楚王不聽遂舉兵伐秦秦與齊合韓氏從之楚兵大敗於杜陵故楚之土壤士民非削弱僅以救亡者計失於陳軫過聽於張儀楚絶齊齊舉兵伐楚陳軫謂楚王曰王不如以地東解於齊西講於秦王使陳軫之秦秦王謂軫曰子秦人也寡人與子故也寡人不佞不能親國事也故子棄寡人事楚王今齊楚相伐或謂救之便或謂救之不便子獨不可以忠爲子主計以其餘爲寡人乎陳軫曰王獨不聞呉人之遊楚者乎楚王甚愛之病故使人問之曰誠病乎意亦思乎左右曰臣又知其思與不思誠思則將呉吟今軫將爲王呉吟王不聞夫管與之說乎有兩虎爭諍人而鬪管莊子將刺之管與止之曰虎者戻蟲人者甘餌今兩虎爭諍人而鬪小者必死大者必傷子待傷虎而刺之則是一舉而兼兩虎也無刺一虎之勞而有刺兩虎之名齊楚今戰戰必敗敗王起兵救之有救齊之利而無伐楚之害計聽知覆逆者唯王可也計者事之本也聽者存亡之機計失而聽過能有國者寡也故曰計有一二者難悖聽無失本末者難惑秦惠王死公孫衍欲窮張儀李讎謂公孫衍曰不如召甘茂於魏召公孫顯於韓起樗里子於國三人者皆張子之讎也公用之則諸侯必見張子之無秦矣武王張儀欲假秦兵以救魏左成謂甘茂曰不如予之魏不反秦兵張子不反秦魏若反秦兵張子得志於魏不敢反於秦矣張子不去秦張子必髙子張儀之殘樗里疾也重而使之楚天下有変王割漢中以楚和楚必畔天下而與王王今以漢中與楚即天下有変王何以市楚也為魏謂魏冉曰公聞東方之語乎曰弗聞也曰辛張陽毋澤說魏王薛公公叔也曰臣戰載主契國以與王約必無患矣若有敗之者臣請挈領然而臣有患也夫楚王之以其臣請挈領然而臣有患也夫楚王之以其國依冉也而事臣之主此臣之所甚患也今公東而因言於楚是令張儀之言爲禹而務敗公之事也公不如反公國徳楚而觀薛公之爲公也觀三國之所求於秦而不能得者請以號三國以自信也觀張儀與澤之所不能得於薛公者也而公請之以自重也而寡人死不朽乎甘茂對曰請之魏約伐韓王令向壽輔行甘茂至魏謂向壽子歸告王曰魏聽臣矣然願王勿攻也事成盡以爲子功向壽歸以告王王迎甘茂於息壤甘茂至王問其故對曰宜陽大縣也上黨南陽積之乆矣名爲縣其實郡也今王倍數險行數千里而攻之難矣臣聞張儀西并巴蜀之地北取西河之外南取上庸天下不以爲多張儀而賢先王魏文侯令樂羊將攻中山三年而㧞之樂羊反而語功文侯示之謗書一篋樂羊再拜稽首曰此非臣之功主君之力也今臣覉旅之臣也樗里疾公孫衍二人者挾韓而議王必聽之是王欺魏而臣受公仲朋侈之怨也昔者曾子處費費人有與曾子同名族者而殺人人告曾子母曰曾參殺人曾子之母曰吾子不殺人織自若有頃焉人又曰曾參殺人其母尚織自若也頃之一人又告之曰曾參殺人其母懼投杼踰墻而走夫以曾參之賢與母之信也而三人疑之則慈母不能信也今臣之賢不及曾子而王之信臣又未若曾子之母也疑臣者不適三人臣恐王爲臣之投杼也王曰寡人不聽也請與子盟於是與之盟於息壤果攻宜陽五月而不能㧞也樗里疾公孫衍二人在爭之王王將聽之召甘茂而告之甘茂對曰息壤在彼王曰有之因悉起兵復使甘茂攻之遂㧞宜陽宜陽之役馮章謂秦王曰不㧞宜陽韓楚乗吾敝國必危矣不如許楚漢中以懽之楚懽而不進韓必孤無柰秦何矣王曰善果使馮章許楚漢中而㧞宜陽楚王以其言責漢中於馮章馮章謂秦王曰王遂亡臣因謂楚王曰寡人固無地而許楚王甘茂攻宜陽三鼔之而卒不上秦之右將有尉對曰公不論兵必大困甘茂曰我覉旅而得相秦者我以宜陽餌王今攻宜陽而不㧞公孫衍樗里疾挫我於内而公仲中以韓窮我於外是無伐之日巳請明日鼔之而不可下因以宜陽之郭爲墓於是出私金以益公賞明日鼔之而宜陽㧞宜陽未得秦死傷者衆甘茂欲息兵左成謂甘茂曰公内攻於樗里疾公孫衍而外與韓朋侈爲怨今公用兵無功公必窮矣公不如進兵攻宜陽宜陽㧞則公之功多矣是樗里疾公孫衍無事也秦衆盡怨之深矣宜陽之役楚畔秦而合於韓秦王懼甘茂曰楚雖合韓不爲韓氏先戰韓亦恐戰而楚有變其後韓楚必相御也楚言與韓而不餘怨於秦臣是以知其御也宜陽之役楊逹謂公孫顯曰請爲公以五萬攻西周得之是以九鼎抑卬甘茂也不然秦攻西周天下惡之其救韓必疾則茂事敗矣秦王謂甘茂曰楚客來使者多徤與寡人爭辭寡人數窮焉爲之柰何甘茂對曰王勿患也其徤者來使者則王勿聽其事其需弱者來使則王必聽之然則需弱者用而徤者不用矣王因而制之甘茂相秦秦王愛公孫衍與之間有所立因自謂之曰寡人且相子甘茂之吏道而聞之以告甘茂甘茂因入見王曰王得賢相敢再拜賀王曰寡人託國於子焉更得賢相對曰王且相犀首王曰子焉聞之對曰犀首告臣王怒於犀首之泄也乃逐之甘茂約秦魏而攻楚楚之相秦者屈盖爲楚和於秦秦啓關而聽楚使甘茂謂秦王曰訹於楚而不使魏制和楚必曰秦鬻魏魏不說而合於楚楚魏爲一國恐傷矣王不如使魏制和魏制和必說王不惡於魏則寄地必多矣謂秦王曰臣竊惑王之輕齊易楚而卑畜韓也臣聞王兵勝而不驕霸主約而不忿勝而不驕故能服丗約而不忿故能從鄰今王廣德魏趙而輕失齊驕也戰勝宜陽不恤楚交忿也驕忿非霸王之業也臣竊爲大臣慮之而不取也詩云靡不有𥘉鮮克有終故先王之所重者唯終與始何以知其然也昔智伯瑶殘范中行圍晉陽卒爲三家笑呉王夫差棲越於㑹稽勝齊於艾陵爲黄池之遇無禮於宋遂為與勾踐禽死梁君伐楚勝齊制韓趙之兵驅十二諸侯以朝天子於孟津後子死身布冠而拘於秦三者非無功也能始而不能終也今王破宜陽殘三川而使天下之士不敢言雍天下之國徙兩周之疆而丗主不敢窺陽侯之塞取黃棘而韓楚之兵不敢進王若能爲此尾則三王不足四五霸不足六王若不能爲此尾而有後患則臣恐諸侯之君河濟之士以王爲呉智之事也詩云行百里者半於九十此言末路之難今大王皆有驕色以臣之心觀之天下之事依丗主之心非楚受兵必秦也何以知其然也秦人援魏以拒楚楚人援韓以拒秦王四國之兵敵而未能復戰也齊宋在繩墨之外以爲權故曰先得齊宋者伐秦秦先得齊宋則韓氏鑠韓氏鑠則楚孤而受兵也楚先得之則魏氏鑠魏氏鑠則秦孤而受兵矣若隨此計而行之則兩國者必爲天下笑矣秦王與中期爭論不勝秦王大怒中期徐行而去或與中期說秦王曰悍人也中期適遇明君故也向者遇桀紂必殺之矣秦王因不罪昭襄王甘茂亡秦且之齊出關遇蘇子曰君聞夫江上之處女乎蘇子曰不聞曰夫江上之處女有家貧而無燭者處女相與語欲去之家貧無燭者將去矣謂處女曰妾以無燭故常先至掃室布席何愛於餘明之照四壁者幸以賜妾何妨於處女妾自以爲有益於處女何爲去我處女相語以爲然而留之今臣不肖棄逐於秦而出關願爲足下掃室布席幸無我逐也蘇子曰善請重公於齊乃西說秦王曰甘茂賢人非恒士也其居秦累丗重矣自殽塞谿谷地形險易盡知之彼若以齊約韓魏反以謀秦是非秦之利也秦王曰然則柰何蘇代曰不如重其贄厚其禄以迎之彼來則置之槐谷終身勿出天下何從圗秦秦王曰善與之上卿以相迎之齊甘茂辭不徃蘇子秦僞爲齊王曰甘茂賢人也今秦與之上卿以相迎之茂德王之賜故不徃願爲王臣今王何以禮之王若不留必不德王彼以甘茂之賢得檀用強秦之衆則難圗也齊王曰善賜之上卿命而處之獻則謂公孫消曰公大臣之尊者也數伐有功所以不爲相者太后不善公也芈辛戎者太后之所親也今亡於楚在東周公何不以秦楚之重資而相之於周乎楚必便之矣是芈辛戎有秦楚之重太后必說公公相必矣三國攻秦入函谷秦王謂樓緩曰三國之兵深矣寡人欲割河東而講對曰割河東大費也免勉於國患大利也此父兄之任也王何不召公子他池而問焉王召公子他池而問之對曰講亦悔不講亦悔王曰何也對曰王割河東而講三國雖去王必曰惜矣三國且去吾特以三城從之此講之悔也王不講三國入函谷咸陽必危王又曰惜矣吾愛三城而不講此又不講之悔也王曰鈞吾悔也寧亡三城而悔無危咸陽而悔也寡人決講矣卒使公子他池以三城講於三國三國之兵乃退薛公爲魏謂魏冉曰文聞秦王欲以吕禮收齊以濟天下君必輕矣齊秦相聚以臨三晉禮必并相之是君收齊以重吕禮也齊免於天下之兵其讎君必深君不如勸秦王令敝邑卒攻齊之事齊破文請以所得封君齊破晉強秦王畏晉之強也必重君以取晉齊與晉敝邑而不能支秦晉必重君以事秦是君破齊以爲功採晉以爲重也破齊定封而秦晉皆重君若齊不破吕禮復用子必大窮矣泠向謂秦王曰向欲以齊事王使攻宋也宋破晉國危安邑王之有也取燕趙惡齊秦之合必割地以交於王矣齊必重於王則向之攻宋也且以恐齊而重王王何惡向之攻宋乎向以王之明爲先知之故不言謂穣侯曰爲君慮封苦若於除宋罪重齊怒須殘伐亂宋德強齊定身封此亦百丗之一時巳謂魏冉曰楚破秦秦不能與齊懸衡矣秦三丗積節於韓魏而齊之德新加與齊秦交爭韓魏韓魏東聽則秦伐矣齊有東國之地方千里楚包九夷又方千里南有符離之塞北有甘魚之口權懸宋衛宋衛乃當阿甄耳利有千里者二富擅越隷秦烏能與齊懸衡韓支分方城膏腴之地以薄鄭兵休復起足以傷秦不必待齊五國罷成皐秦王欲爲成陽君求相韓魏韓魏弗聽秦太后爲魏冉謂秦王曰成陽君以王之故窮而居於齊今王見其逹而収之亦能翕其心乎王曰未也太后曰窮而不収逹而報之恐不爲王用且収成陽君失韓魏之道也秦取楚漢中再戰於藍田大敗楚軍韓魏聞楚之困乃南襲至鄧楚王引歸後三國謀攻楚恐秦之救也或說薛公可發使告楚曰今三國之兵且去楚楚能應而共攻秦雖藍田豈難得哉况於楚之故地楚疑於秦之未必救已也而今三國之辭云去則楚之應之也必勸是楚與三國謀岀秦兵矣秦爲知之必不救也三國疾攻楚楚必走秦以急秦愈不敢出則是我離秦而攻楚也兵必有功薛公曰善遂發重使之楚楚之應之果勸於是三國併力攻楚楚果告急於秦秦遂不敢出兵大臣有功薛公乂魏而出齊女韓春謂秦王曰王何不取爲妻以齊秦刦魏則上黨秦之有也齊秦合而立負芻負芻立其母在秦則魏秦之縣也已珉呡欲以齊秦而困薛公佐欲定其弟臣請爲王因珉呡與佐也魏懼而復之負芻必以魏殁丗事秦齊女入魏而怨薛公終以齊奉事王矣謂魏冉曰和不成兵必出白起者復將戰勝必窮公不勝必事趙從公公又輕公不若母多則疾到陘山之事趙且與秦伐齊齊懼令田章以陽武合於趙而以順子爲質趙王喜乃案兵告於秦曰齊以陽武賜敝邑而納順子欲以解伐敢告下吏秦王使公子他之趙謂趙王曰齊與大囯救魏而倍約不可信恃大國不義以告敝邑而賜之二社之地以奉祭祀今又案兵且欲合齊而受其地非使臣之所知也請益甲四萬大國裁之蘇伐爲齊獻書穣侯曰臣聞徃來者之之者言曰秦且益趙甲四萬人以伐齊臣竊必之敝邑之王曰秦王明而熟於計穣侯智而習於事必不益趙甲四萬人以伐齊是何也夫三晉相結秦之深讎也三晉百背秦百欺秦不爲不信不爲無行今破齊以肥趙趙秦之深讎不利於秦一也秦之謀者必曰破齊敝晉而後制晉楚之勝夫齊罷囯也以天下擊之譬猶以千鈞之弩潰癰也秦王安能制晉楚哉二也秦少出兵則晉楚不信多出兵則晉楚爲制於秦齊恐則不走於秦且走晉楚三也齊割地以實晉楚則晉楚安齊舉兵而爲之頓劔則秦友受兵四也是晉楚以秦伐齊以齊破秦何晉楚之智而齊秦之愚五也秦得安邑善齊以安之亦必無患矣秦有安邑則韓魏必無上黨哉夫取三晉之腸胃與出兵而懼其不反也孰利故臣竊必之敝邑之王曰秦王明而熟於計穰使智而習於事必不益趙甲四萬人以伐齊矣秦客卿造謂穰侯曰秦封君以陶藉君天下數年矣攻齊之事成陶爲萬乗長小國以朝天子天下必聽五霸之事也攻齊不成陶爲鄰恤而莫之據也故攻齊之於陶也存亡之機也君欲成之何不使人謂燕相國曰聖人不能爲時時至弗失舜雖賢不遇堯也不得爲天子湯武雖賢不當桀紂不王故以舜湯武之賢不遭時不得帝王今攻齊此君之大時也已因天下之力伐讎國之齊報惠王之耻成昭王之功除萬丗之害此燕之長利而君之大名也詩云樹德莫如滋除害莫如盡呉不亡越越故亡吴齊不亡燕燕故亡齊齊亡於燕呉亡於越此除疾不盡也非以以非此時也成君之功除君之害秦卒有他事而從齊齊秦趙合其讎君必深矣挾君之讎以誅於燕後雖悔之不可得也巳君悉燕兵而疾攻僣之天下之從君也若報父子之仇誠能亡齊封君於河南爲萬乗逹途於中國南與陶爲鄰丗丗無患願君之專志於攻齊而無他慮也頃襄王二十年秦白起㧞楚西陵或㧞鄢郢夷陵燒先王之墓王徙東北保于陳城楚遂削弱爲秦所輕於是白起又將兵來伐楚人有黃歇者游學愽聞㐮王以爲辯故使於秦說昭王曰天下莫彊於秦楚今聞大王欲伐楚此猶兩虎相闘而駑犬受其敝不如善楚臣請言其說臣聞之說秦王曰物至而反冬夏是也致至而危累棊是也今大國之地半天下有二垂此從生民以來萬乗之地未甞有也先帝文王武莊王王之身三丗而不接地於齊以絶從親之要今王使成橋守事於韓成橋已以北入燕是王不用甲不伸威而出百里之地王可謂能矣王又舉甲兵而攻魏社大梁之門舉河内㧞燕酸棗虚桃人楚燕之兵雲翔而不敢校王之功亦多矣王休甲申息衆二年然後復之又取蒲衍首垣以臨仁平丘兵小黃濟陽嬰城而魏氏服矣王又割濮磨之北屬之燕斷齊秦之要絶楚魏之脊天下五合六聚而不敢救也王之威亦憚矣王若能持功守威省攻伐之心而肥仁義之誡使無復後患三王不足四五霸不足六也王若負人徒之衆恃材甲兵之強一壹毁魏氏之威而欲以力臣天下之主臣恐有後患詩云靡不有𥘉鮮克有終易曰狐濡其尾此言始之易終之難也何以知其然也智氏見伐趙之利而不知榆次之禍也呉見伐齊之便而不知干隧之敗也此二國者非無大功也沒利於前而易患於後也呉之信越也從而伐齊遂攻齊人於艾陵還爲越王禽於三江之浦智氏信韓魏從而伐趙攻晉陽之城勝有日矣韓魏反之殺智伯瑶於鑿臺之上今王妬楚之不毀也而忘毀楚之強魏也臣爲大王慮而不取詩云大武逺宅不渉從此觀之楚國援也鄰國敵也詩云他人有心子忖度之躍躍毚兎遇犬獲之今王中道而信韓魏之善王也此正呉信越也臣聞敵不可易時不可失臣恐韓魏之卑辭慮患而實欺大國也王旣無重丗之德於韓魏而有累丗之怨焉夫韓魏父子兄弟接踵而死於秦者百丗矣本國殘社稷壞宗廟隳刳腹拆頥首身分離暴骨草澤頭顱僵仆相望於境父子老弱係虜相隨於路鬼神狐祥無所食百姓不聊生族類離散流亡爲臣妾滿海内矣韓魏之不亡秦社稷之憂也今王之攻楚不亦失乎且王攻楚之日則惡出兵王將藉路於仇讎之韓魏乎兵出之日而王憂其不反也是王以兵資於仇讎之韓魏必攻隨陽右壤此皆廣川大水山林谿谷不食之地王雖有之不爲得地是王有毁楚之名無得地之實也且王攻楚之日四國必應悉起應王秦楚之兵搆而不離魏氏将出兵而攻留方與銍胡陵碭蕭相故宋必盡齊人南面泗北必舉此皆平原四逹膏腴之地也而王使之獨攻王破楚於以肥韓魏於中國而勁齊韓魏之強足以校於秦矣而齊南以泗爲境東負海北倚河而無後患天下之國莫強於齊齊魏得地葆利而詳事不吏一年之後爲帝若未能於以禁王之爲帝有餘夫以王壤土之博人徒之衆兵革之強而注地於楚詘令韓魏歸帝重於齊是王失計也臣爲王慮莫若善楚秦楚合而爲一以臨韓韓必受首王襟以山東之險帶以河曲之利韓必爲關中之侯若是王以十萬戍成鄭梁氏寒心許鄢陵嬰城上蔡召陵不徃來也如此而魏亦關内候矣王一善楚而關内二萬乗之主注地於秦齊齊之右壤可拱手而取也是王之地一注任兩海要絶天下也是燕趙無齊楚齊楚無燕趙也然後危動燕趙持齊楚此四國者不待痛而服矣段産謂新城君曰夫宵行者能無爲之一也而難千里之行今臣雖不肖於秦亦萬分之一也而相國見臣不釋塞者是纆牽長也范子因王稽入秦獻書昭王曰臣聞明主莅正有功者不得不賞有能者不得不官勞大者其禄厚功多者其爵尊能治衆者其官大故不能者不敢當其職焉能者亦不得蔽隠使以臣之言爲可則行而益利其道若将弗行則乆留臣無謂爲也語曰人主賞所愛而罰所惡明主則不然賞必加於有功刑必斷於有罪今臣之胷不足以當椹質要不足以待斧鉞豈敢以疑事甞試於王乎雖以臣爲賤而輕辱臣獨不重任臣者後無反覆於前者耶臣聞周有砥厄宋有結禄梁有懸黎楚有和璞此四寶者工之所失也而爲天下名器然則聖王之所棄者獨不足厚國家乎臣聞善厚家者取之於國善厚國者取之於諸俟天下有明主則諸侯不得擅厚矣是何也爲其凋榮也良醫知病人之死生聖主明於成敗之事利則行之害則舎之疑則少甞之雖堯舜禹湯復生弗能改已語之至者臣不敢載之於書其淺者又不足聽也意者臣愚而不闔於王心耶亡其言臣者將賤而不足聽耶非若是也則臣之志願少賜游觀之間望見足下而入之書上秦王說之因謝王稽說使人持車召之范睢至秦王庭迎范雎曰寡人宜以身受令乆矣今者義渠之事急寡人日自請太后今義渠之事已寡人乃以身受命躬竊閔然不敏敬執賔主之禮范雎辭譲是日見范雎見者無不變色易容者秦王屏左右宫中虚無人秦王跪而進曰先生何以幸教寡人范雎曰唯唯有間秦王復請范雎曰唯唯若是者三秦王跽曰先生不幸教寡人乎范雎謝曰非敢然也臣聞始時吕尚之遇文王也身為漁父而釣於渭陽之濵耳若是者交䟽也已一說而立為太師載與俱南歸者其言深也故文王果收功於吕尚卒擅天下而身立為帝王即使文王䟽吕望而弗與深言是周無天子之徳而文武無與成其王也今臣羇旅之臣也交䟽於王而所願陳者皆匡君臣之事䖏人骨肉之間願以陳臣之陋忠而未知王心也所以王三問而不對者是也臣非有所畏而不敢言也知今日言之於前而明日伏誅於後然臣弗敢畏也大王信行臣之言死不足以爲臣患亡不足以爲臣憂􁇀身而爲厲𬒳髮而爲狂不足以爲臣耻五帝之聖而死三王之仁而死五霸之賢而死烏獲之力而死奔育之勇而死死者人之所必不免處必然之勢可以少有𥙷於秦此臣之所大願也臣何患乎伍子胥橐載而出昭關夜行而晝伏至於菱夫無以餌其口坐行蒲服乞食於呉市卒興呉國闔閭爲霸使臣得進謀如伍子胥加之以幽囚不復見是臣說之行也臣何憂乎箕子接輿漆身而爲厲𬒳髮而爲狂無益於殷楚使臣得同行於箕子接輿漆身可以𥙷所賢之主是臣之大榮也臣又何耻乎臣之所恐者獨恐臣死之後天下見臣盡忠而身蹷也是以杜口褁足莫肯即秦耳足下上畏太后之嚴下惑姧臣之態居深宫之中不離保傅之手終身闇惑無與照姧大者宗廟滅覆小者身以孤危此臣之所恐耳若夫窮辱之事死亡之患臣弗敢畏也臣死而秦治賢於生也秦王跪曰先生是何言也夫秦國僻逺寡人愚不肖先生乃幸至此此天以寡人慁先生而存先王之廟也寡人得受命於先生此天所以幸先王而不棄其孤也先生柰何而言若此事無大小上及太后下至大臣願先生悉以教寡人無疑寡人也范雎再拜秦王亦再拜范雎曰大王之國北有甘泉谷口南帶涇渭右隴蜀左関坂戰車千乗奮擊百萬以秦卒之勇車騎之多以當諸侯譬若施韓盧而逐駑兎也覇王之業可致今反閉關而不敢窺兵於山東者是穰侯為國謀不忠而大王之計有所失也王曰願聞所失計雎曰大王越韓魏而攻強齊非計也少出師則不足以傷齊多之則害於秦臣意王之計欲少出師而悉韓魏之兵則不義矣今見與國之不可親越人之國而攻可乎䟽於計矣昔者齊人伐楚戰勝破軍殺将再辟千里膚寸之地無得者豈齊不欲地哉形弗能有也諸侯見齊之罷露君臣之不親舉兵而伐之王辱軍破爲天下笑所以然者以其伐楚而肥韓魏也此所謂藉賊兵而齎盜食者也王不如逺交而近攻得寸則王之寸得尺亦王之尺也今舎此而逺攻不亦繆乎且昔者中山山中之地方五百里趙獨擅之功成名立利附焉則天下莫能害今韓魏中國之處而天下之樞也王若欲霸必親中國而以爲天下樞以威楚趙趙強則楚附楚強則趙附楚趙附則齊必懼懼必卑辭重幣以事秦齊附而韓魏可虛也王曰寡人欲親魏魏多變之國也寡人不能親請問親魏柰何范睢曰卑辭重幣以事之不可削地而賂之不可舉兵而伐之於是舉兵而攻邢丘邢丘㧞而魏請附曰秦韓之地形相錯如繡秦之有韓若木之有蠧人之病心腹天下有變爲秦害者莫大於韓王曰寡人欲収韓韓不聽爲之柰何范雎曰舉兵而攻榮陽則成臯之路不通北斬太行之道則上黨之兵不下一舉而攻宜陽則其國斷而爲三魏韓見必亡焉得不聽韓聽而霸事可成也王曰善范雎曰臣居山東聞齊之内有田單不聞其有王聞秦之有太后穰侯涇陽華陽不聞其有王夫擅國之謂王能專利害之謂王制殺生之威之謂王今太后擅行不顧穰侯出使不報涇陽華陽擊斷無諱四貴備而國不危者未之有也爲此四者下乃所謂無王已然則權焉得不傾而令焉得從王出乎臣聞善爲國者内固其威而外重其權穰侯使者操王之重決裂諸侯剖符於天下征敵伐國莫敢不聽戰勝攻取則利歸於陶國敝御於諸侯戰敗則怨結於百姓而禍歸社稷詩曰木實䌓者披其枝披其枝者傷其心大其都者危其國尊其臣者卑其主淖齒管齊之權縮閔王之筋懸之廟梁宿昔而死李兊用趙减食主父百日而餓死今秦太后穣侯用事髙陵涇陽佐之卒無秦王此亦淖齒李兊之類也臣今見王獨立於廟朝矣且臣將恐後世之有秦國者非王之子孫也秦王懼於是乃廢太后逐穣侯岀髙陵走涇陽於關外昭王謂范雎曰昔者齊公得管仲時以爲仲父今吾得子亦以爲父大於臂臂大於股若有此則病必甚矣百人輿瓢而趨不如一人持而走疾百人誠輿瓢瓢必裂今秦國華陽用之穰侯用之太后用之王亦用之不稱瓢爲器則巳稱瓢爲器國必裂矣臣聞之木實繁者枝必披枝之披者傷其心都大者危其國臣強者危其主且今邑中自斗食以上至尉内史及王左右有非相國之人者乎國無事則巳國有事臣必見王獨立於庭也臣竊爲王恐恐萬丗之後有國者非王子孫也臣聞古之善爲政者其威内扶其輔外布而四治政不亂不逆使者直道而行不敢爲非今太后使者分裂諸侯而符布天下操大國之勢徴強兵伐諸侯戰勝攻取利盡歸於陶國之幣帛竭入太后之家境内之利分移華陽古之所謂危主㓕國之道必從此起三貴竭國以自安然則令何得從王出權何得毋分是我王果處三分之一也秦昭王謂左右曰今日韓魏孰與始強對曰弗如也王曰今之如耳魏齊孰與孟甞芒卯之賢對曰弗如也王曰以孟甞芒卯之賢帥強韓魏之兵以伐秦猶無奈寡人何也今以無能之如耳魏齊帥弱韓魏以攻秦其無奈寡人何亦明矣中期堆琴對曰王之料天下過矣昔者六晉之時智氏最強㓕破范中行又帥韓魏以圍趙襄子於晉陽决晉水以灌晉陽城不沈者三板耳智伯出行水韓康子御魏桓子驂乗智伯曰始吾不知水之可亡人之國也乃今知之汾水利以灌安邑絳水利以灌平陽魏桓子肘韓康子康子履魏桓子躡其踵肘足接於車上而智氏分矣身死國亡爲天下笑今秦之強不能過智伯韓魏雖弱尚賢其在晉陽之下也此乃方其用肘足時也願王之勿易也秦宣太后愛魏醜夫太后病將死出令曰爲我葬必以魏子爲殉魏子患之庸芮爲魏子說太后曰以死者爲有知乎太后曰無知也曰若太后之神靈明知死者之無知矣何爲空以生所愛葬於無知之死人哉若死者有知先王積怒之曰乆矣太后救過不贍何暇乃私魏醜夫乎太后曰善乃止秦攻韓圍陘范睢謂秦昭王曰有攻人者有攻地者穰侯十攻魏而不得傷者非秦强而魏強也其所攻者地也地者人主所甚愛也人主者人臣之所樂爲死也攻人主之所愛與樂死者鬪故十攻而弗勝也今王將攻韓圍陘臣願王之母獨攻其地而攻其人也王攻韓圍陘以張儀爲言張儀之力多且割削地而以自贖於王幾割地而韓不盡張儀之力少則王逐張儀而更與不如儀者市則王之所求於韓者盡可得也應侯曰鄭人謂王未理者璞周人謂䑕未腊者朴周人懷朴璞過鄭賈曰欲買朴乎鄭賈曰欲之出其朴乃䑕也因謝不取今平原君自以賢顯名於天下然降其主父沙丘而臣之天下之王尚猶尊之是天下之王不如鄭賈之智眩於名不知其實也天下之士合從相聚於趙而欲攻秦秦相應侯曰王勿憂也請令廢之秦於天下之士非有怨也相聚而攻秦者以已有富貴耳王見大王之狗卧者卧起者起行者行止者止毋相與鬪者投之一骨輕起相牙者何則有争意也於是唐雎載音樂予之五千金居武安髙㑹相與飲謂邯鄲人誰來取者於是其謀者固未可得子也其可得予者與之昆弟矣公與秦計功者不問金之所之金盡者功多矣今令人復載五千金随公唐雎行至武安散不能三千金天下之士大相與鬪矣謂應侯曰君禽馬服君乎曰然又即圍邯鄲乎曰然曰趙亡秦王王矣武安君為三公武安君所以爲秦戰勝攻取者七十餘城南亡鄢郢漢中禽馬服之軍不亡一甲雖周吕望之功亦不過此矣趙亡秦王王武安君爲三公君能爲之下乎雖欲無爲之下固不得之矣秦甞攻韓邢曰公子愛子也天下無有今子死而不憂何也東門呉曰吾甞無子無子之時不憂今子死乃即與無子時同也臣奚憂焉臣亦甞爲子爲子時不憂今亡汝南乃即與與即爲梁餘子同也臣何爲憂秦王以爲不然以告䝉傲曰今也寡人一城圍食不甘味卧不便席今應侯亡地而言不憂此其情也蒙傲曰臣請得其情乃徃見應侯曰傲欲死應侯曰何謂也曰秦王師君天下莫不聞而况於秦國乎今傲勢得爲秦王爲爲王将将兵臣以韓之細也顯逆誅奪君地傲尚奚生不若死應侯拜蒙傲曰願委之卿蒙傲以報於昭王自是之後應侯毎言韓事者秦王弗聽也以其爲汝南虜也昭王既息民繕兵復欲伐趙武安君曰不可王曰前年國虚民飢君不量百姓之力求益軍粮以㓕趙今寡人息民以飬士蓄積粮實三軍之俸有倍於前而曰不可其說何也武安君曰長平之事秦軍大克尅趙軍大破秦人歡喜趙人畏懼秦民之死者厚葬傷者厚飬勞者相饗飲食餔餽以靡其財趙人之死者不得收傷者不得療涕泣相哀勠力同憂耕田疾作以生其財今王發軍雖倍其前臣料趙國守備亦以十倍矣趙自長平巳来君臣憂懼早朝宴罷卑辭重幣四面出嫁結親燕魏連好齊楚積慮并心備秦爲務其國内實其交外成當今之時趙未可伐也王曰寡人旣以興師矣乃使五校大夫王陵將而伐趙陵戰失利亡五校王欲使武安君武安君稱疾不行王乃使應侯徃見武安君責之曰楚地方五千里持㦸百萬君前率數萬之衆入楚㧞鄢郢焚其廟東至竟陵楚人震恐東徙而不敢西向韓魏相率興兵甚衆君所將之卒不能半之而與戰之於伊闕大破二國之軍流血漂鹵斬首二十四萬韓魏以故稱東藩此君之功天下莫不聞今趙卒之死於長平者巳十七八其國虚弱是以寡人大發軍人數倍於趙國之衆願使君將必欲㓕之矣君常以寡擊衆取勝如神况以強擊弱以衆擊寡乎武安君曰是時楚王恃其國大不恤其政而羣臣相妬以功䛕謟用事良臣斥踈百姓心離城池不修旣無良臣又無守備故起所以得引兵深入多倍城邑發梁焚舟以專民以掠於郊野以足軍食當此之時秦中士卒以軍中爲家將帥爲父母不約而親不謀而信一心同力死不旋踵楚人自戰其地咸顧其家各有散心莫有鬪志是以能有功也伊闕之戰韓孤顧魏不欲先用其衆魏恃韓之銳欲推以爲鋒二軍爭便之力不同是以臣得設疑兵以持待韓陣專軍并銳觸魏之不意魏軍旣敗韓軍自潰乗勝逐北以是之故能立功皆計利形勢自然之理何神之有哉今秦破趙軍於長平不遂以時乗其振懼而㓕之畏而釋之使得耕稼以益蓄積養孤長㓜以益其衆繕治兵甲以益其強増城浚地以益其固主折節以下其臣臣推體以下死士至於平原之屬皆令妻妾補縫於行伍之間臣人一心上下同力猶勾踐困於㑹稽之時也以今伐之趙必固守挑其軍戰必不肯出圍其國都必不可克尅攻其列城必未可㧞掠其郊野必無所得兵出無功諸侯生心外救必至臣見其害未睹其利又病未能行應侯慙而退以言於王王曰微白起吾不能㓕趙乎復益發軍更使王齕代王陵伐趙圍邯鄲八九月死傷者衆而弗下趙王出輕銳以寇其後秦數不利武安君曰不聽臣計今果如何王聞之怒因見武安君強起之曰君雖病強爲寡人卧而將之有功寡人之願將加重於君如君不行寡人恨君武安君頓首曰臣知行雖無功得免於罪雖不行無罪不免於誅然惟願大王覧臣愚計釋趙養民以諸侯之變撫其恐懼伐其憍慢誅㓕無道以令諸侯天下可定何必以趙爲先乎此所謂爲一臣屈而勝天下也大王若不察臣愚計必欲快心於趙以致臣罪此亦所謂勝一臣而爲天下屈者也夫勝一臣之嚴焉孰若勝天下之威大邪臣聞明主愛其國忠臣愛其名破國不可復完死卒不可復生臣寧伏受重誅而死不忍爲辱軍之將願大王察之王不荅而去秦攻邯鄲十七月不下莊謂王稽曰君何不賜軍吏乎王稽曰吾與王也不用人言莊曰不然父之於子也令有必行者必不行者曰去貴妻賣愛妾此令必行者也因曰毋敢思也此令必不行者也守閭嫗曰曰某夕某孺子内某士貴妻已去愛妾已賣而心不有欲教之者人心固有今君雖幸於王不過父子之親軍吏雖賤不卑於守閭嫗且君擅主輕下之日乆矣聞三人成虎十夫揉椎衆口所移母翼而飛故曰不如賜軍吏而禮之王稽不聽軍吏窮果惡王稽杜摯以反秦王大怒而欲兼誅范睢范睢曰臣東鄙之賤人也開罪於楚魏遁逃來奔臣無諸侯之援親習之故王舉臣於覉旅之中使職事天下皆聞臣之身與王之舉也令愚遇惑或與罪人同心而王明誅之是王過舉顯於天下而爲諸侯所議也臣願請藥賜死而恩以相葬臣王必不失臣之罪而無過舉之名王曰有之遂弗殺而善遇之秦攻趙蘇子謂秦王曰臣聞明王之於其民也博論而技藝之是故官無乏事而力不困於其言也多聽而時用之是故事無敗業而惡不章臣願王察臣之所謁而効之於一時之用也臣聞懷重寳者不以夜行任大功者不以輕敵是以賢者任重而行恭智者功大而辭順故民不惡其尊而丗不妬姤其業臣聞之百倍之國者民不樂後也功業髙丗者人主不再行也力盡之民仁者不用也求得而反靜聖王之制也功大而息民用兵之道也今用兵終身不休力盡不罷怒趙趙怒必於其巳邑趙僅存哉然而四輪之國也今雖得邯鄲非國之長利也意者地廣而不耕民羸而不休又嚴之以刑罰則雖從而不止矣語曰戰勝而國危者物不斷也功大而權輕者地不入也故過任之事父不得於子無巳之求君不得於臣故㣲之爲著者強察乎息民之爲用者霸明乎輕之爲重者王秦王曰寡人案兵息民則天下必爲從將以迎秦蘇子曰臣有以知天下之不能爲從以逆秦也臣以田單如耳爲大過也豈獨田單如耳爲大過哉天下之主亦盡過矣夫慮收亡齊罷楚敝魏與不可知之趙欲以窮秦折韓臣以爲至愚也夫齊威宣者丗之賢王也德愽而地廣國富而民用用民將武而兵強宣王用之後破富韓威魏以南伐楚西攻秦秦爲齊兵困於殽函之上十年攘地秦人逺迹不服而齊爲虚戾夫齊兵之所以破韓魏之所以僅存者何也是則伐楚攻秦而後受其殃也今冨非有齊威宣之餘也精兵非有冨韓勁魏之庫也而將非有田單司馬之慮也收破齊罷楚敝魏不可知之趙欲以窮秦折韓臣以爲至誤臣以爲從一不可成也客有難者今人有患於丗夫刑名之家皆曰白馬非馬也已如白馬實馬乃使有白馬之爲也此臣之所患也昔者秦人下兵攻懷服其人三國從之趙奢鮑佞將楚有四人起而從之臨懐而不救秦人去而不從不識三國之憎秦而愛懷邪亡其憎懷而愛秦邪夫攻而不救去而不從是以知三國之兵困而趙奢鮑佞之能也故裂地以敗於齊田單將齊之良以兵横行於中十四年終身不敢設兵以攻秦折韓也而馳於封内識從之一成惡存也於是秦王觧兵不出於境諸侯休天下安二十九年不相攻儀說秦王曰臣聞之弗知而言爲不智知而不言爲不忠爲人臣不忠當死言不審亦當死雖然臣願悉言所聞大王裁其罪臣聞天下隂燕陽魏連荆固齊收餘韓成從將西南以與秦爲難臣竊笑之丗有三亡而天下得之其此之謂乎臣聞之曰以亂攻治者亡以邪攻正者亡以逆攻順者亡今天下之府庫不盈囷倉空虚悉其士民張軍數千百萬白刃在前斧質在後而皆去之不能死非其百姓不能死也言賞則不與言罰則不行賞罰不行故民不死也今秦出號令而行賞罰不攻耳無相攻攻相事也出其父母懷袵之中生未甞見冦也聞戰頓足徒禓犯白刃蹈煨炭斷死於前者比比是也夫斷死與斷生也不同而民爲之者是貴奮也一可以合十十可以合百百可以合千千可以合萬萬可以勝天下矣今秦地形斷長續短方數千里名師數百萬秦之號令賞罰地形利善天下莫如也以此與天下天下不足兼而有也是知秦戰未甞不勝攻未甞不取所當未甞不破也開地數千里此甚大功也然而甲兵頓士民病蓄積索田疇荒囷倉虚四鄰諸侯不服霸王之名不成此無異故謀臣皆不盡其忠也臣敢言徃昔昔者齊南破荆中破宋西服秦北破燕中使韓魏之君地廣而兵強戰勝攻取詔令天下濟清河濁足以爲限長城鉅防足以爲塞齊五戰之國也一戰不勝而無齊故由此觀之夫戰者萬乗之存亡也且臣聞之曰削株掘根無與禍鄰禍乃不存秦與荆人戰大破荆襲郢取洞庭五都江南荆王亡走東伏於陳當是之時隨荆以兵則荆可舉舉荆則其民足貪也地足利也東以強齊燕中陵三晉然則是一舉而霸王之名可成也四鄰諸侯可朝也而謀臣不爲引軍而退與荆人和令荆人收亡國聚散民立社主置宗廟令帥天下西而以與秦為難此固已無霸王之道一矣天下有比志而軍華下大王以詐破之兵至梁都郭圍梁數旬則梁可拔拔梁則魏可舉舉魏則荆趙之志絶荆趙之志絶則趙危趙危而荆孤東以強齊燕中陵三晉然則是一舉而霸王之名可成也四鄰諸侯可朝也而謀臣不爲引軍而退與魏氏和令魏氏收亡國聚散民立社主置宗廟此固已無霸王之道二矣前者穰侯之治秦也用一國之兵而欲以成兩國之功是故兵終身暴露於外士民潞病於内霸王之名不成此固已無霸王之道三矣趙氏中央之國也雜民之所居也其民輕而難用也號令不治賞罰不信地形不便上非能盡其民力彼固亡國之形也而不憂民氓悉其不戰而巳爲燕矣然則是舉趙則韓必亡韓亡則荆魏不能獨立則是一舉而壞韓蠧魏挾荆以東弱齊燕決白馬之口以流魏氏一舉而三晉亡從者敗大王拱手以須天下編隨而伏霸王之名可成也而謀臣不爲引軍而退與趙氏爲和以大王之明秦兵之強霸王之業地尊不可得乃取欺於亡國是謀臣之拙也且夫趙當亡不亡秦當霸不霸天下固量秦之謀臣一矣乃復悉以攻邯鄲不能㧞也棄甲兵怒戰慄而却天下固量秦力二矣軍乃引退并於李下大王又并軍而致與戰非能厚勝之也又交罷却天下固量秦力三矣内者量吾謀臣外者極吾兵力由是觀之臣以天下之從豈其難矣内者吾甲兵頓士民病蓄積索田疇荒囷倉虚外者天下比志甚固願大王有以慮之也且臣聞之戰戰慄慄日愼一曰苟愼其道天下可有也何以知其然也昔者紂爲天子帥天下將百萬左飲於淇谷右飲於洹水淇水竭而洹水不流以與周武爲難武王將素甲三千領戰一日破紂之國禽其身㩀其地而有其民天下莫不傷智伯帥三國之衆以攻趙襄主於晉陽決水灌之三年城且㧞矣襄主錯龜數䇿占兆以視利害何國可降而使張孟談於是濳行而出反智伯之約得兩國之衆以攻智伯之國禽其身以成襄子之功今秦地斷長續短方數千里名師數百萬蔡澤見逐於趙而入韓魏遇奪釡鬲於涂聞應侯任鄭安平王稽皆負重罪應侯内慙乃西入秦將見昭王使人宣言以感怒應侯曰燕客蔡澤天下駿雄弘辯之士也彼一見秦王秦王必相之而奪君位應侯聞之使人召蔡澤蔡澤入則揖應侯應侯固不快及見之又倨應侯因讓之曰子甞宣言代我相秦豈有此乎對曰然應侯曰請聞其說蔡澤曰吁君何見之晚也夫四時之序成功者去夫人生手足堅強耳目聦明聖智豈非土之所願與應侯曰然蔡澤曰質仁秉義行道施德於天下天下懷樂敬愛願以爲君王豈不辯智之期與應侯曰然蔡澤復曰冨貴顯榮成理萬物萬物各得其所生命夀長終其年而不夭傷天下繼其綂守其業傳之無窮名實純粹澤流千丗稱之而毋絶豈非道之符而聖人所謂吉祥善事與應侯曰然澤曰若秦之商君楚之呉起越之大夫種其卒亦可願與矣應侯知蔡澤之欲困已以說復曰何爲不可夫公孫鞅事孝公極身毋二盡公不還私信賞罰以致治竭智能示情素蒙怨咎欺舊交虜魏公子卬卒爲秦禽將破敵軍攘地千里呉起事悼王使私不害公䜛不􁗫忠言不取苟合行不取苟容行義不顧毀譽必欲有霸主強國不辭禍凶大夫種事越王王離困辱悉忠而不解王雖亡絶盡能而不離多功而不矜富貴不驕怠若此三子者義之至忠之節也故君子殺身以成名義之所在身雖死無憾悔何爲而不可哉蔡澤曰主聖臣賢天下之福也君明臣忠國之福也父慈子孝夫信婦貞家之福也故比干忠不能存殷子胥智不能存呉申生孝而晉惑亂是有忠臣孝子國家㓕亂何也無明君賢父以聽之故天下以其君父爲戮辱憐其臣子夫待死而後可以立忠成名是微子不足仁孔子不足聖管仲不足大也於是應侯稱善蔡澤得少間因曰商君呉起大夫種其爲人臣盡忠致力則可願矣閎夭事文王周公輔成王也豈不亦忠乎以聖論之商君呉起大夫種其可願孰與閎夭周公哉應侯曰商君呉起大夫種不若也蔡澤曰然則君之主慈仁任忠不欺舊故孰與秦孝楚悼越王乎應侯曰未知何如也蔡澤曰主固親忠臣不過秦孝越王楚悼君之爲主正亂批患折難廣地殖糓富國足家強主威盖海内功彰萬里之外不過商君呉起大夫種而君之禄位貴盛私家之富過於三子而身不退竊為君危之語曰日中則移月滿則虧物盛則衰天之常數也進退盈縮變化聖人之常道也昔者齊桓公一匡天下至葵丘之㑹有驕矜之色畔者九國呉王夫差無敵適於天下輕諸侯陵凌齊晉遂以殺身亡國夏育太史啓叱呼駭三軍而身死於庸夫此皆乗至盛不近道理也夫商君爲孝公平權衡正度量調輕重决裂阡陌教民耕戰是以兵動而地廣兵休而國富故秦無敵於天下立威諸侯功已成矣遂以車裂楚地持㦸百萬白起率數萬之師以與楚戰一戰舉鄢郢再戰燒夷陵南并蜀漢又越韓魏攻強趙北坑馬服誅屠四十餘萬之衆流血成川沸聲若雷使秦業帝自是之後趙楚懾服不敢攻秦者白起之勢也身所服者七十餘城功已成矣賜死於杜郵呉起爲楚悼罷無能廢無用損不急之官塞私門之請壹楚國之俗南攻揚越北并陳蔡破横散從使馳說之士無所開其口功已成矣卒支解大夫種爲越王墾草剏邑辟地殖糓率四方之士專上下之力以禽勁呉成霸功勾君白公呉起大夫種是也君何不以此時歸相印讓賢者授之必有伯夷之廉長爲應侯丗丗稱孤而有喬松之壽孰與以禍終哉此則君何居焉應侯曰善乃延入坐爲上客後數曰入朝言於秦昭王曰客新有從山東來者蔡澤其人辯士臣之見人甚衆莫有及者臣不如也秦昭王召見與語大說之拜爲客卿應侯因謝病請歸相印昭王強起應侯應侯遂稱篤因免相昭王新說蔡澤計畫遂拜爲秦相東收周室蔡澤相秦王數月人或惡之懼誅乃謝病歸相印號爲剛成君居秦十餘年事昭王孝文王莊襄王卒事始皇帝爲秦使於燕三年而燕使太子丹入質於秦孝文王濮陽人吕不韋賈於邯鄲見秦質子異人歸而謂父曰耕田之利幾倍曰十倍珠玉之贏幾倍曰百倍立國家之主贏幾倍曰無數曰今力田疾作不得煖衣餘食今建國立君澤可以遺世願徃事之秦子異人質於趙處於􁨿城故徃說之曰子傒有承國之業又有母在中今子無母於中外託於不可知之國一日倍約身爲糞土今子聽吾計事求歸可以有秦國吾爲子使秦必來請子乃說秦王后弟陽泉君曰君之罪至死君知之乎君之門下無不居髙尊位太子門下無貴者君之府蔵珍珠寶玉君之駿馬盈外廐美女充後庭王之春秋髙一日山陵崩太子用事君危於累卵而不壽於朝生說有可以一切而使君富貴千萬歳其寧於太山四維必無危亡之患矣陽泉君避席請聞其說不韋曰王年髙矣王后無子子傒有承國之業士倉又輔之王一日山陵崩子傒立士倉用事王后之門必生蓬蒿子異人賢材也棄在於趙無母於内引領西望而願一得歸王后誠請而立之是子異人無國而有國王后無子而有子也陽泉君曰然入說王后王后乃請趙而歸之趙未之遣不韋說趙曰子異人秦之寵子也無母於中王后欲取而子之使秦而欲屠趙不顧一子以留計是抱空質也若使子異人歸而得立趙厚送遣之是不敢倍德畔施是自爲德講秦王老矣一日晏駕雖有子異人不足以結秦趙乃遣之異人至不韋使楚服而見王后說其狀髙其智曰吾楚人也而自子之乃變其名曰楚王使子誦子曰少棄捐在外甞無師傅所教學不習於誦王罷之乃留止間曰陛下甞軔車於趙矣趙之豪傑得知名者不少今大王反國皆西面而望大王無一介之使以存之臣恐其皆有怨心使邊境早閉晚開王以爲然竒其計王后勸立之王乃召相令之曰寡人子莫若楚立以爲太子子楚立以不韋爲相號曰文信侯食藍田十二縣王后爲華陽太后諸侯皆致秦邑莊襄王始皇帝文信侯欲攻趙以廣河間使剛成君蔡澤事燕三年而燕太子質於秦文信侯因請張唐相燕張唐辭曰燕者必徑於趙趙人得唐者受百里之地文信侯去而不快少庶子甘羅曰君侯何不快甚也文信侯曰吾令剛成君蔡澤事燕三年而燕太子已入質矣今吾自請張卿相燕而不肯行甘羅曰臣行之文信侯君叱去曰我自行之而不肯汝安能行之也甘羅曰夫項橐生七歳而爲孔子師今臣生十二歳於茲矣君其試臣奚以遽言叱也甘羅見張唐曰卿之功孰與武安君唐曰武安君戰勝攻取不知其數攻城墮邑不知其數臣之功不如武安君也甘羅曰卿明知功之不如武安君與曰知之應侯之用秦也孰與文信侯專曰應侯不如文信侯專曰卿明知爲不如文信侯專與曰知之甘羅曰應侯欲伐趙武安君難之去咸陽七里絞而殺之今文信侯自請卿相燕而卿不肯行臣不知卿所死之處矣唐曰請因孺子而行今庫具車廐具馬府具幣行有田矣甘羅謂文信侯曰借臣車五乗請爲張唐先報趙見趙王趙王郊迎謂趙王曰聞燕太子丹之入秦與曰聞之聞張唐之相燕與曰聞之燕太子入秦者燕不欺秦也張唐相燕者秦不欺燕也秦燕不相欺則伐趙危矣燕秦所以不相欺者無異故欲攻趙而廣河間也今王齎臣五城以廣河間請歸燕太子與強趙攻弱燕趙王立割五城以廣河間歸燕太子與趙攻燕得上谷三十六縣與秦什一秦王欲見頓弱頓弱曰臣之義不參拜王能使臣無拜則可矣不即不見也秦王許之於是頓子曰天下有有其實而無其名者有無其實而有其名者有無其名又無其實者王知之乎王曰弗知頓子曰有其實而無其名者啇人是也無把銚推耨之勞而有積粟之實此有其實而無其名者也無其實而有其名者農夫是也觧凍而耕暴背而耨無積粟之實此無其實而有其名者也無其名又無其實者王乃是也已立爲萬乗無孝之名以千里養無孝之實秦王悖然而怒頓弱曰山東戰國有六威不掩於山東而掩於母臣竊爲大王不取也秦王曰山東之戰國可兼與頓子曰韓天下之咽喉魏天下之胸腹王資臣萬金而逰聽之韓魏入其社稷之臣於秦即韓魏從而天下可圖也秦王曰寡人之國貧恐不能給也頓子曰天下未嘗無事也非從即横也横成則秦帝從成則楚王秦帝即以天下㳟養楚王即王雖有萬金弗得私也秦王曰善乃資萬金使東逰韓魏入其將相北遊於燕趙而殺李牧齊入朝四國畢必從頓子之說也或爲六國說秦王曰土廣不足以爲安人衆不足以爲強若土廣者安人衆者強則桀紂之後將存昔者趙氏亦甞強矣曰趙強何若舉左案齊舉右案魏厭案萬乗之國二國千乗之宋也築剛平衛無東野芻牧薪採莫敢闚東門當是時衛危於累夘天下之士相從謀曰吾將還其委質而朝於邯鄲之君乎於是天下有稱伐邯鄲者莫不夕令朝行魏伐邯鄲因退爲􁅢澤之遇乗夏車稱夏王一朝爲天子天下皆從齊宣王太公聞之舉兵伐魏梁王身抱質執璧請爲陳侯臣天下乃釋梁郢威王聞之寢不寐食不飽帥天下百姓以與申縛遇於泗水之上而大敗申縛趙人聞之至枝桑燕人聞之至格道格道不通平際絶齊戰敗不勝謀則不得使陳毛釋劒掫委南聽罪西說趙北說燕内喻其其兵乃資車百乗金千斤衣以其衣舞以其劔姚賈辭行絶其謀止其兵與之為交以報秦秦王大說賈封千户以爲上卿韓非知之曰賈以珍珠重寳南使荆齊呉北使燕代之間三年四國之交未必合也而珍珠重寳盡於内是賈以王之權外自交於諸侯願王察之且梁監門子甞盗於梁臣於趙而逐取世監門子梁之大盗趙之逐臣與同知社稷之計非所以厲群臣也王召姚賈而問曰吾聞子以寡人財交於諸侯有諸對曰有王曰有何面目復見寡人對曰曽參孝其親天下願以爲子子胥忠於君天下願以爲臣貞女工巧天下願以爲妃今賈忠王而王不知也賈不歸四國尚焉之使賈不忠於君四國之王尚焉用賈之身桀聽䜛而誅其良將紂聽聞䜛而殺其忠臣至身死國亡今王聽䜛則無忠臣矣王曰子監門子梁之大盗趙之逐臣姚賈曰太公望齊之逐夫朝歌之廢屠子良之逐臣棘津之讎不庸文王用之而王管仲其鄙人之賈人也南陽之敝幽魯之免囚桓公用之而霸百里奚虞之乞人傳賣以五羊之皮穆公相之而朝西戎文公用中山盗而勝於城濮此四士者皆有詬醜大誹天下明主用之知其可與立功也使若卞随務光申屠狄人主豈得其用哉故明主不取其汙不聽其非察其爲已用故可以存社稷雖有外誹者不聽雖有髙世之名無咫尺之功者不賞是以群臣莫敢以虚願望於上秦王曰然乃可復使姚賈而誅韓非凡六十七章乙巳前藍山書院山長劉鏞重校正