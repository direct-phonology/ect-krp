縉雲鮑彪校注東陽呉師道重校齊威王濮上之事贅子死章子走盼子謂齊王曰不如易餘糧於宋宋王必說梁氏不敢過宋伐齊齊固弱是以餘糧收宋也齊國復強雖復責之宋可不償因以爲辭攻之亦可邯鄲之難趙求救於齊田侯召大臣而謀曰救趙孰與勿救鄒子曰不如勿救叚干綸曰勿救則我不利田侯曰何哉對曰夫魏氏兼邯鄲其於齊何利哉田侯曰善乃起兵甲軍於邯鄲之郊叚干綸曰臣之求利且不利者非此也夫救邯鄲軍於其郊是趙不㧞而魏全也故不如南攻襄陵以敝魏邯鄲㧞而承魏之敝是趙破而魏弱也田侯曰善乃起兵南攻襄陵七月邯鄲㧞齊因承魏之敝大破之桂陵秦假道韓魏以攻齊齊威王使章子將而應之與秦交和而舎使者數相徃來章子爲變其徽章以雜秦軍候者言章子以齊入秦威王不應頃之間候者復言章子以齊兵降秦威王不應而此者三有司請曰言章子之敗者異人而同辤王何不廢將而擊之王曰此不叛寡人明矣曷爲而擊之頃間言齊兵大勝秦兵大敗於是秦王稱拜西藩之臣而謝於齊左右曰何以知之曰章子之母啓得罪其父其父殺之而埋馬棧之下吾使者章子將也勉之曰夫子之強全兵而還必更葬將軍之母對曰臣非不能更葬先妾也臣之母啓得罪臣之父臣之父未教而死夫不得父之教而更葬母是欺死父也故不敢夫爲人子而不欺死父豈爲人臣欺生君哉楚將伐齊魯親之齊王患之張丐曰臣請令魯中立乃爲齊見魯君魯君曰齊王懼乎曰非臣所知也臣來弔足下魯君曰何弔乎曰君之謀過矣君不與勝者而與不勝者何故也魯君曰子以齊楚爲孰勝哉對曰鬼且不知也然則子何以弔寡人曰齊楚之權敵也不用有魯與無魯足下豈如全衆而合二國之後哉楚大勝齊其良士選卒必殪其餘兵足以待天下齊爲勝其良士選卒亦殪而君以魯衆合戰勝後此其爲德也亦大矣其見恩德也亦甚大矣魯君以爲然乃退師成侯鄒忌爲齊相田忌爲將不相說公孫閈謂鄒忌曰公何不爲王謀伐魏勝則是君之謀也君可以有功戰不勝田忌不進戰而不死曲撓而誅鄒忌以爲然乃說王而使田忌伐魏田忌三戰三勝鄒忌以告公孫閈公孫閈乃使人操十金而徃卜於市曰我田忌之人也吾三戰而三勝聲威天下欲爲大事亦吉否卜者出因令人捕爲人卜者亦驗其辭於王前田忌遂走鄒忌脩八尺有餘而形䫉昳麗朝服衣冠窺鏡謂其妻曰我孰與城北徐公美其妻曰君美甚徐公何能及君也城北徐公齊國之美麗者也忌不自信而復問其妾曰吾孰與徐公美妾曰徐公何能及君也旦日客從外來與坐談問之吾與徐公孰美客曰徐公不若君之美也明日徐公來孰視之自以爲不如窺鏡而自視又弗如逺甚暮寢而思之曰吾妻之美我者私我也妾之美我者畏我也客之美我者欲有求於我也於是入朝見威王曰臣誠知不如徐公美臣之妻私臣臣之妾畏臣臣之客欲有求於臣皆以美於徐公今齊地方千里百二十城宫婦左右莫不私王朝廷之臣莫不畏王四境之内莫不有求於王由此觀之王之蔽甚矣王曰善乃下令羣臣吏民能面刺寡人之過者受上賞上書諫寡人者受中賞能謗譏於市朝聞寡人之耳者受下賞令𥘉下羣臣進諫門庭若市數月之後時時而間進朞年之後雖欲言無可進者燕趙韓魏聞之皆朝於齊此所謂戰勝於朝廷宣王南梁之難韓氏請救於齊田侯召大臣而謀曰早救之孰與晚救之便張丐對曰晚救之韓且折而入於魏不如早救之田臣思曰不可夫韓魏之兵未敝而我救之我代韓而受魏之兵顧反聽命於韓也且夫魏有破韓之志韓見且亡必東愬於齊我因隂結韓之親而晚承魏之敝則國可重利可得名可尊矣田侯曰善乃隂告韓使者而遣之韓自以有齊國五戰五不勝東愬於齊齊因起兵擊魏大破之馬陵魏破韓弱韓魏之君因田嬰北面而朝田侯田忌爲齊將係梁太子申禽龐㳙孫子謂田忌曰將軍可以爲大事平田忌曰奈何孫子曰將軍無解兵而入齊使彼罷敝於先弱守於主主者循軼之途也鎋擊摩車而相過使彼罷敝先弱守於主必一而當十十而當百百而當千然後背太山左濟右天唐軍重踵髙宛使輕車銳騎衝雍門若是則齊君可正而成侯可走不然則將軍不得入於齊矣田忌不聽果不入齊田忌亡齊而之楚鄒忌代之相齊恐田忌欲以楚權復於齊杜赫曰臣請爲留楚謂楚王曰鄒忌所以不善楚者恐田忌之以楚權復於齊也王不如封田忌於江南以示忌之不返齊也鄒忌必以齊厚事楚田忌亡人也而得封必德王若復於齊必以齊事楚此用二忌之道也楚果封之於江南鄒忌事宣王仕人衆宣王不說晏首貴而仕人寡王說之鄒忌謂宣王曰忌聞以爲有一子之孝不如有五子之孝今首之所進仕者以幾何人宣王因以晏首壅塞之楚威王戰勝於俆州欲逐嬰子於齊嬰子恐張丑謂楚王曰王戰勝於俆州也盼子不用也盼子有功於國百姓爲之用嬰子不善而用申縛申縛者大臣弗與百姓弗爲用故王勝之也今嬰子逐盼子必用復整其士卒以與王遇必不便於王也楚王因弗逐權之難齊燕戰秦使魏冉之趙出兵助燕擊齊薛公使魏處之趙謂李向曰君助燕擊齊齊必急急必以地和於燕而身與趙戰矣然則是君自爲燕束兵爲燕取地也故爲君計者不如按兵勿出齊必緩緩必復與燕戰戰而勝兵罷敝趙可取唐曲逆戰而不勝命懸於趙然則吾中立而割窮齊與疲燕也兩國之權懸於君矣蘇秦爲趙合從說齊宣王曰齊南有太山東有琅邪西有清河北有渤海此所謂四塞之國也齊地方二千里帶甲數十萬粟如丘山齊車之良五家之兵疾如錐矢戰如雷電解如風雨即有軍役未嘗倍㤗山絶清河渉渤海也臨淄之中七萬户臣竊度之下户三男子三七二十一萬不待發於逺縣而臨淄之卒固巳二十一萬矣臨淄甚冨而實其民無不吹竽皷瑟擊筑彈琴闘雞走犬六博蹹鞠者臨淄之途車轂䡰擊人肩摩連祍成幃舉袂成幕揮汗成雨家敦而冨志髙而揚夫以大王之賢與齊之強天下不能當今乃西面事秦竊爲大王羞之且夫韓魏所以畏秦者以與秦接界也兵出而相當不至十日而戰勝存亡之機決矣韓魏戰而勝秦則兵半折四境不守戰而不勝以亡隨其後是故後韓魏之所以重與秦戰而輕爲之臣也今秦攻齊則不然倍韓魏之地至衛闈陽晉之道徑亢父之險車不得方軌馬不得並行百人守險千人不能過也秦雖欲深入則狼顧恐韓魏之議其後也是故恫疑虚喝猲髙躍而不敢進則秦不能害齊亦明矣夫不料秦之不奈我何也而欲西面事秦是羣臣之計過今臣無事秦之名而有強國之實臣故固願大王之少留計齊王曰寡人不敏今主君以趙王之詔告之敬奉社稷以從淳于髠一日而見七人於宣王王曰子來寡人聞之千里而一士是比肩而立百丗而一聖若隨踵而至也仐子一朝而見七士則士不亦衆乎淳于髠曰不然夫鳥同翼者而聚居獸同足者而俱行今求柴胡桔梗於沮澤固則累丗不得一焉及之睪黍梁父之隂則郄車而載耳夫物名有疇今髠賢者之疇也王求士於髠若挹水於河而取火於燧也髠將復見之豈特七士也齊欲伐魏淳于髠謂爲齊王曰韓子盧者天下之疾犬也東郭逡者海内之狡兎也韓子盧逐東郭逡環山者三騰山者五兎極於前犬廢於後犬兎俱罷各死其處田父見之無勞勌之苦而擅其功今齊魏諸曰有之然則先生之爲寡人計之何如淳于髠曰伐魏之事不便魏雖刺髠於王何益若誠不便魏雖封髠於王何損且夫王無伐與國之誹魏無見亡之危百姓無被兵之患髠有璧馬之寳於王何傷乎齊宣王見顔斶曰斶前斶亦曰王前宣王不說左右曰王人君也斶人臣也王曰斶前斶亦曰王前可乎斶對曰夫斶前爲慕勢王前爲趨士與使斶爲慕勢不如使王爲趨士王忿然作色曰王者貴乎士貴乎對曰士貴耳王者不貴王曰有說乎斶曰有昔者秦攻齊令有敢去柳下季壟五十歩而樵採者死不赦令曰有能得齊王頭者封萬户侯賜金千鎰由是觀之先王之頭曽不若死士之壟也宣王黙然不說左右皆曰斶來斶來大王據千乘之地而建千石鍾萬石簴天下之士皆爲役處辯智並進莫不來語東西南北莫敢不來服服求萬物無不備具而百姓無不親附今夫士之髙者乃稱匹夫徒歩而處農畒下則鄙野監門閭里士之賤也亦甚矣斶對曰不然斶聞古大禹之時諸侯萬國何則德厚之道得貴士之力也故舜起農畒出於野鄙而爲天子及湯之時諸侯三千當今之丗南面稱寡者乃二十四由此觀之非得失之䇿與稍稍誅滅滅亡無族之時欲爲監門閭里安可得而有也哉是故易傳不云乎居上位未得其實而以喜其爲名者必以驕奢爲行据慢驕奢則凶必從之是故無其實而喜其名者削無德而望其福者約無功而受其禄者辱禍必握故曰矜功不立虚願不至此皆幸樂其名而無其實德者也是以堯有九佐舜有七友禹有五丞湯有三輔自古及今而能虚成名於天下者無有是以君王無羞亟問不愧下學是故成其道德而揚功名於後丗者堯舜禹湯周文王是也故曰無形刑者形刑之君也無端者事之本也夫上見其原下通其流至聖人明學何不吉之有哉老子曰雖貴必以賤爲本雖髙必以下爲基是以侯王稱孤寡不榖是其賤之本與非夫孤寡者人之困賤下位也而侯王以自謂豈非下人而尊貴士與夫堯傳舜舜傳禹周成王任周公旦而丗丗稱曰明主是以明乎士之貴也宣王曰嗟乎君子焉可侮哉寡人自取病耳及今聞君子之言乃今聞細人之行願請受爲弟子且顔先生與寡人遊食必太牢出必乘車妻子衣服麗都顔斶辭去曰夫玉生於山制則破焉非弗寶貴矣然大璞不完士生乎鄙野推選則禄焉非不尊遂也然而形神不全斶願得歸晚食以當肉安歩以當車無罪以當貴漬淨貞正以自虞制言者王也盡忠直言者斶也言要道巳備矣願得賜歸安行反臣之邑屋則再拜而辭去君子曰斶知足矣歸眞反璞則終身不辱先生王斗造門而欲見齊宣王宣王使謁者延入王斗曰斗趨見王爲好勢王趨見斗爲好士於王何如使者復還報王曰先生徐之寡人請從宣王因趨而迎之於門與入曰寡人奉先君之宗廟守社稷聞先生直言正諫不諱王斗對曰王聞之過斗生於亂丗事亂君焉敢直言正諫宣王忿然作色不說有間王斗曰昔先君桓公所好者五九合諸侯一匡天下天子授受籍立爲太伯今王有四焉宣王說曰寡人愚陋守齊國唯恐夫抎之焉能有四焉王斗曰先君好馬王亦好馬先君好狗王亦好狗先君好酒王亦好酒先君好色王亦好色先君好士而是王不好士宣王曰當今之丗無士寡人何好王斗曰丗無騏驎騄耳王之駟巳備矣丗無東都俊盧氏之狗王之走狗已具矣丗無毛嬙西施王宫巳充矣王亦不好士也何患無士王曰寡人憂國爱民固願得士以治之王斗曰王之憂國愛民不若王愛尺縠也王曰何謂也王斗曰王使人爲冠不使左右便辟而使工者何也爲能之也今王治齊非左右便辟無使也臣故曰不如愛尺縠也宣生謝曰寡人有罪國家於是舉士五人任官齊國大治齊人見田駢曰聞先生髙議設爲不宦而願爲役田駢曰子何聞之對曰臣聞之鄰人之女田駢曰何謂也對曰臣鄰人之女設爲不嫁行年三十而有七子不嫁則不嫁然嫁過畢矣今先生設爲不宦訾養千鍾徒百人不宦則然矣而富過畢矣田子辭管燕得罪齊王謂其左右曰子孰而與我赴諸侯乎左右黙然莫對管燕連然流涕曰悲夫士何其易得而難用也田需對曰士三食不得饜而君鵝鶩有餘食下宫糅羅紈曳綺縠而士不得以為縁且財者君之所䡖死者士之所重君不肯以所䡖與士而責士以所重事君非士易得而難用也閔王昭陽為楚伐魏覆軍殺將得八城移兵而攻齊陳軫為齊王使見昭陽再拜賀戰勝起而問楚之法覆軍殺将其官爵何也昭陽曰官為上柱國爵為上執珪陳軫曰異貴於此者何也曰唯令尹耳陳軫曰令尹貴矣主非置兩令尹也臣竊為公譬可也楚有祠者賜其舍人巵酒舍人相謂曰數人飲之不足一人飲之有餘請畫地爲蛇先成者飲酒一人蛇先成引酒且飲乃左手持巵右手畫蛇曰吾能爲之足未成一人之蛇成奪其巵曰蛇固無足子安能爲之足遂飲其酒爲蛇足者終亡其酒今君相楚而攻魏破軍殺將得八城不弱兵欲攻齊齊畏公甚公以是爲名亦居足矣官之上非可重也戰無不勝而不知止者身且死爵且後歸猶爲蛇足也昭陽以爲然解軍而去秦攻趙趙令樓緩以五城求講於秦而與之伐齊齊王恐因使人以十城求講於秦樓子恐因以上黨二十四縣許秦王趙足之齊謂齊王曰王欲秦趙之解乎不如從合於趙趙必背秦背秦則齊無患矣齊將封田嬰於薛楚王聞之大怒將伐齊齊王有輟志公孫閈曰封之成與不非在齊也又將在楚閈說楚王令其欲封公也又甚於齊嬰子曰願委之於子公孫閈爲謂楚王曰魯宋事楚而齊不事者齊大而魯宋小王獨利魯宋之小不悪齊太何也夫齊之削地而封田嬰是其所以弱也願勿止楚王曰善因不止靖郭君將城薛客多以諫靖郭君謂謁者無爲客通齊人有請者曰臣請三言而已矣益一言臣請烹靖郭君因見之客趨而進曰海大魚因反走君曰客有於此客曰鄙臣不敢以死爲戲君曰亡更言之對曰君不聞大魚乎網不能止鉤不能牽蕩而失水則螻蟻得意焉今夫齊亦君之水也君長齊奚以薛爲夫齊雖隆薛之城到於天猶之無益也君曰善乃輟城薛靖郭君謂齊王曰五官之計不可不日聽也而數覽王曰說吾而厭之今與靖郭君靖郭君善齊貌辯齊貌辯之爲人也多疵門人弗說士尉以証靖郭君靖郭君不聽士尉辭而去孟甞君又竊以諫靖郭君大怒曰剗而類破吾家苟可慊齊貌辯者吾無辭爲之於是舎之上舎令長子御之旦暮進食數年宣威王薨閔宣王立靖郭君之交大不善於閔宣王辭而之薛與齊貌辯俱留無幾何齊貌辯辭而行請見閔宣王靖郭君曰王之不說嬰甚公徃必得死焉齊貌辯曰固不求生也請必行靖郭君不能止齊貌辯行至齊閔宣王聞之藏怒以待之齊貌辯見閔宣王曰子子曰靖郭君之所聽愛夫齊貌辯曰愛則有之聽則無有王之方爲太子之時辯謂靖郭君曰太子相不仁過頥豕視若是者信反不若廢太子更立衞姬嬰兒郊師靖郭君泣而曰不可吾不忍也若聽辯而爲之必無今日之患也此爲一至於薛昭陽請以數倍之地易薛辯又曰必聽之靖郭君曰受薛於先王雖惡於後王吾獨謂先王何且先王之廟在薛吾豈可以先王之廟與楚乎又不肯聽辯此爲二閔宣王太息動於顔色曰靖郭君之於寡人一至此乎寡人少殊不知此客肯爲寡人來靖郭君乎齊貌辯對曰敬諾靖郭君衣宣威王之衣冠舞其劒閔宣王自迎靖郭君於郊望之而泣靖郭君至因請相之靖郭君辭不得巳而受之七日謝病強辭不得三日而聽當是時靖郭君可謂能自知人矣能自知人故人非之不爲沮此齊貌辯之所以外生樂患趣難者也秦伐魏陳軫合三晉而東謂齊王曰古之王者之伐也欲以正天下而立功名以爲後世也今齊楚燕趙韓梁六國之遞甚也不足以立功名適足以強秦而自弱也非山東之上計也能危山東者強秦也不憂強秦而遞相罷弱而兩歸其國於秦此臣之所以爲山東之患天下爲秦相割秦曽不出力天下爲秦相烹秦曽不出薪何秦之智而山東之愚邪願大王之察也古之五帝三王五覇之伐也伐不道者今秦之伐天下不然必欲反之主必死辱民必死虜今韓梁之目未嘗乾而齊民獨不也非齊親而韓梁䟽也齊逺秦而韓梁近今齊將近矣今秦欲攻梁絳安邑秦得絳安邑以東下河必表裏河山而東攻齊舉齊屬之海南面而孤楚韓梁北向而孤燕趙齊無所出其計矣願王熟慮之今三晉已合矣復爲兄弟約而出銳師以戍梁絳安邑此萬丗之計也齊非急以銳師合三晉必有後憂三晉合秦必不敢攻梁必南攻楚楚秦搆難三晉怒齊不與已也必東攻齊此臣之所謂齊必有大憂不如急以兵合於三晉齊王敬諾果以兵合於三晉韓齊爲與國張儀以秦魏伐韓齊王曰韓吾與國也秦伐之吾將救之田臣思曰王之謀過矣不如聽之子噲與子之國百姓不戴諸侯弗與秦伐韓楚趙必救之是天下以燕賜我也王曰善乃許韓使者而還之韓自以得交於齊遂與秦戰楚趙果遽起兵而救韓齊因起兵攻燕三十日而舉燕國張儀爲秦連横說齊王曰天下強國無過齊者大臣父兄殷衆富樂無過齊者然而爲大王計者皆爲一時說而不顧萬世之利從人說大王者必謂齊西有強趙南有韓魏負海之國也地廣人衆兵強士勇雖有百秦將無奈我何大王覧其說而不察其至實夫從人朋黨比周莫不以從爲可臣聞之齊與魯三戰而魯三勝國以危亡隨其後雖有勝名而有亡之實是何故也齊大而魯小今趙之與秦也猶齊之於魯也秦趙戰於河漳之上再戰而再勝秦戰於畨吾之下再戰而再勝秦四戰之後趙亡卒數十萬邯鄲僅存雖有勝秦之名而國破矣是何故也秦強而趙弱也今秦楚嫁子取婦爲昆弟之國韓獻宜陽魏效河外趙入朝黽池割河間以事秦大王不事秦秦驅韓魏攻齊之南地悉趙渉河關指愽關臨菑即墨非王之有也國一日𬒳攻雖欲事秦不可得也是故願大王熟計之齊王曰齊僻陋隱居託於東海之上未甞聞社稷之長利今大客幸而教之請奉社稷以事秦獻魚鹽之地三百於秦張儀事秦恵王恵王死武王立左右惡張儀曰儀事先王不忠言未已齊讓又至張儀謂武王曰儀有愚計願效之王王曰柰何曰爲社稷計者東方有大變然後王可以多割地今齊王甚憎張儀儀之所在必舉兵伐之故儀願乞不肖身而之梁齊必舉兵伐之齊梁之兵連於城下不能相去王以其間伐韓入三川出兵凾谷而無伐以臨周祭器必出挾天子按圖籍此王業也王曰善乃具革車三十乗納之梁齊果舉兵伐之梁王大恐張儀曰王勿患請令罷齊兵乃使其舎人馮喜之楚藉使之齊齊楚之事已畢因謂齊王王甚憎張儀雖然厚矣王之託儀於秦王也齊王曰寡人甚憎張儀儀之所在必舉兵伐之何以託儀也對曰是乃王之託儀也儀之出秦因與秦王約曰爲王計者東方有大變然後王可以多割地齊王甚憎儀儀之所在必舉兵伐之故儀願乞不肖之身而之梁齊必舉兵伐梁梁齊之兵連於城下不能去王以其間伐韓入三川出兵函谷而無伐以臨周祭器必出挾天子按圖籍是王業也秦王以爲然與革車三十乗而納儀於梁而果伐之是王内自罷而伐與國廣鄰敵以自臨而信儀於秦王也此臣之所謂託儀也王曰善乃止犀首以梁與齊戰於承匡而不勝張儀謂梁王不用臣言以危國梁王因相儀儀以秦梁之齊合橫親犀首欲敗謂衛君曰衍非有怨於儀值所以爲國者不同耳君必觧衍衛君爲告儀儀許諾因與之㕘坐於衛君之前犀首跪行爲儀千秋之祝明日張子行犀首送之至於齊疆齊王聞之怒於儀曰衍也吾讎而儀與之俱是必與儀鬻吾國矣遂不聽楚王死太子在齊質蘇子秦謂薛公曰君何不留楚太子以市其下東國薛公曰不可我留太子郢中立王然則是我抱空質而行不義於天下也蘇子秦曰不然郢中立王君因謂其新王曰與我下東國吾爲王殺太子不然吾將與三國共立之然則下東國必可得也蘇子秦之事可以請行可以令楚王亟入下東國可以益割於楚可以忠太子而使楚益入地可以爲楚王走太子可以忠太子使之亟去可以惡蘇子秦於薛公可以爲蘇子秦請封於楚可以使人說薛公以善蘇子可以使蘇子自解於薛公蘇子秦謂薛公曰臣聞謀泄者事無功計不决者名不成今君留楚太子者以市下東國也非亟得下東國者則楚之計變變則是君抱空質而負名於天下也薛公曰善爲之柰何對曰臣請爲君之楚使亟入下東國之地楚得成則君無敗矣薛公曰善因遣之故曰可以請行也謂楚王曰齊欲奉太子而立之臣觀薛公之留太子者以市下東國也今王不亟入下東國則太子且倍王之割而使齊奉巳楚王曰謹受命因獻下東國故曰可以使楚亟入地也謂薛公曰楚之勢可多割也薛公曰柰何請告太子其故使太子謁之君以忠太子使楚王聞之可以益入地故曰可以益割於楚謂太子曰齊奉太子而立之楚王請割地以留太子齊少其地太子何不倍楚之割地而資齊齊必奉太子太子曰善倍楚之割而延齊楚王聞之恐益割地而獻之尚恐事不成故曰可以使楚益入地也謂楚王曰齊之所以多割地者挾太子也今已得地而求不止者以太子權王也故臣能去太子太子去齊無辭必不倍於王也王因馳強齊而爲交齊辭必聽王然則是王去讎而得齊交也楚王大說曰請以國因故曰可以爲楚王使太子亟去也謂太子曰夫剬楚者王也以空名市者太子也齊未必信太子之言也而楚功見矣楚交成太子必危矣太子其圖之太子曰謹受命乃約車而暮去故曰可以使太子急去也蘇子秦使人請薛公曰夫勸留太子者蘇子秦也蘇子秦非誠以爲君也且以便楚也蘇子秦恐君之知之故多割楚以㓕跡也今勸太子去者又蘇子秦也而君弗知也臣竊爲君疑之薛公大怒於蘇子秦故曰可以使人惡蘇子秦於薛公也又使人謂楚王曰夫使薛公留太子者蘇子秦也奉王而代立楚太子者又蘇子秦也割地因約者又蘇子秦也忠王而走太子者又蘇子秦也今人惡蘇子秦於薛公之以其爲齊薄而爲楚厚也願王之知之楚王曰謹受命因封蘇子秦爲武貞君故曰可以爲蘇子秦請封於楚也又使景鯉請薛公曰君之所以重於天下者以能得天下之士而有齊權也今蘇子秦天下之辯士也丗與少有君因不善蘇子秦則是圍塞天下士而不利說途也夫不善君者且奉蘇子秦而於君之事殆矣今蘇子秦善於楚王而君不蚤親則是與楚爲讎也故君不如因而親之貴而重之是君有楚也薛公因善蘇子秦故曰可以爲蘇子秦說薛公以善蘇子秦齊王夫人死有七孺子者皆近薛公欲知王所欲立乃獻七珥羙其一明日視羙珥所在勧王立爲夫人孟甞君將入秦止者千數而弗聽蘇代秦欲止之孟嘗君曰人事者吾巳盡知之矣吾所未聞者獨鬼事耳蘇代秦曰臣之來也固不敢言人事也固且以鬼事見君孟甞君見之謂孟甞君曰今臣來過於淄上有土偶人與挑梗相與語桃梗謂土偶人曰子西岸之土也挺子以爲人至歳八月降雨下淄水至則汝殘矣土偶曰不然吾西岸之土也土則復西岸耳今子東國之桃梗也刻削子以爲人降雨下淄水至流子而去則子漂漂者將如何耳今秦四塞之國譬如虎口而君入之則臣不知君所出矣孟甞君乃止孟甞君在薛荆人攻之淳于髠爲齊使於荆還反過薛孟甞君令人體貌而郊迎之謂淳于髠曰荆人攻薛夫子弗憂文無以復侍矣淳于髠曰敬聞命至於齊畢報王曰何見於荆對曰荆甚固而薛亦不量其力王曰何謂也對曰薛不量其力而爲先王立淸廟荆固而攻之清廟必危故曰薛不量力而荆亦甚固齊王和其顔色曰嘻先君之廟在焉疾興兵救之顛蹶之請言也孟甞君讌坐謂三先生曰願聞先生有以補文闕者也一人曰訾天下之主有侵君者臣請以臣之血湔其袵田瞀曰車軼之所能至請掩足下之短者誦足下之長千乗之君萬乗之相其欲有君也如使而弗及也滕勝臀曰臣願以足下之府庫財物收天下之士能爲君决疑應卒若魏文下之兵以攻齊是人謂君曰孟甞君不知臣不肖以臣欺君且臣聞齊衛先君刑馬壓羊盟曰齊衛後丗無相攻伐有相攻伐者令其命如此今君約天下之兵以攻齊是足下背先君盟約而欺孟甞君也願君勿以齊爲心君聽臣則可不聽臣若臣不肖也輙以頸血湔足下衿衛君乃止齊人聞之曰孟甞君可語善爲事矣轉禍爲功孟甞君有舎人而弗說欲逐之魯連謂孟甞君曰猿獮猴錯木據水則不若魚鼈處歷險乗危則騏驥不如狐狸曹沫之奮三尺之劒一軍不能當使曹沬釋其三尺之劒而操銚鎒與農人居壠畒之中則不若農夫故物舎其所長之其所短堯亦有所不及矣今使人而不能則謂之不肖教人而不能則謂之拙拙則罷之不肖則棄之使人有棄逐不相與處而來害相報者豈非丗之立教首也哉孟甞君曰善乃弗逐孟甞君出行國至楚獻象床郢之登徒直使送之不欲行見孟甞君門人公孫戌曰臣郢之登徒也直送象床象床之直千金傷此若髪漂賣妻子不足償之足下能使㒒無行先人有寶劔願得獻之公孫戍曰諾入見孟甞君曰君豈受楚象床哉孟甞君曰然公孫戌曰臣願君勿受孟甞君曰何哉公孫戌曰小國所以皆致相印於君者聞君於齊能振逹貧窮有存亡繼絶之義小國英傑之士皆以國事累君說君之義慕君之廉也今君到楚而受象床所未至之國將何以待君臣戌願君勿受孟甞君曰諾公孫戌趨而去未出至中閨君召而返之曰子教文無受象床甚善今何舉足之髙志之揚也公孫戌曰臣有大喜三重之寶劒一孟甞君曰何謂也公孫戌曰門下百數莫敢入諌臣獨入諌臣一喜諌而得聽臣二喜諌而止君之過臣三喜輸象床郢之登徒不欲行許戌以先人之寶劒孟甞君曰善受之乎公孫戌曰未敢曰急受之因書門版曰有能揚文之名止文之過私得寶於外者疾入諌齊人有馮煖者貧乏不能自存使人屬孟甞君願寄食門下孟甞君曰客何好曰客無好也曰客何能曰客無能也孟甞君笑而受之曰諾左右以君賤之也食以草具居有頃倚柱彈其劔歌曰長鋏歸來乎食無魚左右以告孟甞君曰食之比門下之客居有頃復彈其鋏歌曰長鋏歸來乎出無車左右皆笑之以告孟甞君曰爲之駕比門下之車客於是乗其車掲其劔過其友曰孟甞君客我後有頃復彈其劒鋏歌曰長鋏歸來乎無以爲家左右皆惡之以爲貪而不知足孟甞君問馮公有親乎對曰有老母孟甞君使人給其食用無使乏於是馮煖不復歌後孟甞君出記問門下諸客誰習計㑹能爲文收責於薛者乎馮煖署曰能孟甞君怪之曰此誰也左右曰乃歌夫長劒歸來者也孟甞君笑曰客果有能也吾負之未甞見也請而見之謝曰文倦於是憒於憂而性懧愚沉於國家之事開罪於先生先生不羞乃有意欲爲收責於薛乎馮煖曰願之於是約車治裝載劵契而行辭曰責畢收以何市而反孟甞君曰視吾家所寡有者驅而之薛使吏召諸民當償者悉來合劵劵徧合赴矯命以責賜諸民因燒其劵民稱萬歳長驅到齊晨而求見孟甞君怪其疾也衣冠而見之曰責畢收乎來何疾也曰收畢矣以何市而反馮煖曰君云視吾家所寡有者臣竊計君宫中積珍寳狗馬實外廐美人充下陳君家所寡有者以義耳竊以爲君市義孟甞君曰市義奈何曰今君有區區之薛不拊愛子其民因而賈利之臣竊矯君命以責賜諸民因燒其劵民稱萬歳乃臣所以爲君市義也孟甞君乃說曰諾先生休矣後朞年齊王謂孟甞君曰寡人不敢以先王之臣爲臣孟甞君就國於薛未至百里民扶老攜㓜迎君道中終正日孟甞君顧謂馮煖先生所爲文市義者乃今日見之馮煖曰狡兎有三窟僅今得免其死耳今有一窟未得髙枕而卧也請爲君復鑿二窟孟甞君予車五十乗金五百斤西遊於梁謂梁恵王曰齊放其大臣孟甞君於諸侯諸侯先迎之者富而兵強於是梁王虚上位以故相爲上將軍遣使者黄金千斤車百乗往聘孟甞君馮煖先驅誡孟甞君曰千金重幣也百乗顯使也齊其聞之矣梁使三反孟甞君固辭不往也齊王聞之君臣恐懼遣太傅齎黃金千斤文車二駟服劔一封書一謝孟甞君曰寡人不祥𬒳於宗廟之祟沉於謟䛕之臣開罪於君寡人不足爲也願君顧先王之宗廟姑反國綂萬人乎馮煖誡孟甞君曰願請先王之祭器立宗廟於薛廟成還報孟甞君曰三窟已就君姑髙枕爲樂矣孟甞君爲相數十年無纎介之禍者馮煖之計也孟甞君逐於齊而復反譚拾子迎之於境謂孟甞曰君得無有所怨於齊士大夫孟甞君曰有君滿意殺之乎孟甞君曰然譚拾子曰事有必至理有固然君知之乎孟甞君曰不知譚拾子曰事之必至者死也理之固然者富貴則就之貧賤則去之此事之必至理之固然者請以市諭市朝則滿夕則虚非朝愛市而夕憎之也求存故往亡故去願君勿怨孟甞君乃取所怨五百牒削去之不敢以爲言蘇子秦自燕之齊見於章華南門齊王曰嘻子之來也秦使魏冉致帝子以爲何如對曰王之問臣也卒而而患之所從往者微今不聽是恨秦也聽之是恨天下也不如聽之以為卒秦勿庸稱也以爲天下秦稱之天下聽之王亦稱之先後之事帝名爲無傷也秦稱之而天下不聽王因勿稱其於以收天下此大資也蘇子秦謂齊王曰齊秦立爲兩帝王以天下爲尊秦乎且尊齊乎王曰尊秦釋帝則天下愛齊乎且愛秦乎王曰愛齊而憎秦兩帝立約伐趙孰與伐宋之利也對曰代宋利對曰夫約然與秦爲帝而天下獨尊秦而輕齊齊釋帝則天下愛齊而憎秦伐趙不如伐宋之利故臣願王明釋帝以就天下倍約儐秦勿使爭重而王以其間舉宋夫有宋則衛之陽城危有淮北則楚之東國危有濟西則趙之河東危有隂平陸則梁門不啓故釋帝而貳之以伐宋之事則國重而名尊燕楚以刑服天下不敢不聽此湯武之舉也敬秦以爲名而後使天下憎之此所謂以卑易尊者也願王之熟慮之也蘇子秦說齊閔王曰臣聞用兵而喜先天下者憂約結而喜主怨者孤夫後起者藉也而逺怨者時也是以聖人從事必藉於權而務興於時夫權藉者萬物之率也而時勢者百事之長也故無權藉倍時勢而能事成者寡矣今雖干將莫邪非得人力則不能割劌矣堅箭利金不得弦機之利則不能逺殺矣矢非不銛而劔非不利也何則權藉不在焉何以知其然也昔者趙氏襲衛車舍人不休傳衛國城割平衛八門土而二門墮矣此亡國之形也衛君跣行告遡於魏魏王身被甲底劔挑趙索戰邯鄲之中騖河山之間亂衞得是藉也亦收餘甲而北面殘剛平墮中牟之郭衛非強於趙也譬之衛矢而魏弦機也藉力魏而有河東之地趙氏懼楚人救趙而伐魏戰於州西出梁門軍舍林中馬飲於大河趙得是藉也亦襲魏之河北燒棘蒲溝隊黃城故剛平之殘也中牟之墮也黃城之隊也棘蒲溝之燒也此皆非趙魏之欲也然二國勸行之者何也衛明於時權之藉也今丗之爲國者不然矣兵弱而好敵強國罷而好衆怨事敗而好鞠之兵弱而憎下人也地狹而好敵大事敗而好長詐行此六者而求霸則逺矣臣聞善爲國者順民之意而料兵之能然後從於天下故約不爲人主怨伐不爲人挫強如此則兵不費權不輕地可廣欲可成也昔者齊之與韓魏伐秦楚也戰非甚疾也分地又非多韓魏也然而天下獨歸咎於齊者何也以其爲韓魏主怨也且天下徧用兵矣齊燕戰而趙氏兼中山秦楚戰韓魏不休而宋越專用其兵此十國者皆以相敵爲意而獨舉心於齊者何也約而好主怨伐而好挫強也且夫強大之禍常以王人爲意也夫弱小之殃常以謀人爲利也是以大國危小國滅也大國之計莫若後起而重伐不義夫後起之藉與多而兵勁則是事以衆強敵適罷寡也兵必立也事不塞天下之心則利必附矣大國行此則名號不攘而至霸王不爲而立矣小國之情莫如謹僅靜而寡信諸侯謹僅靜則四鄰不反寡信諸侯則天下不賣外不賣内不反則稸積㯽禍朽腐而不用幣帛矯蠧而不服矣小國道此則不祠而福矣不貸而見足矣故曰祖仁者王立義者霸用兵窮者亡何以知其然也昔呉王夫差以強大爲天下先強襲郢而棲越身從諸侯之君而卒身死國亡爲天下戮者何也此夫差平居而謀王強大而喜先天下之禍也昔者萊莒好陳蔡好詐莒恃越而滅蔡恃晉而亡此皆内長詐外信諸侯之殃也由此觀之則強弱大小之禍可見於前事矣語曰騏驥之衰也駑馬先之孟賁之倦也女子勝之夫駑馬女子筋力骨勁非賢於騏驥孟賁也何則後起之藉也今天下之相與也不並滅有能而案兵而後起寄怨而誅不直微用兵而寄於義則亡天下可跼足而須也明於諸侯之故察於地形之理者不約親不相質而固不趨而疾衆事而不反交割而不相憎俱強而加以親何則形同憂而兵趨利也何以知其然也昔者燕齊戰於桓之曲燕不勝十萬之衆盡胡人襲燕樓煩數縣取其牛馬夫胡之與齊非素親也而用兵又非約質而謀燕也然而甚於相趨者何也何則形同憂而兵趨利也由此觀之約於同形則利長後起則諸侯可趨役也故明主察相誠欲以霸王也爲志則戰攻非所先戰者國之殘也而都縣之費也殘費巳先而能從諸侯者寡矣彼戰者之爲殘也士聞戰則輸私財而富軍市輸飲食而待死士令折轅而炊之殺牛而觴士則是路君之道也中人禱祝君翳醸通都小縣置社有市之邑莫不正事而奉王則此虚中之計也夫戰之明日屍死扶傷雖若有功也軍出費中哭泣則傷主心矣死者破家而葬夷傷者空財而共藥完者内酺而華樂故其費與死傷者鈞故民之所費也十年之田而不償也軍之所出矛㦸折鐶鉉絶傷弩破車罷馬亡矢之太半甲兵之具宫之所私出也士大夫之所匿厮養士之所竊十年之田而不償也天下有此再費者而能從諸侯者寡矣攻城之費百姓理䄡蔽舉衝檐家雜緫身窟穴中罷於刀金而士困於土功將不釋甲㫷數而能㧞城者爲亟耳上倦於教士斷於兵故三下城而能勝敵者寡矣故曰彼戰攻者非所先也何以知其然也昔智伯瑶攻范中行氏殺其君滅其國又西圍晉陽吞併二國而憂一主此用兵之盛也然而智伯卒身死國亡爲天下笑者何謂也兵先戰攻而滅二子之患也昔者中山悉起而迎燕趙南戰於長子敗趙氏北戰於中山克燕軍殺其將夫中山千乗之國也而攻萬乗之國二再戰比勝此用兵之上節也然而國遂亡君臣於齊者何也不嗇於戰攻之患也由此觀之則戰攻之敗可見於前事矣仐丗之所謂善用兵者終戰此勝而守不可㧞天下稱爲善一國得而保之則非國之利也臣聞戰大勝者其士多死而兵益弱守而不可拔者其百姓罷而城郭露夫士死於外民殘於内而城郭露於境則非王之樂也今夫鵠的非咎罪於人也便弓引弩而射之中者則善不中則愧少長貴賤則同心於貫之者何也惡其示人以難也今窮戰比勝而守必不㧞則是非徒示人以難也又且害人者也然則天下仇之必矣夫罷士露國而多與天下爲仇則明君不居也素用強兵而弱之則察相不事彼明君察相者則五兵不動而諸侯從辭讓而重賂至矣故明君之攻戰也甲兵不出於軍而敵國勝衝櫓不施而邊城降士民不知而王業至矣彼明君之從事也用財少曠曰逺而利長者故曰兵後起則諸侯可趨役也臣之所聞攻戰之道非師者雖有百萬之軍比之堂上雖有闔閭呉起之將禽之戸内千丈之城㧞之尊爼之間百尺之衝折之袵席之上故鍾皷竽瑟之音不絶地可廣而欲可成和樂倡優侏儒之笑不乏諸侯可同日而致也故名配天地不爲尊利制海内不爲厚故夫善爲王業者在勞天下而自逸亂天下而自安諸侯無成謀則其國無宿憂也何以知其然也佚治在我勞亂在天下則王之道也銳兵來則拒之患至則趨之使諸侯無成謀則其國無宿憂矣何以知其然也矣昔者魏王擁土千里帶甲三十六萬恃其強而㧞邯鄲西圍定陽又從十二諸侯朝天子以西謀秦秦王恐之寢不安席食不甘味令於境内盡堞中爲戰具競竟爲守備爲死士置將以待魏氏衛鞅謀於秦王曰夫魏氏其功大而令行於天下有十二諸侯而朝天子其與必衆故以一秦而敵大魏恐不如王何不使臣見魏王則臣請必北魏矣秦王許諾衛鞅見魏王曰大王之功大矣令行於天下矣今大王之所從十二諸侯非宋衛也則鄒魯陳蔡此固大王之所以鞭箠使也不足以王天下大王不若北取燕東伐齊則趙必從矣西取秦南伐楚則韓必從矣大王有伐齊楚心而從天下之志則王業見矣大王不如先行王服然後圖齊楚魏王說於衛鞅之言也故身廣公宫制丹衣柱建九斿從七星之旟此天子之位也而魏王處之於是齊楚怒諸侯奔齊齊人伐魏殺其太子覆其十萬之軍魏王大恐跣行按兵於國而東次於齊然後天下乃舍之當是時秦王垂拱而受西河之外而不以徳魏王故曰衛鞅之始與秦王計也謀約不下席言於尊爼之間謀成於堂上而魏將巳禽於齊矣衝櫓未施而西河之外已入於秦矣此臣之所謂比之堂上禽將戸内㧞城於尊爼之間折衝席上者也齊負郭之民有孤狐咺者正議閔王斮之檀衢百姓不附齊孫室子陳舉直言殺之東閭宗室離心司馬穰苴爲政者也殺之大臣不親以故燕舉兵使昌國君將而擊之齊使向子將而應之齊軍破向子輿一乗亡逹子收餘卒復振與燕戰求所以賞償者閔王不肯與軍破走王奔莒淖齒數之曰夫千乗博昌之間方數百里雨血霑衣王知之乎王曰不知嬴愽之間地圻至泉王知之乎王曰不知人有當闕而哭者求之則不得去之則聞其聲王知之乎王曰不知淖齒曰天雨血霑衣者天以告也地坼至泉者地以告也人有當闕而哭者人以吿也天地人皆以吿矣而王不知戒焉何得無誅乎於是殺閔王於鼓里太子乃解衣免服逃太史之家爲漑園君王后太史后氏女知其貴人善事之田單以即墨之城破亡餘卒破燕兵紿騎刼遂以復齊遽迎太子於莒立之以爲王襄王即位立君王后以爲后生齊王建王孫賈年十五事閔王王出走失王之處其母曰女朝出而晚來則吾倚門而望女暮出而不還則吾倚閭而望女今事王王出走女不知其處女尚何歸王孫賈乃入市中曰淖齒亂齊國殺閔王欲與我誅者袒右市人從者四百人與之誅淖齒刺而殺之襄王燕攻齊取七十餘城唯莒即墨未下齊田單以即墨破燕殺騎刼初燕將攻下聊城人或讒之燕將懼誅遂保守聊城不敢歸田單攻之歳餘士卒多死而聊城不下魯連乃為書約之矢以射城中遺燕將曰吾聞之智者不倍時而棄利勇士不怯死而滅名忠臣不先身而後君今公行一朝之忿不顧燕王之無臣非忠也殺身亡聊城而威不信於齊非勇也功廢名滅後丗無稱非智也故智者不再計勇士不怯死今死生榮辱尊卑貴賤比其一時也願公之詳計而無與俗同也且楚攻南陽魏攻平陸齊無南面之心以爲亡南陽之害不若得濟北之利故定計而堅守之今秦人下兵魏不敢東面横秦之勢合則楚國之形危且棄南陽斷右壤存濟北計必爲之今楚魏交退燕救不至齊無天下之規與聊城共據朞年之敝即臣見公之不能得也齊必决之於聊城公無再計彼燕國大亂君臣過計上下迷惑栗腹以十萬之衆五折於外萬乗之國被圍於趙壤削主困爲天下戮公聞之乎今燕王方寒心獨立大臣不足恃國敝旤多民心無所歸今公又以聊城之民距全齊之兵朞年不解是墨翟之守也食人炊骨士無反北之心是孫臏呉起之兵也能已見於天下矣故射桓公中鈎篡也遺公子紏而不能死怯也束縛桎梏辱身也此三行者郷里不通也丗主不臣也使管仲終窮抑幽囚而不出慙耻而不見窮年没壽不免爲辱人賤行矣然管子并三行之過據齊國之政一匡天下九合諸侯爲五霸首名髙天下光照鄰國曹沬爲魯君將三戰三北而䘮地千里使曹子之足不離陳計不顧後出必死而不生則不免爲敗軍禽將曹子以敗軍禽將非勇也功廢名滅後丗無稱非智也故去三北之耻退而與魯君計也曹子以爲遭齊桓公有天下朝諸侯曹子以一劒之任刼桓公於壇位之上顔色不變而辭氣不悖三戰之所䘮一朝而反之天下震動驚駭威信呉楚傳名後丗若此二公者非不能行小節死小耻也以爲殺身絶丗功名不立非智也故去忿恚之心而成終身之名除感忿之耻而立累丗之功故業與三王爭流名與天壤相敝也公其圖之燕將曰敬聞命矣因罷兵倒韣至讀而去故解齊國之圍救百姓之死仲連之說也燕攻齊齊破閔王奔莒淖齒殺閔王田單守即墨之城破燕兵復齊墟襄王爲太子徴齊巳破燕田單之立疑齊國之衆皆以田單爲自立也襄王立田單相之過菑水有老人渉菑而寒出不能行坐於沙中田單見其寒欲使後車分衣無可以分者單解裘而衣之襄王惡之曰田單之施將欲以取我國乎不早圖之恐後之左右顧無人巖下有貫珠者襄王呼而問之曰女聞吾言乎對曰聞之王曰女以爲何若對曰王不如因以爲已善王嘉單之善下令曰寡人憂民之飢也單收而食之寡人憂民之寒也單解裘而衣之寡人憂勞百姓而單亦憂之稱寡人之意單有是善而王嘉之善單之善亦王之善巳王曰善乃賜單牛酒嘉其行後數日貫珠者復見王曰王至朝日冝召田單而揖之於庭口勞之乃布令求百姓之飢寒者收糓之乃使人聽於閭里聞丈夫之相舉與語曰田單之愛人嗟乃王之教澤也貂勃常惡田單曰安平君小人也安平君聞之故爲酒而召貂勃曰單何以得罪於先生故常見譽於朝貂勃曰跖之狗吠堯非貴跖而賤堯也狗固吠非其主也且今使公孫子賢而徐子不肖然而使公孫子與徐子鬪徐子之狗猶由將攫公孫子之腓而噬之也若乃得去不肖者而爲賢者狗豈特攫其腓而噬之耳哉安平君曰敬聞命明日任之於王王有所幸臣九人之屬欲傷安平君相與語於王曰燕之伐齊之時楚王使將軍將萬人而佐齊今國已定而社稷巳安矣何不使使者謝於楚王王曰左右孰可九人之屬曰貂勃可貂勃使楚楚王受而觴之數日不反九人之屬相與語於王曰夫一人身而牽留萬乗者豈不以據勢也哉且安平君之與王也君臣無禮而上下無别且其志欲爲不善内收百姓循撫其心振窮𥙷不足布德於民外懐戎翟天下之賢士隂結諸侯之雄俊豪英其志欲有爲也願王之察之異日而王曰召相單來田單免冠徒跣肉袒而進退而請死罪五日而王曰子無罪於寡人子爲子之臣禮吾爲吾之王禮而巳矣貂勃從楚來王賜諸前酒酣王曰召相田單而來貂勃避席稽首曰王惡得此亡國之言乎王上者孰與周文王王曰吾不若也貂勃曰然臣固知王不若也下者孰與齊桓公王曰吾不若也貂勃曰然臣固知王不若也然則周文王得吕望以爲太公桓公得管夷吾以爲仲父今王得安平君而獨曰單且自天地之闢民人之治爲人臣之功者誰有厚於安平君者哉而王曰單單惡得此亡國之言乎且王不能守乎王之社稷燕人興師而襲齊墟王走而之城陽之山中安平君以惴惴之即墨三里之城五里之郭敝卒七千禽其司馬而反千里之齊安平君之功也當是時也闔城陽而王城陽天下莫之能止然而計之於道歸之於義以爲不可故爲棧道木閣而迎王與后於城陽山中中山王乃得反子臨百姓今國巳定民已安矣王乃曰單單且嬰兒之計不爲此王不亟殺此九子者以謝安平君不然國危矣王乃殺九子而逐其家益封安平君以夜邑萬戸田單將攻狄往見魯仲子仲子曰將軍攻狄不能下也田單曰臣以五里之城七里之郭破亡餘卒破萬乗之燕復齊墟攻狄而不下何也上車弗謝而去遂攻狄三月而不克之也齊嬰兒謡曰大冠若箕脩劔拄頥攻狄不能下壘枯丘田單乃懼問魯仲子曰先生謂單不能下狄請問其說魯仲子曰將軍之在即墨坐而織蕢立則杖揷爲士卒倡曰可往矣宗廟亡矣亡日尚矣歸於何黨矣當此之時將軍有死之心而士卒無生之氣聞若言莫不揮泣奮臂而欲戰此所以破燕也當今將軍東有夜邑之奉西有菑上之虞黃金橫帶而馳乎淄澠之間有生之樂無死之心所以不勝者也田單曰單有心先生志之矣明日乃厲氣循城立於矢石之所乃援枹鼓之狄人乃下孟甞君爲從公孫弘謂孟甞君曰君不如以使人先觀秦王意者秦王帝王之主也君恐不得爲臣奚暇從以難之意者秦王不肖之主也君從以難之未晚孟甞君曰善願因請公往矣公孫弘敬諾以車十乗之秦昭王聞之而欲愧之以辭公孫弘見昭王曰薛公之地大小幾何公孫弘對曰百里昭王笑而曰寡人地數千里猶由未敢以有難也今孟甞君之地方百里而因欲以難寡人猶由可乎公孫弘對曰孟甞君好人大王不好人昭王曰孟甞君之好人也奚如公孫弘曰義不臣乎天子不友乎諸侯得志不慙爲人主不得志不肯爲人臣如此者三人而治可爲管啇之師說義聽行能致其主霸王如此者五人萬乗之嚴主也辱其使者退而目刎必以其血洿其衣如臣者十人昭王笑而謝之曰客胡爲若此寡人直與客論耳寡人善孟甞君欲客之必諭寡人之志也公孫弘曰敬諾公孫弘可謂不侵矣昭王大國也孟甞千乗也立千乗之義而不可陵可謂足使矣魯仲連謂孟甞君曰君好士未也雍門子養椒亦陽得子養飲食衣裘興之同皆得其死今君之家富於二公而士未有爲君盡游者也君曰文不得是二人故也使文得二人文豈獨不得盡對曰君之廐馬百乗無不被繡衣而食菽粟者豈有麒麟騄耳哉後宫十妃皆縞紵食梁肉豈有毛廧西施哉色與馬取於今之丗士何必待古哉故曰君之好士未也王建秦攻趙長平齊楚救之秦計曰齊楚救趙親則將退兵不親則且遂攻之趙無以食請粟於齊而齊不聽蘇子秦謂齊王曰不如聽之以却秦兵不聽則秦兵不却是秦之計中而齊楚燕之計過矣且趙之於齊楚燕齊隱蔽也猶齒之有唇也唇亡則齒寒今日亡趙則明日及齊楚矣且夫救趙之務冝若奉漏甕沃燋釡夫救趙髙義也却秦兵顯名也義救亡趙威却強秦兵不務爲此而務愛粟則爲國計者過矣或謂齊王曰周韓西有強秦東北有趙魏秦伐周韓之西趙魏不伐周韓爲割韓却周害也及韓却周害割之後趙魏亦不免與秦爲患矣今齊應秦伐趙魏則亦不果於趙魏之應秦而伐周韓今齊入於秦而伐趙魏趙魏亡之後秦東靣而伐齊齊安得救於天下乎國子曰秦破馬服君之師圍邯鄲齊魏亦佐秦伐邯鄲齊取淄䑕魏取伊氏公子無忌爲天下循便計殺晉鄙率魏兵以救邯鄲之圍使秦弗有而失天下是齊入於魏而救邯鄲之功也安邑者魏之柱國也晉陽者趙之柱國也鄢郢者楚之柱國也故三國欲與秦壤界秦伐魏取安邑伐趙取晉陽伐楚取鄢郢矣覆福三國之軍君兼二周之地舉韓氏取其地且天下之半今又刦趙魏䟽中國封衛之東野兼魏之河内絶趙之東陽則趙魏亦危矣趙魏危則非齊之利也韓魏趙楚之志恐秦兼天下而臣其君故專兵一志以逆秦三國之與秦壤界而患急齊不與秦壤界而患緩是以天下之勢不得不事齊也故秦得齊則權重於中國趙魏楚得齊則足以敵秦故秦楚趙魏得齊者重失齊者輕齊有此勢不能以重於天下者何也其用者過也齊王使使者問趙威后書未發威后問使者曰歳亦無恙邪民亦無恙耶王亦無恙耶使者不說曰臣奉使使威后今不問王而先問歳與民豈先賤而後尊貴者乎威后曰不然苟無歳何有民茍無民何有君故有問舎本而問末者耶乃進而問之曰齊有處士曰鍾離子無恙耶是其爲人也有糧者亦食無糧者亦食有衣者亦衣無衣者亦衣是助王養其民者也何以至今不業也葉陽子無恙乎是其爲人哀鰥寡䘏孤獨振困窮𥙷不足是助王息其民者也何以至今不業也北宫之女嬰兒子無恙耶徹其環瑱至老不嫁以養父母是皆率民而出於孝情者也胡爲至今不朝也此二士弗業一女不朝何以王齊國子萬民乎於陵子仲尚存乎是其爲人也上不臣於王下不治其家中不索交諸侯此率民而出於無用者何爲至今不殺乎齊閔王之遇殺其子法章變姓名爲莒太史家庸夫太史敫女竒法章之狀貌以爲非常人憐而常竊衣食之與私焉莒中及齊亡臣相聚求閔王子欲立之法章乃自言於莒共立法章爲襄王襄王立以太史氏女爲王后生子建太史敫曰女無媒而嫁者非吾種也汙吾丗矣終身不覩君王后賢不以不覩之故失人子之禮也襄王卒子建立爲齊王君王后事秦謹與諸侯信以故建立四十有餘年不受兵秦昭王始皇甞遣使者遺君王后玉連環曰齊多智而解此環不君王后以示羣臣羣臣不知解君王后引錐椎破之謝秦使曰謹以解矣及君王后病且卒誡建曰群臣之可用者某建曰請書之君王后曰善取筆牘受言君王后曰老婦已忘矣君王后死後后勝相齊多受秦間金玉使賔客入秦皆爲變辭勸王朝秦不修攻戰之備齊王建入朝於秦雍門司馬前曰所爲立王者爲社稷耶爲王立王耶王曰爲社稷司馬曰爲社稷立王王何以去社稷而入秦齊王還車而反即墨大夫聞與雍門司馬諌而聽之則以爲可可爲謀即入見齊王曰齊地方數千里帶甲數十百萬夫三晉大夫皆不便秦而在阿鄄之間者百數王收而與之十百萬之衆使收三晉之故地即臨晉之關可以入矣鄢郢大夫不欲爲秦而在城南下者百數王收而與之十百萬之師使收楚故地即武關可以入矣如此則齊威可立秦國可亡矣舎南面之稱制乃西面而事秦爲大王不取也齊王不聽秦使陳馳誘齊王内之約與五百里之地齊王不聽即墨大夫而聽陳馳遂入秦處之共松栢之間餓而死先是齊爲之歌曰松耶栢耶住建共者客邪凡五十九章至正乙巳前藍山書院山長劉鏞重校勘