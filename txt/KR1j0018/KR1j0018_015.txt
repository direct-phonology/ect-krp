說文解字第十五漢太尉祭酒許愼記敕校定古者庖犧氏之王天下也仰則觀象於天俯則觀法於地視鳥獸之文與地之宜近取諸身逺取諸物於是始作易八卦以垂憲象及神農氏結繩爲治而統其事庶業其繁飾僞萌生黃帝之史倉頡見鳥獸蹏迒之迹知分理之可相别異也初造書契百工以乂萬品以察蓋取諸叏夬揚于王庭言文者宣敎明化於王者朝廷君子所以施禄及下居德則忌也倉頡之初作書蓋依類象形故謂之文其後形聲相益即謂之字字者言孳乳而浸多也箸於竹帛謂之書書者如也以五帝三王之丗改易殊體封于泰山者七十有二代靡有同焉周禮八歲入小學􁀇氏敎國子先以六書一曰指事指事者視而可識察而可見上下是也二曰象形象形者畫成其物隨體詰詘日月是也三曰形聲形聲者以事爲名取譬相成江河是也四曰會意會意者比類合誼以見指撝武信是也五曰轉注轉注者建類一首同意相受􁕪老是也六曰假借假借者本無其字依聲託事令長是也及宣王太史籀箸大篆十五篇與古文或異至孔子書六經左丘明述春秋傳皆以古文厥意可得而說其後諸矦力政不統於王惡禮樂之害已而皆去其典籍分爲七國田疇異畮車涂異軌律令異法衣冠異制言語異聲文字異形秦始皇帝初兼天下丞相李斯乃奏同之罷其不與秦文合者斯作倉頡篇中車府令趙高作爰歷篇太史令胡毋敬作博學篇皆取史籀大篆或頗省改所謂小篆者也是時秦燒滅經書滌除舊典大發隸卒興役戍官獄職務繁初有隷書以趣約易而古文由此絕矣自爾秦書有八體一曰大篆二曰小篆三曰刻符四曰蟲書五曰摹印六曰署書七曰殳書八曰隷書漢興有艸書尉律學僮十七已上始試諷籀書九千字乃得爲吏又以八體試之郡移太史并課最者以爲尚書史書或不正輒舉劾之今雖有尉律不課小學不修莫達其說乆矣孝宣時召通倉頡讀者張敞從受之涼州刺史杜業沛人爰禮講學大夫秦近亦能言之孝平時徵禮等百餘人令說文字未央廷中以禮爲小學元士黃門侍郎揚雄釆以作訓纂篇凡倉頡已下十四篇凡五千三百四十字羣書所載略存之矣及亡新居攝使大司空甄豐等校文書之部自以爲應制作頗改定古文時有六書一曰古文孔子壁中書也二曰竒字即古文而異者也三曰篆書即小篆秦始皇帝使下杜人程之所作也四曰佐書即秦隷書五曰繆篆所以摹印也六曰鳥蟲書所以書幡信也壁中書者魯恭王壞孔子宅而得禮記尚書春秋論語孝經又北平矦張倉獻春秋左氏傳郡國亦徃往於山川得鼎彞其銘即前代之古文皆自相似雖叵復見逺流其詳可得略說也而丗人大共非訾以爲好竒者也故詭更正文鄉壁虚造不可知之書變亂常行以燿於丗諸生競說字解經諠稱秦之隷書爲倉頡時書云父子相傳何得改易乃猥曰馬頭人爲長人時十爲斗虫者屈中也廷尉說律至以字斷法苛人受錢苛之字止句也若此者甚衆皆不合孔氏古文謬於史籀俗儒啚夫翫其所習蔽所希聞不見通學未甞覩字例之條怪奮埶而善野言以其所知爲袐妙究洞聖人之微恉又見倉頡篇中幼子承詔因號古帝之所作也其辭有神僊之術焉其迷誤不諭豈不悖哉書曰予欲觀古人之象言必遵修奮文而不穿鑿孔子曰吾猶及史之闕文今亡也夫蓋非其不知而不問人用巳私是非無正巧說衺辭使天下學者疑蓋文字者經藝之本王政之始前人所以垂後後人所以識古故曰本立而道生知天下之至嘖而不可亂也今敘篆文合以古籀博采通人至于小大信而有證稽譔其說將以理羣類解謬誤曉學者達神恉分別部居不相雜廁萬物咸覩靡不兼載厥誼不昭爰明以諭其偁易孟氏書孔氏詩毛氏禮周官春秋左氏論語孝經皆古文也其於所不知蓋闕如也說文解字弟一說文解字弟二說文解字弟三說文解字弟四百說文解字弟五說文解字弟七說文解字弟八說文解字弟十二說文解字弟十三說文解字弟十四說文解字弟十五說文解字第十五漢太尉祭酒許愼記敕校定敘曰此十四篇五百四十部九千三百五十三文重一千一百六十三解說凡十三萬三千四百四十一字其建首也立一爲耑方以類聚物以羣分同牽條屬共理相貫雜而不越據形系䏈引而申之以究萬原畢終於亥知化窮冥于時大漢聖德熙眀承天稽唐敷崇殷中遐邇被澤渥衍沛滂廣業甄微學士知方探嘖索隱厥誼可傳粤在永元困頓之秊孟陬之月朔日甲申曾曾小子祖自炎神縉雲相黃共承高辛太岳佐夏呂叔作藩俾矦于許丗祚遺靈自彼徂召宅此汝瀕竊卬景行敢渉聖門其弘如何節彼南山欲罷不能旣竭愚才惜道之味聞疑載疑演贊其志次列微辭知此者稀儻昭所尤庶有達者理而董之召陵萬歳里公乗艸莽臣沖稽首再拜上書皇帝陛下臣伏見陛下神明盛德承遵聖業上考度於天下流化於民先天而天不違後天而奉天時萬國咸寜神人以和猶復深惟五經之妙皆爲漢制愽采幽逺窮理盡性以至於命先帝詔侍中騎都尉賈逵修理舊文殊藝異術王敎一耑苟有可以加於國者靡不悉集易曰窮神知化德之盛也書曰人之有能有爲使羞其行而國其昌臣父故太尉南閣祭酒愼本從逵受古學蓋聖人不空作皆有依據今五經之道昭炳光明而文字者其本所由生自周禮漢律皆當學六書貫通其意恐巧說衺辭使學者疑愼愽問通人考之於逵作說文解字六藝羣書之詁皆訓其意而天地鬼神山川艸木鳥獸䖵蟲雜物竒怪王制禮儀丗閒人事莫不畢載凡十五卷十三萬三千四百四十一字愼前以詔書校東觀敎小黃門孟生李喜等以文字未定未奏上今愼已病遣臣齎詣闕愼又學孝經孔氏古文說文古孝經者孝昭帝時魯國三老所獻建武時給事中議郎䘙宏所校皆口傳官無其說謹撰具一篇并上臣沖誠惶誠恐頓首頓首死辠死辠臣䭬首再拜以聞皇帝陛下建光元年九月己亥朔二十日戊午上召上書者汝南許沖詣左掖門會令并齎所上書十月十九日中黃門饒喜已詔書賜召陵公乗許沖布四十匹即日受詔朱雀掖門敕勿謝銀青光祿大夫守右散騎常侍上柱國東海縣開國子食邑五百戸臣徐鉉奉直郎守祕書省著作郎直史館臣句中正翰林書學臣葛湍臣王惟恭等奉詔校定許愼說文十四篇并序目一篇凡萬六百餘字聖人之旨蓋云備矣稽夫八卦旣畫萬象旣分則文字爲之大輅載籍爲之六轡先王敎化所以行於百代及物之功與造化均不可忽也雖復五帝之後改易殊體六國之丗文字異形然猶存篆籀之迹不失形類之本及暴秦苛政散隷聿興便於末俗人競師法古文旣絶譌僞日滋至漢宣帝時始命諸儒修倉頡之法亦不能復故光武時馬援上䟽論文字之譌謬其言詳矣及和帝時申命賈逵修理舊文於是許愼采史籀李斯揚雄之書博訪通人考之於逵作說文解字至安帝十五年始奏上之而隸書行之已乆習之益工加以行草八分紛然閒出返以篆籀爲竒怪之迹不復經心至於六籍舊文相承傳寫多求便俗漸失本原爾雅所載艸木魚鳥之名肆意增益不可觀矣諸儒傳釋亦非精究小學之徒莫能矯正唐大曆中李陽冰篆迹殊絕獨冠古今自云斯翁之後直至小生此言爲不妄矣於是刋定說文修正筆法學者師慕篆籀中興然頗排厈許氏自爲臆說夫以師心之見破先儒之祖述豈聖人之意乎今之爲字學者亦多從陽冰之新義所謂貴耳賤目也自唐末喪亂經籍道息皇宋膺運二聖繼明人文國典粲然光𬒳興崇學校登進羣才以爲文字者六藝之本固當率由古法乃詔取許愼說文解字精加詳校垂憲百代臣等愚陋敢竭所聞蓋篆書堙替爲曰已乆凡傳寫說文者皆非其人故錯亂遺脫不可盡究今以集書正副本及羣臣家藏者備加詳考有許愼注義序例中所載而諸部不見者審知漏落悉從補録復有經典相承傳寫及時俗要用而說文不載者承詔皆附益之以廣篆籀之路亦皆形聲相從不違六書之義者其閒說文具有正體而時俗譌變者則具於注中其有義理乖舛違戾六書者竝序列於後俾夫學者無或致疑大抵此書務援古以正今不徇今而違古若乃高文大冊則宜以篆籀著之金石至於常行簡牘則艸隸足矣又許愼注解詞簡義奥不可周知陽冰之後諸儒箋述有可取者亦從附益猶有未盡則臣等粗爲訓釋以成一家之書說文之時未有反切後人附益互有異同孫愐唐韻行之已乆今竝以孫愐音切爲定庶夫學者有所適從食時而成旣異淮南之敏縣金於市曾非呂氏之精塵瀆聖明若臨冰谷謹上新修字義左文一十九說文闕載注義及序例偏㫄有之今竝録於諸部詔志件借魋綦剔觷醆趄顦璵檆緻笑迓脘峯左文二十八俗書譌謬不合六書之體斖个暮熟捧遨徘徊迴腰嗚慾揀俸鞦韆影斌恱藝著墅賾黌黈矗麌池篆文筆迹相承小異說文解字弟十五