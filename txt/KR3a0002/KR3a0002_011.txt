登仕郎守大理評事揚倞注形范
正金錫美工冶巧火齊得剖刑而
莫邪已然而不剥脱不砥厲則不
可以斷繩剥脱之砥厲之則蠫槃
盂刎牛馬忽然耳彼國者亦彊國
之剖刑已然而不敎不誨不調不
一則入不可以守出不可以戰敎
誨之調一之則兵勁城固敵國不
敢嬰也彼國者亦有砥厲禮義節
奏是也故人之命在天國之命在
禮人君者隆禮尊賢而王重法愛
民而霸好利多詐而危權謀傾覆
幽險而亡威有三有道徳之威者
有暴察之威者有狂妄之威者此
三威者不可不孰察也禮樂則脩
分義則明舉錯則時愛利則形如
是百姓貴之如帝高之如天親之
如父母畏之如神明故賞不用而
民勸罰不用而威行夫是之謂道
徳之威禮樂則不脩分義則不明
舉錯則不時愛利則不形然而禁
暴也察其誅不服也審其刑罰重
而信其誅殺猛而必黭然而雷擊
之如牆厭之如是百姓劫則致畏
嬴則敖上執拘則最得間則散敵
中則奪非劫之以形埶非振之以
誅殺則無以有其下夫是之謂暴
察之威無愛人之心無利人之事
而日為亂人之道百姓讙敖則從
而執縛之刑灼之不和人之心如
是下比周賁潰以離上矣傾覆滅
亡可立而待也夫是之謂狂妄之
威此三威者不可不孰察也道徳
之威成乎安彊暴察之威成乎危
弱狂妄之威成乎滅亡也公孫子
曰子發將西伐蔡克蔡獲蔡侯歸
致命曰蔡侯奉其社稷而歸之楚
舍屬二三子而治其地既楚發其
賞子發辭曰發誡布令而敵退是
主威也徙舉相攻而敵退是將威
也合戰用力而敵退是衆威也臣
舍不宜以衆威受賞譏之曰子發
之致命也恭其辭賞也固夫尚賢
使能賞有功罰有罪非獨一人為
之也彼先王之道也一人之本也
善善惡惡之應也治必由之古今
一也古者明王之舉大事立大功
也大事已博大功已立則君享其
成羣臣享其功士大夫益爵官人
益秩庶人益禄是以爲善者勸爲
不善者沮上下一心三軍同力是
以百事成而功名大也今子發獨
不然反先王之道亂楚國之法墮
興功之臣恥受賞之屬無僇乎族
黨而抑卑乎後世案獨以為私廉
豈不過甚矣哉故曰子發之致命
也恭其辭賞也固荀卿子說齊相
曰處勝人之埶行勝人之道天下
莫忿湯武是也處勝人之埶不以
行勝人之道厚於有天下之埶索
爲匹夫不可得也桀紂是也然則
得勝人之埶者其不如勝人之道
遠矣夫主相者勝人以埶也是為
是非為非能為能不能為不能併
己之私欲必以道夫公道通義之
可以相兼容者是勝人之道也今
相國上則得專主下則得專國相
國之於勝人之埶亶有之矣然則
胡不敺此勝人之埶赴勝人之道
求仁厚明通之君子而託王焉與
之參國政正是非如是則國孰敢
不爲義矣君臣上下貴賤長少至
于庶人莫不為義則天下孰不欲
合義矣賢士願相國之朝能士願
相國之官好利之民莫不願以爲
齊為歸是一天下也相國舍是而
不爲案直爲是世俗之所以爲則
女主亂之宮詐臣亂之朝貪吏亂
之官衆庶百姓皆以貪利爭奪爲
俗曷若是而可以持國乎今巨楚
縣吾前大燕鰌吾後勁魏鉤吾右
西壤之不絶若繩楚人則乃有襄
賁開陽以臨吾左是一國作謀則
三國必起而乗我如是則齊必斷
而爲四三國若假城然耳必爲天
下大笑曷若兩者孰足爲也天桀
紂聖王之後子孫也有天下者之
世也埶籍之所存天下之宗室也
土地之大封内千里人之衆數以
億萬俄而天下倜然舉去桀紂而
犇湯武反然舉疾惡桀紂而貴帝
湯武是何也夫桀紂何失而湯武
何得也是無他故焉桀紂者善為
人之所惡而湯武者善爲人之所
好也人之所惡者何也曰汗漫爭
奪貪利是也人之所好者何也曰
禮義辭讓忠信是也今君人者辟
稱比方則欲自並乎湯武若其所
以統之則無以異於桀紂而求有
湯武之功名可乎故凡得勝者必
與人也凡得人者必與道也道也
者何也曰禮義辭讓忠信是也故
自四五萬而徃者彊勝非衆之力
也隆在信矣自數百里而徃者安
固非大之力也隆在脩政矣今已
有數萬之衆者也陶誕比周以爭
與已有數百里之國者也汙漫突
盗以爭地然則是棄己之所以安
彊而爭己之所以危弱也損己之
所以不足以重己之所以有餘若
是其悖繆也而求有湯武之功名
可乎辟之是猶伏而咶天救經而
引其足也說必不行矣俞務而俞
遠爲人臣者不恤已行之不行苟
富利而已矣是渠衝入穴而求利
也是仁人之所羞而不爲也故人
莫貴乎生莫樂乎安所以養生安
樂者莫大乎禮義人知貴生樂安
而棄禮義辟之是猶欲壽而歾頸
也愚莫大焉故君人者愛民而安
好士而榮兩者無一焉而亡詩曰
价人維藩大師維垣此之謂也力
術止義術行曷謂也曰秦之謂也
威彊乎湯武廣大乎舜禹然而憂
患不可勝校也諰諰常恐天下之
一合而軋已也此所謂力術止也
曷謂乎威彊乎湯武湯武也者乃
能使說己者使耳今楚父死焉國
舉焉負三王之廟而辟於陳蔡之
閒視可伺閒案欲剡其脛而以蹈
秦之腹然而秦使左案左使右案
右是能使讎人役也此所謂威彊
乎湯武也曷謂廣大乎舜禹也曰
古者百王之一天下臣諸侯也未
有過封内千里者也今秦南乃有
沙羨與俱是乃江南也北與胡貉
爲隣西有巴戎東在楚者乃界於
齊在韓者踰常山乃有臨慮在魏
者乃據圍津即去大梁百有二十
里耳其在趙者剡然有苓而據松
柏之塞負西海而固常山是地徧
天下也威動海内彊殆中國然而
憂患不可勝校也諰諰常恐天下
之一合而軋已也此所謂廣大乎
舜禹也然則奈何曰節威反文案
用夫端誠信全之君子治天下焉
因與之參國政正是非治曲直而
聽咸陽順者錯之不順者而後誅
之若是則兵不復出於塞外而令
行於天下矣若是則雖爲之築明
堂於塞外而朝諸侯殆可矣假今
之世益地不如益信之務也應侯
問孫卿子曰入秦何見孫卿子曰
其國塞險形埶便山林川谷美天
材之利多是形勝也入境觀其風
俗其百姓樸其聲樂不流汙其服
不挑甚畏有司而順古之民也及
都邑官府其百吏肅然莫不恭儉
敦敬忠信而不楛古之吏也入其
國觀其士大夫出於其門入於公
門出於公門歸於其家無有私事
也不比周不朋黨倜然莫不明通
而公也古之士大夫也觀其朝廷
其朝閒聽決百事不留恬然如無
治者古之朝也故四世有勝非幸
也數也是所見也故曰佚而治約
而詳不煩而功治之至也秦類之
矣雖然則有其諰矣兼是數具者
而盡有之然而縣之以王者之功
名則倜倜然其不及逺矣是何也
則其殆無儒邪故曰粹而王駮而
霸無一焉而亡此亦秦之所短也
積微月不勝日時不勝月嵗不勝
時凡人好敖慢小事大事至然後
興之務之如是則常不勝夫敦比
於小事者矣是何也則小事之至
也數其縣日也博其爲積也大大
事之至也希其縣日也淺其爲積
也小故善日者王善時者霸補漏
者危大荒者亡故王者敬日霸者
敬時僅存之國危而後戚之亡國
至亡而後知亡至死而後知死亡
國之禍敗不可勝悔也霸者之善
箸焉可以時託也王者之功名不
可勝日志也財物貨寶以大爲重
政敎功名反是能積微者速成詩
曰徳輶如毛民鮮克舉之此之謂
也凡姦人之所以起者以上之不
貴義不敬義也夫義者所以限禁
人之爲惡與姦者也今上不貴義
不敬義如是則下之人百姓皆有
棄義之志而有趨姦之心矣此姦
人之所以起也且上者下之師也
夫下之和上辟之猶響之應聲影
之像形也故爲人上者不可不順
也夫義者内節於人而外節於萬
物者也上安於主而下調於民者
也内外上下節者義之情也然則
凡爲天下之要義爲本而信次之
古者禹湯本義務信而天下治桀
紂棄義背信而天下亂故爲人上
者必將愼禮義務忠信然後可此
君人者之大本也堂上不糞則郊
草不瞻曠芸白刃扞乎胷則目不
見流矢拔㦸加乎首則十指不辭
斷非不以此爲務也疾養緩急之
有相先者也天行有常不爲堯存
不爲桀亡應之以理則吉應之以
亂則凶彊本而節用則天不能貧
養備而動時則天不能病脩道而
不貳則天不能禍故水旱不能使
之飢渴寒暑不能使之疾祅恠不
能使之凶本荒而用侈則天不能
使之富養略而動罕則天不能使
之全倍道而妄行則天不能使之
吉故水旱未至而飢寒暑未薄而
疾祅恠未至而凶受時與治世同
而殃禍與治世異不可以怨天其
道然也故明於天人之分則可謂
至人矣不爲而成不求而得夫是
之謂天職如是者雖深其人不加
慮焉雖大不加能焉雖精不加察
焉夫是之謂不與天爭職天有其
時地有其財人有其治夫是之謂
能參舎其所以參而願其所參則
惑矣列星隨旋日月遞炤四時代
御隂陽大化風雨博施萬物各得
其和以生各得其養以成不見其
事而見其功夫是之謂神皆知其
所以成莫知其無形夫是之謂天
唯聖人爲不求知天天職既立天
功既成形具而神生好惡喜怒哀
樂臧焉夫是之謂天情耳目鼻口
形能各有接而不相能也夫是之
謂天官心居中虚以治五官夫是
之謂天君財非其類以養其類夫
是之謂天養順其類者謂之福逆
其類者謂之禍夫是之謂天政闇
其天君亂其天官棄其天養逆其
天政背其天情以喪天功夫是之
謂大凶聖人淸其天君正其天官
備其天養順其天政養其天情以
全其天功如是則知其所爲知其
所不爲矣則天地官而萬物役矣
其行曲治其養曲適其生不傷夫
是之謂知天故大巧在所不爲大
知在所不慮所志於天者已其見
象之可以期者矣所志於地者已
其見宜之可以息者矣所志於四
時者已其見數之可以事者矣所
志於隂陽者已其見知之可以治
者矣官人守天而自爲守道也治
亂天邪曰日月星辰瑞歷是禹桀
之所同也禹以治桀以亂治亂非
天也時邪曰繁啓蕃長於春夏畜
積收臧於秋冬是又禹桀之所同
也禹以治桀以亂治亂非時也地
邪曰得地則生失地則死是又禹
桀之所同也禹以治桀以亂治亂
非地也詩曰天作髙山大王荒之
彼作矣文王康之此之謂也天不
爲人之惡寒也輟冬地不爲人之
惡遼逺也輟廣君子不爲小人之
匈匈也輟行天有常道矣地有常
數矣君子有常體矣君子道其常
而小人計其功詩曰何恤人之言
兮此之謂也楚王後車千乗非知
也君子啜菽飲水非愚也是節然
也若夫心意脩徳行厚知慮明生
於今而志乎古則是其在我者也
故君子慕其在己者而不慕其在
天者小人錯其在己者而慕其在
天者君子敬其在己者而不慕其
在天者是以日進也小人錯其在
己者而慕在其天者是以日退也
故君子之所以日進與小人之所
以日退一也君子小人之所以相
縣者在此耳星隊木鳴國人皆恐
曰是何也曰無何也是天地之變
隂陽之化物之罕至者也怪之可
也而畏之非也夫日月之有食風
雨之不時怪星之黨見是無世而
不常有之上明而政平則是雖並
世起無傷也上闇而政險則是雖
無一至者無益也夫星之隊木之
鳴是天地之變隂陽之化物之罕
至者也怪之可也而畏之非也物
之已至者人祅則可畏也楛耕傷
稼耘耨失薉政險失民田薉稼惡
糴貴民飢道路有死人夫是之謂
人祅政令不明舉錯不時本事不
理夫是之謂人祅勉力不時則牛
馬相生六畜作祅禮義不脩内外
無别男女淫亂則父子相疑上下
乖離寇難並至夫是之謂人祅祅
是生於亂三者錯無安國其說甚
爾其菑甚慘可怪也而不可畏也
傳曰萬物之怪書不說無用之辯
不急之察棄而不治若夫君臣之
義父子之親夫婦之别則日切瑳
而不舍也雩而雨何也曰無佗也
猶不雩而雨也日月食而救之天
旱而雩卜筮然後決大事非以爲
得求也以文之也故君子以爲文
而百姓以爲神以爲文則吉以爲
神則凶也在天者莫明於日月在
地者莫明於水火在物者莫明於
珠玉在人者莫明於禮義故日月
不髙則光輝不赫水火不積則煇
潤不愽珠玉不睹乎外則王公不
以爲寳禮義不加於國家則功名
不白故人之命在天國之命在禮
君人者隆禮尊賢而王重法愛民
而霸好利多詐而危權謀傾覆幽
險而盡亡矣大天而思之孰與物
畜而制之從天而頌之孰與制天
命而用之望時而侍之孰與應時
而使之因物而多之孰與聘能而
化之思物而物之孰與理物而勿
失之也願於物之所以生孰與有
物之所以成故錯人而思天則失
萬物之情百王之無變足以爲道
貫一廢一起應之以貫理貫不亂
不知貫不知應變貫之大體未甞
亡也亂生其差治盡其詳故道之
所善中則可從畸則不可爲匿則
大惑水行者表深表不明則陷治
民者表道表不明則亂禮者表也
非禮昏世也昏世大亂也故道無
不明外内異表隱顯有常民䧟乃
去萬物爲道一偏一物爲萬物一
偏愚者爲一物一偏而自以爲知
道無知也愼子有見於後無見於
先老子有見於詘無見於信墨子
有見於齊無見於畸宋子有見於
少無見於多有後而無先則羣衆
無門有詘而無信則貴賤不分有
齊而無畸則政令不施有少而無
多則羣衆不化書曰無有作好遵
王之道無有作惡遵王之路此之
謂也