登仕郎守大理評事揚倞注人臣之論有態臣者有篡臣者有功臣者有聖臣者内不足使一民外不足使拒難百姓不親諸侯不信然而巧敏佞說善取寵乎上是態臣者也上不忠乎君下善取譽乎民不䘏公道通義朋黨比周以環主圖私爲務是篡臣者也内足使以一民外足使以拒難民親之士信之上忠乎君下愛百姓而不倦是功臣者也上則能尊君下則能愛民政令敎化刑下如景應卒遇變齊給如響推類接譽以待無方曲成制象是聖臣者也故用聖臣者王用功臣者彊用篡臣者危用態臣者亡態臣用則必死篡臣用則必危功臣用則必榮聖臣用則必尊故齊之蘇秦楚之州侯齊之管仲晉之咎犯楚之孫叔敖可謂功臣矣殷之伊尹周之太公可謂聖臣矣是人臣之論也吉凶賢不肖之極也必謹志之而愼自爲擇取焉足以稽矣從命而利君謂之順從命而不利君謂之謟逆命而利君謂之忠逆命而不利君謂之篡不䘏君之榮辱不䘏國之臧否偷合苟容以持禄養交而已耳謂之國賊君有過謀過事將危國家殞社稷之懼也大臣父子兄弟有能進言於君用則可不用則去謂之諫有能進言於君用則可不用則死謂之爭有能比知同力率羣臣百吏而相與彊君橋君君雖不安不能不聽遂以解國之大患除國之大害成於尊君安國謂之輔有能抗君之命竊君之重反君之事以安國之危除君之辱功伐足以成國之大利謂之拂故諫爭輔拂之人社稷之臣也國君之寶也明君之所尊所厚也而闇主惑之以爲已賊也故明君之所賞闇君之所罰也闇君之所賞明君之所殺也伊尹箕子可謂諫矣比干子胥可謂爭矣平原君之於趙也可謂輔矣信陵君之於魏也可謂拂矣傳曰從道不從君此之謂也故正義之臣設則朝廷不頗諫爭輔拂之人信則君過不逺爪牙之士施則仇讎不作邊境之臣處則疆垂不喪故明主好同而闇王好獨明主尚賢使能而饗其盛闇主妬賢畏能而滅其功罰其忠賞其賊夫是之謂至闇桀紂所以滅也事聖君者有聽從無諫爭事中君者有諫爭無謟諛事暴君者有補削無橋拂廹脅於亂時窮居於暴國而無所避之則崇其美揚其善違其惡隱其敗言其所長不稱其所短以爲成俗詩曰國有大命不可以告人防其躬身此之謂也恭敬而遜聽從而敏不敢有以私決擇也不敢有以私取與也以順上爲志是事聖君之義也忠信而不䛕諫諍而不謟橋然剛折端志而無傾側之心是案曰是非案曰非是事中君之義也調而不流柔而不屈寛容而不亂曉然以至道而無不調和也而能化易時關内之是事暴君之義也若馭其樸馬若養赤子若食餧人故因其懼也而改其過因其憂也而辨其故因其喜也而入其道因其怒也而除其怨曲得所謂焉書曰從命而不拂微諫而不倦爲上則明爲下則遜此之謂也事人而不順者不疾者也疾而不順者不敬者也敬而不順者不忠者也忠而不順者無功者也有功而不順者無德者也故無德之爲道也傷疾墮功滅苦故君子不爲也有大忠者有次忠者有下忠者有國賊者以德復君而化之大忠也以德調君而補之次忠也以是諫非而怒之下忠也不卹君之榮辱不卹國之臧否偷合苟容以之持禄養交而已耳國賊也若周公之於成王也可謂大忠矣若管仲之於桓公可謂次忠矣若子胥之於夫差可謂下忠矣若曹觸龍之於紂者可謂國賊矣仁者必敬人凡人非賢則案不肖也人賢而不能則是禽獸也人不肖而不敬則是狎虎也禽獸則亂狎虎則危災及其身矣詩曰不敢暴虎不敢馮河人知其一莫知其它戰戰兢兢如臨深淵如履薄冰此之謂也故仁者必敬人敬人有道賢者則貴而敬之不肖者則畏而敬之賢者則親而敬之不肖者則䟽而敬之其敬一也其情二也若夫忠信端愨而不害傷則無接而不然是仁人之質也忠信以爲質端愨以爲統禮義以爲文倫類以爲理喘而言臑而動而一可以爲法則詩曰不僭不賊鮮不爲則此之謂也恭敬禮也調和樂也謹愼利也鬪怒害也故君子安禮樂利謹愼而無鬪怒是以百舉不過也小人反是通忠之順權險之平禍亂之從聲三者非明主莫之能知也爭然後善戾然後功出死無私致忠而公夫是之謂通忠之順信陵君似之矣奪然後義殺然後仁上下易位然後貞功參天地澤被生民夫是之謂權險之平湯武是也過而通情和而無經不䘏是非不治曲直偷合苟容迷亂狂生夫是之謂禍亂之從聲飛廉惡來是也傳曰斬而齊枉而順不同而壹詩曰受小球大球爲下國綴旒此之謂也致士篇第十四衡聽顯幽重明退姦進良之術朋黨比周之譽君子不聽殘賊加累之譖君子不用隱忌雍蔽之人君子不近貨財禽犢之請君子不許凡流言流說流事流謀流譽流愬不官而衡至者君子愼之聞聽而明譽之定其當而當然後士其刑賞而還與之如是則姦言姦說姦事姦謀姦譽姦愬莫之試也忠言忠說忠事忠謀忠譽忠愬莫不明通方起以尚盡矣夫是之謂衡聽顯幽重明退姦進良之術川淵深而魚鼈歸之山林茂而禽獸歸之刑政平而百姓歸之禮義備而君子歸之故禮及身而行脩義及國而政明能以禮挾而貴名白天下願令行禁止王者之事畢矣詩曰惠此中國以綏四方此之謂也川淵者龍魚之居也山林者鳥獸之居也國家者士民之居也川淵枯則龍魚去之山林險則鳥獸去之國家失政則士民去之無土則人不安居無人則土不守無道法則人不至無君子則道不舉故土之與人也道之與法也者國家之本作也君子也者道法之揔要也不可少頃曠也得之則治失之則亂得之則安失之則危得之則存失之則亡故有良法而亂者有之矣有君子而亂者自古及今未甞聞也傳曰治生乎君子亂生乎小人此之謂也得衆動天美意延年誠信如神夸誕逐魂人主之患不在乎言用賢而在乎誠必用賢夫言用賢者口也却賢者行也口行相反而欲賢者之至不肖者之退也不亦難乎夫燿蟬者務在明其火振其樹而已火不明雖振其樹無益也今人主有能明其德則天下歸之若蟬之歸明火也臨事接民而以義變應寛裕而多容恭敬以先之政之始也然後中和察斷以輔之政之隆也然後進退誅賞之政之終也故一年與之始三年與之終用其終爲始則政令不行而上下怨疾亂所以自作也書曰義刑義殺勿庸以即汝惟曰未有順事言先敎也程者物之準也禮者節之準也程以立數禮以定倫德以叙位能以授官凡節奏欲陵而生民欲寛節奏陵而文生民寛而安上文下安功名之極也不可以加矣君者國之隆也父者家之隆也隆一而治二而亂自古及今未有二隆爭重而能長久者師術有四而博習不與焉尊嚴而憚可以爲師耆艾而信可以爲師誦說而不陵不犯可以爲師知微而論可以爲師故師術有四而博習不與焉水深而回樹落則糞本弟子通利則思師詩曰無言不讎無德不報此之謂也賞不欲僭刑不欲濫賞僭則利及小人刑濫則害及君子若不幸而過寧僭無濫與其害善不若利淫