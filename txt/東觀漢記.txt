
欽定四庫全書
　東觀漢記卷一
　　帝紀一
　　世祖光武皇帝
光武皇帝諱秀高帝九世孫也承文景之統出自長沙
定王發王生舂陵節侯舂陵本在零陵郡節侯孫考侯
以土地下濕元帝時
求封南陽蔡陽白水鄉因故國名曰舂陵皇考初為濟

陽令有武帝行過宮常封閉帝將生皇考以令舍下濕
開官後殿居之建平元年十二月甲子夜帝生時有赤
光室中盡明如晝皇考異之使卜者王長卜之長曰此
善事不可言是嵗有嘉禾生一莖九穗長大于凡禾縣
界大豐熟因名帝曰秀先是有鳯凰集濟陽故宮中皆
畫鳯凰聖瑞萌兆始形于此帝為人隆凖日角大口美
鬚眉長七尺三寸在舂陵時望氣者言舂陵城中有喜

氣曰美哉王氣鬱鬱葱葱年九嵗而南
頓君卒隨其叔父在蕭入小學後之
長安受尚書于中大夫廬江許子威資用乏與同舍生
韓子合錢買驢令從者僦以給諸公費大義略舉因學
世事朝政每下必先聞知具為同舍觧説
髙才好學然亦喜逰俠鬬雞走馬具知閭里姦邪吏治
得失時㑹朝請舍長安尚冠里南陽大人賢者徃來長
安為之邸闇稽疑議嘗為季父故舂陵侯

訟逋租于大司馬嚴尤尤見而竒之時宛人朱祐亦為
舅訟租于尤尤止車獨與帝語不視祐帝歸戱祐曰嚴
公寕視卿耶王莽時雒陽以東米石二千莽遣三公將
運闗東諸倉賑貸窮乏又分遣大夫謁者教民煑木為
酪酪不可食重為煩擾流民入闗者數十萬人置飬贍
官以廩之盗發其廪民餓死者十七八人民相食末年
天下大旱蝗蟲蔽天盗賊羣起四方潰畔荆州下江平
林兵起王匡王鳯為之渠率時南陽旱饑而帝田獨收

帝仁智明逹多權略樂施愛人在家重慎畏
事勤于稼穡兄伯升好俠笑帝事田作比之髙祖兄仲
宛大姓李伯玉從弟軼數遣客求帝帝欲避之先是時伯
玉同母兄公孫臣為醫伯升請呼難伯升殺之帝恐其怨故避之使來
者言李氏欲相見欵誠無他意帝乃見之懷刀自備入
見固始侯兄弟為帝言天下擾亂

飢餓下江兵盛南陽豪右雲擾因具言讖文事劉氏當
復起李氏為輔帝殊不意獨内念李氏富厚父為宗卿
師語言譎詭殊非次第嘗疾毒諸家子數犯法令李氏
家富厚何為如是不敢諾其言諸李遂與南陽府掾史
張順等連謀帝深念良乆天變已成遂市兵弩絳衣赤
幘時伯升在舂陵亦已聚㑹客矣帝歸舊廬望見廬南
若火光以為人特火呼之光遂盛赫然屬天有頃不見
異之遂即歸宅乃與伯升相見初伯升之起也諸家子

弟皆亡逃自匿曰伯升殺我及聞帝至絳衣大冠服將
軍服乃驚曰以為獨伯升如此也仲謹厚亦如之皆合
㑹共勞饗新市平林兵王匡王鳯等因率舂陵子弟隨
之兵合七八千人帝騎牛與俱殺新野尉後乃得馬帝
起義兵攻南陽暮聞冢上有哭
聲後有人著大冠絳單衣使劉終
偽稱江夏吏誘殺湖陽尉嚴尤擊下江兵帝奉糗一斛脯三十朐進

圍宛城王莽懼遣大司徒王
尋大司空王邑將兵來征更始立以帝為太常偏將軍
時無印得定武侯家丞印佩之入朝尋邑兵到潁州嚴光
陳茂與合尤問城中出者言帝不敢取財物但合㑹諸
兵為之計䇿尤笑言曰是美鬚眉目者耶欲何為乃如
此初莽遣尋邑欲盛威武以振山東兵甲衝輣干戈旌
旗戰攻之具甚盛至驅虎豹犀象竒偉猛獸以長人
巨無霸為中壘校尉自秦漢以來師出未曽有也帝邀

之于陽闗尋邑兵盛漢兵反走帝馳入昆陽諸將惶恐
各欲散歸帝與諸將議城中兵榖少宛城未㧞力不能
相救今昆陽即破一日之間諸將亦滅不同力救之反
欲歸守其妻子財物耶諸將怒曰劉將軍何以敢如此
帝乃笑且去惟王常是帝計㑹候騎還言尋邑兵已來
長數百里望不見其後尾前已至城北矣諸將遽請帝
帝到為陳相救之勢諸將素輕帝及廹急帝為畫成敗
皆從所言時漢兵八九千人留王鳯令守城夜出城南

門尋邑兵已五六萬到遂環昆陽城作營且圍之數十
重雲車十餘丈瞰臨城中旗
幟蔽野塵熛連雲金鼓之聲數十里或為地突或為衝
車撞城積弩射城中矢下如雨城中負户而汲尋邑自
以為成功漏刻有流星墜尋營中正晝有雲氣如壊山
直營而霣不及地尺而散吏士皆壓伏時漢兵在定陵
郾者聞尋邑兵盛皆怖帝厯説其意為陳大命請為前
行諸部堅陣帝將歩騎千餘前去尋邑軍四五里而陣

尋邑遣歩騎數千合戰帝奔之斬首數十級諸部將喜
曰劉将軍平生見小敵怯今見大敵勇甚可怪也帝復
進尋邑兵郤諸部共乗之斬首百千級連勝乃遂令輕
足將書與城中諸将言宛下兵復到而陽墜其書尋邑
得書讀之恐帝遂選精兵三千人從城西水上奔陣尋
邑兵大奔北于是殺尋而昆陽城中兵亦出中外竝撃
會天大雷風暴雨下如注水潦成川滍水盛溢邑大衆
遂潰亂奔走赴水溺死者以數萬滍水為之不流邑與

嚴尤陳茂輕騎乘死人渡滍水逃去漢軍盡獲其珍寳
輜重車甲連月不盡五月齊武王拔宛城後數日更始收齊武王部將劉稷齊武王強爭之遂用
譖愬復收齊武王即日皆物故帝降潁陽雖得入意不
安門下有繫馬著鼓者馬驚硠磕鄧晨起走岀視之乃
馬也帝在父城徴詣宛拜帝為破虜大将軍封武信侯
更始害齊武王帝飲食語笑如平常獨居輙不御酒肉
㘴卧枕席有涕泣處更始欲北之雒陽以帝為司𨽻校

尉先到雒陽整頓官府文書移與屬縣三輔官府吏東迎雒陽者見更始諸将過者已數十輩
皆冠幘衣婦人衣諸于繡擁䘿大為長安所笑知者或
畏其衣奔亡入邉郡避之及見司𨽻官屬皆相指視之
極望老吏或垂涕曰粲然復見漢官儀體賢者蟻附更
始欲以近親廵行河北大司徒賜言帝第一可用更始
以帝為大司馬遣之河北十月帝持節渡孟津鎮撫河
北安集百姓帝至邯鄲趙王庻兄胡子進狗䐑馬醖故

趙繆王子臨説帝决水灌赤眉胡子立邯鄲卜者王郎
為天子移檄購求帝十萬户王郎追
帝帝自薊東南馳至饒陽官屬皆乏食
帝乃自稱邯鄲使者入傳舍傳吏方進食從者饑爭奪
之傳吏疑其偽乃椎鼓數千通紿言邯鄲将軍至官屬
皆失色帝升車欲馳而懼不免還坐曰請邯鄲将軍入
乆乃駕去夜止蕪蔞亭大風雨馮異進一笥麥飯免肩

聞王郎兵至復驚去至南宮天大雨帝引車入道旁空
舍竈中有火馮異抱薪鄧禹吹火帝對竈炙衣大㑹真
定帝自擊筑帝率鄧禹等擊王郎横野将軍
劉奉天破之還過鄧禹營禹進食炙
魚帝大餐㗖時百姓以帝新破大敵欣喜聚觀見帝餐
㗖勞勉吏士威嚴甚厲于是皆竊言曰劉公真天人也
帝引兵攻邯鄲連戰郎兵挫折郎遣諫議大夫杜長威

持節詣軍門帝遣棨㦸迎延請入軍見上據
地曰實成帝遺體子輿也帝曰正使成帝復生天下不
可復得也況詐子輿乎長威請降得萬户侯帝曰一户
不可得長威曰邯鄲雖鄙君臣并力城守尚可支一嵗
終不君臣相率而降但得全身也辭去而郎少傳李立
反郎開城門漢軍破邯鄲誅郎入宮收文書得吏民謗
毁帝言可擊者數千章帝㑹諸將燒之曰令反側者自
安也帝圍邯鄲未下彭寵遺

米糒魚鹽以給軍糧由是破邯鄲更始遣使者即立帝
為蕭王諸将議上尊號帝不許帝擊銅馬大破之受降適畢封降賊
渠率諸将未能信賊亦兩心帝敕降賊各歸營勒兵待
帝輕騎入案行賊營賊曰蕭王推赤心置人腹中安得
不投死由是皆自安詔馮異軍鴈門卒萬餘人降之帝已乘王豐小馬先到矣而營門不覺
帝破賊入漁陽諸將上尊號帝不許議曹椽張祉言
俗以為燕人愚方定大事反與愚人相守非計也帝大
笑帝發薊還士衆喜樂師行鼓舞歌
詠雷聲八荒震動至范陽命諸将收葬吏士至中山諸
将復請上尊號上奏曰大王社稷為計萬姓為心耿純
說帝曰天時人事已可知矣初王莽時帝與伯叔及姊

壻鄧晨穰人蔡少公燕語少公道讖言劉秀當為天子
或曰是國師劉子駿也帝戯言曰何知非僕耶㘴者皆
大笑時傳聞不見赤伏符文軍中所帝未信到鄗帝所與在長安同舍諸生彊華自長
安奉赤伏符詣鄗與帝㑹羣臣復固請曰符瑞之應昭
然著聞矣乃命有司設壇于鄗南千秋亭五成陌
建武元年夏六月己未即黄帝位燔燎告天禋于六宗
改元為建武改鄗為高邑詔曰故密令卓茂束身自修

埶節惇固斷斷無他其心休休焉夫士誠能為人所不
能為則名冠天下當受天下重賞故武王誅紂封比干
之墓表啇客之閭今以茂為太𫝊封宣徳侯食邑二千户賜安車一乘衣一襲金五斤冬十月帝
入雒陽幸南宮遂定都焉帝破聖公與朱然書曰交鋒
之日神星晝見太白清明二年春正月益呉漢鄧禹等封自漢草創徳運正朔服

色未有所定髙祖以十月為正以漢水徳立北畤而祠
黑帝至孝文賈誼公孫臣以為秦水徳漢當為土徳至
孝武兒寛司馬遷猶從土徳自帝即位按圖讖推五運
漢為火徳周蒼漢赤木生火赤代蒼故帝都雒陽制兆
于城南七里北郊四里行夏之時時以平旦服色犧牲
尚黑明火徳之運常服徽幟尚赤四時隨色季夏黄色
議者曰昔周公郊祀后稷以配天宗祀文王以配上帝
圖讖著伊堯赤帝之子俱與后稷竝受命而為王漢劉

祖堯宜令郊祀帝堯以配天宗祀髙祖以配上帝有司
奏議曰追跡先代無郊其五運之祖者故禹不郊白帝
周不郊帝嚳漢雖唐之苖堯以厯數命舜髙祖赤龍火
徳承運而起當以髙祖配堯之後元復于漢宜以時修
奉濟陽城陽縣堯帝之冡雲臺致敬祭祀之禮儀亦如
之帝遣游擊將軍鄧隆幽州牧朱浮撃彭寵隆軍潞
浮軍雍奴相去百餘里遣吏上奏言寵破在旦暮帝讀
檄米竟怒曰兵必敗比汝歸可知吏還未至隆軍果為

寵兵掩擊破浮軍逺不敢救以兵走幽州咸曰上神
三年帝征秦豐幸舊宅冬十
月帝幸舂陵祠園廟大置酒與舂陵父老故人為樂以
皇祖皇考墓為昌陵後改為章陵以舂陵為章陵縣隗囂上書報以殊禮
四年夏五月帝幸盧奴為征彭寵故也自王莽末天下
旱霜連年百穀不成元年之初耕作者少民飢饉黄金

一斤易粟一石至二年秋天下野榖旅生蔴菽尤盛或
生苽菜菓實野蠶成繭被山民收為絮採穫穀果以為
蓄積至是嵗野穀生者稀少而南畆亦益闢矣
五年初起太學諸生吏子弟及民以義助作帝自齊歸
幸太學賜博士弟子有差
六年春二月呉漢下胊城天下悉定惟
獨公孫述隗囂未平帝曰取此兩子置度外乃休諸將
置酒賞賜之每幸郡國下輿見吏輒問以數十百嵗能

吏次第下至掾史簡練臣下之行下無所隐其情道數
十嵗事若案文書吏民驚惶不知所以人自以見識家
自以䝉恩逺臣受顔色之惠㘴席之間以要其死力當
此之時賊檄日以百數憂不可勝帝猶以餘閒講經藝
發圖讖制告公孫述署曰公孫皇帝囂雖遣子入侍尚持兩心囂故吏馬援謂囂曰
到朝廷凡數十見自事主未嘗見明主
如此也枋直驚人其勇非人之敵開心見誠與人語好

醜無所隠諱圖講天下事極盡下思兵事方畧量敵校
勝濶逹多大節與高帝等經學博覽政事文辯前世無
比囂曰如卿言勝髙帝耶曰不如也髙帝大度無可無
不可今上好吏事動如節度不飲酒囂大笑曰如卿言
反復勝也代郡太守劉興將數百騎攻賈覽上狀檄至帝知其必
敗報書曰欲復進兵恐失其頭首也詔書到興己為覽
所殺長史得檄以為國家㘴知千里也

七年春正月詔羣臣奏事無得言聖人又舊制上書以
青布囊素裹封書不中式不得上帝上詣北軍待報前
後相塵連嵗月乃决帝躬親萬㡬急于下情
乃令上書啓封則用不得刮璽書取具文
字而已奏詣闕平旦上有當見及冤結者常以日而出
時騶騎馳出召入其餘禺中使者出報即罷去如神逺
近不偏幽隠上逹民莫敢不用情追念前世園陵至盛
王侯外戚葬埋僭侈吏民相效寖以無限詔告天下令

薄葬
八年閏四月車駕西征河西大將軍竇融與五郡太守
歩騎二萬迎帝隗囂士衆震壞皆降囂走入城呉漢岑彭追守之
九年春正月隗囂餓出城餐糗糒腹脹死
十一年幸章陵修園廟舊宅田里舍十二年呉漢引兵擊公孫述入犍為界小縣多

城守未下詔書告漢直擁兵到成都據其心腹後城營
自解散漢意難前獨言朝廷以為我縳賊手足矣遣輕騎至成都燒市橋武陽以東小城營皆奔
走降竟如詔書漢兵乘勝追奔述拒守詔書又戒漢曰
成都十萬餘衆不可輕也且堅據廣都城去之五十里
待其即營攻城罷倦引去乃首尾擊之勿與爭鋒述兵
不敢來轉營即之移徙輒自堅
十一月衆軍至城門述自將背城而戰呉漢鼓之
述軍大破刺傷述扶輿入壁其夜死夷述妻子傳首于
洛陽縱兵大掠舉火焚燒帝聞之下詔讓吳漢副將劉
禹曰城降嬰兒老母口以萬數一旦放兵
縱火聞之可為酸鼻家有敝帚享之千金禹宗室子孫
故嘗更職何忍行此仰視天俯視地觀于放麑啜羮之
義二者孰仁矣失斬將安民之義又議漢殺
述親屬太多是時名都王國有獻名馬
寶劍直百金馬以駕鼓車劍以賜騎士苑
囿池籞之官廢戈獵之事不御雅性不喜聴音樂手不
持珠玉衣服大絹而不重綵征伐嘗乘革輿羸馬公孫
述故哀帝時即以數郡備天子用述
破益州乃傳送瞽師郊廟樂葆車乘輿物是後乃稍備
具焉述伏誅之後而事少閒官曹文書減舊過半下縣
吏無百里之繇民無出門之役

十三年封殷紹嘉公為宋公周承休公為衞公十四年封孔子後孔志為襃成侯
十五年詔曰刺史太守多為詐巧不務實核茍以度田
為名聚人田中并度廬屋里落聚人遮道啼呼
十七年帝以日食避正殿讀圖讖多
御坐廡下淺露中風發疾苦眩甚左右有白大司馬史
病苦如此不能動揺自强從公出乘以車行數里病差
四月二日車駕宿偃師病差數日入南陽界到葉以車
騎省留數日行黎陽兵馬千餘匹遂到章陵起居平愈
鳯凰五高八尺九寸毛羽五采集潁川羣鳥從之葢地
數頃畱十七日乃去商賈重寶單車露
宿牛馬放牧道無拾遺

十九年帝下詔曰惟孝宣皇帝有功徳其上尊號曰中
宗幸南陽汝南至南頓止令舍大置酒賜吏民復南頓
田租一嵗吏民叩頭言皇考居此日乆陛下識知寺舍
每來輒加厚恩但復一嵗少薄復十嵗帝曰天下之重
寳大器常恐不任日慎一日安敢自遠期十嵗復增一
嵗
二十年夏六月帝風眩黄癉病發甚以尉衞關内侯隂
興為侍中興受詔雲臺廣室甘露降四十五日
二十五年烏桓獻貂豹皮詣闕朝賀
二十六年春正月詔曰前以用度不足吏禄薄少今益
其俸自三公下至佐使各有差四月始營陵地于臨平
亭南詔曰無為山陵陂池裁令流水而已迭興之後亦
無丘壟使合古法今日月己逝當豫自作臣子奉承不
得有加乃令陶人作瓦器又曰臨平望平隂河水洋洋
舟船泛泛善矣夫周公孔子猶不得存安得松喬與之

而共遊乎文帝曉終始之義景帝所謂孝子也故遭反
覆霸陵獨完非成法耶初作壽陵將作大匠竇融上言
園陵廣袤無慮所用帝曰古帝王之葬皆陶人瓦器木
車茅馬使後世之人不知其處太宗識終始之義景帝
能遵孝道遭天下反覆而獨完其福豈不美哉今所制
地不過二三頃無為陵池帝常自細書一札十行報郡縣旦聴朝至日晏夜
講經聴誦坐則功臣特進在側論時政畢道古行事次

說在家所識鄉里能吏次第比類又道忠臣孝子義夫
節士坐者莫不激揚悽愴欣然和悦羣臣爭論上前嘗
連日皇太子嘗乘間言陛下有禹湯之明而失黄老養
性之道今天下大安少省思慮養精神帝答曰我自樂
此時城郭丘墟埽地更為帝悔前徙之草創茍合未有還人
三十年有司奏封禪詔曰災異連仍日月薄食百姓怨
嘆而欲有事于太山污七十二代編録以羊皮雜貂裘
何强顔耶
三十二年羣臣復奏宜封禪遂登太山勒石紀號改元
為中元
中元元年帝幸長

安祠長陵還雒陽宫是時醴泉出于京師郡國飲醴泉
者痼疾皆愈獨眇蹇者不瘥有赤草生于水涯郡國上
甘露降羣臣上言地祗靈應而朱草萌宜命太史撰具
郡國所上帝不聴是以史官鮮紀冬十月甲申使司空
馮魴告祠高祖廟曰高皇吕太后不冝配食薄太后慈
仁孝文皇帝賢明子孫賴福延至于今宜配食地祗高
廟今上薄太后尊號為高皇后遷吕太后于園四時上
祭是嵗初起明堂靈臺辟雍及北郊兆域宣布圖讖于

天下
二年春二月戊戍帝崩于南宫前殿在位三十三年時
年六十二遺詔曰朕無益百姓如孝文皇帝舊制葬務
從省約刺史二千石長皆無離城郭無遣吏及因郵奏
太子襲尊號為皇帝羣臣奏諡曰光武皇帝廟曰世祖
三月葬原陵
帝詔曰明設丹青之信廣開束手之路功臣鄧禹等二十八人皆為侯封餘功臣一

百八十九人帝以天
下既定思念欲完功臣爵土不令以吏職為過故皆以
列侯就第恩遇甚厚遠方貢甘珍必先徧賜列侯而大
官無餘有功輒增封邑故皆保全帝封新野主子鄧汎
為呉侯伯父皇皇考姊
子周均為富波侯外祖樊重為壽張侯重子丹射陽侯
孫荗平望侯尋𤣥郷侯從子沖更父侯后父隂睦
為宣恩侯子
識原鹿侯就信陽侯皇考女弟子
來歙為征羌侯弟由宜西鄉侯
寧平公主子李雄為新市侯后父郭

昌為陽安侯子㳘緜曼侯兄子竟新郪侯匡發干侯姨子馮邯為鍾離侯帝䝉犯霜雪雖發師旁縣人馬席薦羈靽皆有成賈而
貴不侵民樂與官市漢以炎精布耀或幽而光帝既有
仁聖之明氣勢形體天然之姿固非人之敵翕然龍舉
雲興三雨而濟天下蕩蕩人無能名焉
　東觀漢記卷一

欽定四庫全書
　東觀漢記卷二
　　帝紀二
　　顯宗孝明皇帝
孝明皇帝諱陽一名莊世祖之中子也建武四年夏五
月甲申帝生豐下鋭上頂赤色有似于堯世祖以赤色
名之曰陽幼而聰明睿智容貎莊麗十歳通春秋推誠
對師傅無以易其辭
母光烈皇后初讓尊位為
貴人故帝年十二以皇子立為東海公時天下墾田皆
不實詔下州郡檢覆百姓嗟怨州郡各遣使奏其事世
祖見陳留吏牘上有書曰潁川𢎞農可問河南南陽不
可問因語吏吏抵言于長夀街得之世祖怒時帝在幄
後曰吏受郡敕常欲以墾田相方耳世祖曰即如此何
故言河南南陽不可問對曰河南帝城多近臣南陽帝
鄉多近親田宅踰制不可為準世祖令虎賁詰問乃首

服如帝言遣謁者考實具知姧狀世祖異焉數問以政
議應對敏達謀謨甚深温恭好學敬愛師傅所以承事
兄弟親密九族内外周洽世祖愈珍帝徳以為宜承先
序十七年冬十月詔癈郭皇后立陰貴人為皇后帝進
爵為王十九年以東海王立為皇太子治尚書備師法
兼通九經略舉大義博觀羣書以助術學無所不照中
元二年春二月世祖崩皇太子即位
永平元年帝即阼長思逺慕至踰年正月乃率諸王侯

公主外戚郡國計吏上陵如㑹殿前禮長水校尉樊鯈
奏言先帝大業當以時施行欲使諸儒共正經義頗令
學者得以自助于是下太常將軍大夫博士議郎郎官
及諸王諸儒㑹白虎觀講議五經同異封太后弟陰興
之子慶為鮦陽侯慶弟博為㶏强侯陰盛為無錫侯楚王舅子許昌龍舒侯
二年春正月辛未宗祀光武皇帝于明堂帝及公卿列
侯始服冕冠衣裳祀畢升靈臺望雲物大赦天下詔曰

登靈臺正儀度三月初臨辟雍行大射禮冬十
月幸辟雍初行養老禮詔曰十月元日始尊事三老兄
事五更朕親袒割牲帝尤垂意經學刪定擬議稽合圖䜟封師太常桓榮為
闗内侯親自制作五行章句每饗射禮畢正坐自講諸
儒並聴四方欣欣是時學者尤盛冠帯搢紳遊辟雍而

觀化者以億萬計甲子西廵幸長安祠高廟遂有事于
十一陵歴覽館舍邑居舊處㑹郡縣吏勞賜作樂有縣
三老大言陛下入東都臣望顔色儀容類似先帝臣一
懽喜百官嚴設如舊時臣二懽喜見吏賞賜識先帝時
事臣三懽喜陛下聴用直諌黙然受之臣四懽喜陛下
至明懲艾酷吏視人如赤子臣五懽喜進賢用能各得
其所臣六懽喜天下太平徳合于堯臣七懽喜帝今上
殿欲觀上衣因舉虎頭衣以畏三老帝曰屬者所言削

章不如飽飯十一月詔京兆右扶風以中牢祀蕭何霍
光出郡錢榖給蕭何子孫在三里内者悉令侍祀
三年春二月圖二十八將于雲䑓冊曰剖符封侯或以
徳顯秋八月詔曰尚書璇璣鈐曰有帝漢出徳洽作樂
名予其改郊廟樂曰大予樂樂官曰大予樂官以應圖
䜟冬十月帝與皇太后幸南陽祠章陵周觀舊廬召見
陰鄧故人帝在于道所幸見吏勞賜省事畢歩行觀部
署不用輦車甲夜讀衆書乙更盡乃寐先五鼓起率常

如此
四年春二月詔曰朕親耕于藉田以祈農事
五年冬十月幸鄴趙王栩㑹鄴常山賜錢百萬
六年廬江太守獻寶鼎出王雒山納于太廟詔曰易鼎
足象三公豈非公卿奉職得理乎太常其以礿祭之日
陳鼎于廟以備噐用
八年冬十月上臨辟雍養三老五更禮畢上手書詔令
尚書僕射持節詔三公

九年詔為四姓小侯置學
十年夏閏四月行幸南陽祠章陵以日北至復祠于舊
宅禮畢召校官子弟作雅樂奏鹿鳴上自御塤篪和之
以娛嘉賓至南頓勞養三老官屬是時天下安平人無
徭役歳比登稔百姓殷富粟斛錢三十牛羊被野
十二年以益州徼外哀牢王率衆慕化地曠逺置永昌
郡
十三年春二月帝耕藉田禮畢賜觀者食有諸生前舉

手曰善哉文王之遇太公也帝書版曰生非太公予亦
非文王也
十四年帝作壽陵制令流水而已陵東北作廡長三丈
五步外為小厨財足祠祀帝自置石椁廣丈二尺長二
丈五尺
十五年春二月東廵狩癸亥帝耕于下邳三月幸孔子
宅祠孔子及七十二弟子親御講堂命太子諸王説經
幸東平王宫帝憐廣陵侯兄弟賜以服御之物又以皇

子輿馬悉賦予之
十七年春甘露仍降樹枝内附芝生前殿神雀五色翔
集京師正月當謁原陵是夜帝夢見先帝太后如平生
歡夢中喜覺因悲不能寐明旦帝令百官採甘露悉㑹
公卿表賀奉觴上夀太常丞上言陵樹葉有甘露帝率
百官上陵甘露積于樹取以薦受賜畢上從席前伏御
牀視太后鏡奩中物流涕敕易奩中脂澤妝具左右皆
泣莫能仰視

十八年秋八月帝崩于東宫前殿在位十八年時年四
十八諡曰孝明皇帝葬顯節陵十二月有司奏上尊號
曰顯宗廟與世宗廟同而祠祫祭于世祖之堂共進武
徳之舞如孝文皇帝袷祭高廟故事自帝即位遵奉建
武之政有加而無損初世祖閔傷前世權臣太盛外戚
預政上濁明主下危臣子漢家中興惟宣帝取法至于
建武朝無權臣外戚陰郭之家不過九卿親屬勢位不
能及許史王氏之半至永平后妃外家貴者裁家一人

備列將校尉在兵馬官充奉宿衞闔門而已無封侯預
朝政者自皇子之封皆減舊制嘗案輿地圖皇后在旁
言鉅鹿樂成廣平各數縣租榖百萬帝令滿二千萬止
諸小王皆當略與楚淮陽相比什減三四曰我子不當
與先帝子等又國逺而小于王善節約謙儉如此
　　肅宗孝章皇帝
孝章皇帝諱炟孝明皇帝第五子也永平三年年四歳
以皇子立為太子幼而聰達才敏多識世事動容進止

聖表有異壯而仁明謙恕温慈惠和寛裕廣博親愛九
族矜嚴方厲威而不猛既志于學始治尚書遂兼五經
周覽古今無所不觀由是明帝重之毎事諮焉以至孝
稱孜孜膝下永平十八年明帝崩帝即位
建初二年詔齊相止勿送冰紈方空縠吹綸絮
四年冬十一月詔諸王諸儒㑹白虎觀講五經同異
元和元年日南獻白雉白犀帝行幸敕御史司空道路
所過歴樹木方春日無得有所伐輅車可引避也

二年春二月帝東巡狩泰山至于岱宗柴望秩山川羣
神畢白鶴三十從西南來經祀壇上孔子後褒成侯等
咸來助祭大赦天下祀五帝于汶上明堂耕于定陶幸
魯祠東海恭王及孔子七十二弟子禮畢命儒者論難
還幸東平王宫涕泣沾襟五月詔曰乃者白烏神雀屢
臻降自京師是年鳯皇見肥城窳亭槐樹上三

足烏集沛國白鹿白兔九尾狐見
三年代郡高柳烏子生三足大如雞色赤頭上有角長
寸餘美陽得􁀙酒樽朱色青黄有古文
帝賜尚書劔各一手署姓名韓棱楚龍泉郅夀蜀漢文
陳寵濟南鍜成一室納兩刄其餘皆平劔者時論者以
為棱淵深有謀故得龍泉夀明逹有文章故得漢文劔
寵敦樸有善于内不見于外故得鍜成劔皆因名而表
意
明徳太后姊子夏夀等私呼虎賁張鳴與敖戲爭鬬帝
特詔曰爾虎賁將軍䝉國厚恩位在中臣宿衞禁門當
進人不避仇讐舉罰不避親戚今者反于殿中交通輕
薄虎賁䦨内所使至欲相殺于殿下避門内畏懦恣縱
姑不遂捕此皆生于不學之門所致也元和二年以來至章和元年凡三年鳯凰三十九見郡
國

章帝時鳯凰見百三十九麒麟五十二白虎二十九黄
龍三十四青龍黄
鵠鸞鳥神馬神雀九尾狐三足烏赤烏白兎白鹿白燕
白鵲甘露嘉爪秬秠明珠芝英華苹朱草連理實日月
不絶載于史官不可勝紀序曰書云孝乎惟孝友于兄弟聖之至要也朝乾夕惕
寅畏皇天帝王之上行也明徳慎罰湯文所務也密靜
天下容于小大高宗之極至也肅宗兼茲四徳以繼祖

考臣下百僚力誦聖徳紀述明詔不能辨章豈敢空言
増廣以累日月之光
　　穆宗孝和皇帝
孝和皇帝諱肇章帝之中子也母曰梁貴人早薨帝自
岐嶷至于總角孝順聰明寛和仁孝章帝由是深珍之
以為宜承天位年四歳以皇子立為太子初治尚書遂
兼覽書傳好古樂道無所不照章和二年春二月章帝
崩太子即位

永元元年詔有司京師離宫園池悉以假貧人
二年春二月壬午日食時史官不覺涿郡言之單于乞
降賜玉具劍羽葢車一駟中郎將持節衞䕶焉
三年詔曰高祖功臣蕭曹為首有傳世不絶之誼曹相
國後容城侯無嗣朕甚愍焉望長陵東門見二臣之墓
生既有節終不逺身誼臣受寵古今所同遣使者以中牢祠大鴻臚
悉求近親宜為嗣者須景風紹封以彰厥功

四年夏六月大將軍竇憲潛圖弑逆庚申幸北宫詔收
捕憲黨皆下獄使謁者收憲大將軍印綬遣憲及弟篤
景就國到皆自殺
五年春正月宗祀五帝于明堂遂登靈䑓望雲物大赦
天下自京師離宫果園上林廣成囿悉以假貧人恣得
捕不收其税六月郡國大雨雹大如鴈子
六年秋七月京師旱幸洛陽寺録囚徒舉冤獄未還宫
而澍雨

九年冬十月改殯梁皇后于承光宫儀比敬園初后𦵏
有闕竇后崩後乃議改葬
十年夏五月京師大雨南山水流出至東郊壞民廬舍
十一年帝召諸儒魯丕與侍中賈逵尚書令黄香等相
難丕善對事罷朝特賜履襪
十二年象林蠻夷攻燔官寺秭歸山高四百餘丈崩填
谿水壓殺百餘人冬十一月癸酉夜白氣長三丈起國
東北指軍市是月西域䝉奇疏勒二國歸義

十三年春正月上日帝以五經義異書傳意殊親幸東
觀覽書林閲篇籍
元興元年夏五月右扶風雍地裂冬十二月帝崩于章
徳前殿在位十七年時年二十七𦵏順陵廟曰穆宗
朝無寵族政如砥矢惠澤沾濡鴻恩茂悦外憂庻績内
勤經藝自左右近臣皆誦詩書徳教在寛仁恕並洽是
以黎元寧康萬國協和符瑞八十餘品帝讓而不宣故
靡得而紀

　　孝殤皇帝
孝殤皇帝諱隆和帝之少子也和帝皇子數十生者輒
夭故殤帝養于民元興元年冬十二月和帝崩是日倉
卒帝生百餘日乃立以為皇太子其夜即位尊皇后鄧
氏為皇太后帝在襁褓太后臨朝詔省荏弱平簟
延平元年八月帝崩于崇徳前殿年二歳𦵏康陵
孝殤襁褓承統寢疾不豫天命早崩國祚中絶社稷無
主天下嗸然頼皇太后孔子稱有婦人焉信哉

　東觀漢記卷二

欽定四庫全書
　　東觀漢記卷三
　　帝紀三
　　　恭宗孝安皇帝
孝安皇帝諱祜清河孝王第二子也少聰明敏達慈仁
惠和寛裕博愛好樂施予自在邸第數有神光赤蛇嘉
應照曜于室内又有赤蛇盤紆殿屋牀笫之間孝王常
異之年十歳善史書喜經籍和帝甚喜重焉號曰諸生

數燕見省中特加賞賜下及玩弄之物諸王子莫得與
比殤帝即位鄧后臨朝以帝幼小詔畱于清河邸欲為
儲副殤帝崩以王青盖車迎齋于殿中拜為長安侯乃
即帝位謙讓恪懃孜孜經學篤志供養委政長樂宫
永初元年徼外羌龍橋等六種慕義降附永昌獻象牙
熊子新城山泉水大出突壞人田水深三丈冬十一月
帝始講尚書耽于典藝
二年春正月帝加元服夏六月雨雹大如芋魁雞子風

拔樹發屋秋閏七月徼外羌薄申等八種舉衆降
三年鴈門烏桓及鮮卑叛五原郡兵敗于高梁谷四年新野君薨贈以𤣥玉赤紱賻錢三千萬布三萬匹
五年漢陽人杜琦反自稱安漢將軍漢陽故吏杜習手
刺殺之
六年春正月甲寅皇太后率大臣命婦謁宗廟
七年郡國蝗飛過調濵水縣彭城廣陽廬江九江穀九

十萬斛送敖倉
元初元年日南地坼長一百八十二里廣五十六里
二年春正月青衣蠻夷堂律等歸義冬十月安定太守
杜恢與司馬鈞并威擊羌恢乘勝深入至北地靈州丁
奚城為羌所害鈞擁兵不救收下獄蠻田山高少等攻
城殺長吏州郡募五里蠻夷六亭兵追擊山等皆降十
二月賜五里六亭渠率金帛各有差
四年春二月武庫火燒兵物百二十五種直千萬以上

冬十二月䖍人種羌大豪恬狼等詣度遼將軍降
延光二年九眞言嘉禾生禾百五十六本七百六十八
穗
三年鳯凰集濟南臺丞霍穆舍樹上賜帛各有差衞縣
木連理定陵縣木連理潁川上言麒麟白鹿見黄龍見
歴城又見諸縣
四年春三月幸宛還帝崩于葉帝在位十九年時年三
十二御車所止飲食百官鼓漏起居車騎鹵簿如故及

還宫皇后與兄顯中常侍江京樊豐等共為詐不容令
羣臣知帝道崩欲偽道得病遣司徒等分詣郊廟社稷
告天請命誣罔靈祗以亡為存其夕發䘮羣僚百姓如
喪考妣塞外蠻夷致祭涕泣葬恭陵
　　敬宗孝順皇帝
孝順皇帝諱保孝安皇帝長子也母早薨追諡恭愍皇
后帝幼有簡厚之質體有敦慤之性寛仁温惠始入小
學誦孝經章句和熹皇后甚嘉之以為宜奉大統年六

歳永寧元年為皇太子受業尚書兼資敏達初乳毋王
男㕑監邴吉為大長秋江京中常侍樊豐等所譖愬殺
之太子數為歎息京等懼有後害遂共搆陷太子太子
坐廢為濟陰王明年三月安帝崩北鄉侯即
尊位王廢黜不得上殿臨棺而悲哀泣血不下餐粥北
鄉侯薨車騎將軍閻顯等議前不用濟陰王今用怨入
白閻太后復徵立諸王子閉宫門屯兵自守中黄門孫
程等十九人共討賊臣江京等以迎濟陰王于徳陽殿

西鍾下即皇帝位司空劉授以阿附惡逆辟召非其人
䇿免
永建元年太傅馮石太尉劉熹以阿黨權貴李郈以人
多疾疫免
三年太傅桓焉以無清介辟召䇿罷
四年漢陽率善都尉蒲密因桂陽太守文礱獻大明珠
詔曰海内頗有災異而礱不惟竭忠而逺獻明珠以求
媚令封珠還蒲密太尉劉光司空張皓以陰陽不和乆

託病䇿罷司徒許敬為陵轢使官䇿罷二千石禄終身
六年葉調國王遣使師㑹詣闕貢獻以師㑹為漢歸義
葉調邑君賜其君紫綬及揮國王雍由亦賜金印紫綬
陽嘉元年望都蒲陰狼殺子女九十七人為不祠北嶽
所致詔曰政失厥中狼災為應至乃踐食孤幼博訪其
故山嶽尊靈國所望秩而比不奉祠淫刑放濫害加孕
婦也
二年汝南童子謝㢘河南童子趙建年十三各通一經

以太學初繕召而至皆除郎中疏勒國王盤遣使文時
詣闕獻師子封牛
四年太尉施延以選舉貪汙䇿罷零陵言日食京師不
覺詔曰朕以不徳謫見于天
永和六年冬十二月詔故將軍馬賢前伐西夷克敵深
入父子三人同命其以漢中南鄭之武陽亭封賢孫承
先為武陽亭侯食租税
漢安元年以逺近獻馬衆多園廐充滿始置承華廐令

秩六百石其九十家不自存詔賜錢廩榖秋八月遣侍
中杜喬光禄大夫周舉等八人分行州郡頒宣風化舉
實臧否
二年詔禁民無得酤賣酒麴
建康元年秋八月帝崩于玉堂前殿在位十九年時年
三十遺詔無起寢廟衣以故服珠玉玩好皆不得下務
為節約葬憲陵有司奏言孝順皇帝宏秉聖哲龍興統

業稽乾則古欽奉鴻烈寛裕晏晏宣恩以極躬自菲薄
以崇𤣥黙遺詔貽約顧念萬國衣無製新玩好不餙塋
陵損狹不起寢廟遵履前制敬敕慎終有始有卒孝經
曰愛敬盡于事親而徳敎加于百姓詩云敬慎威儀惟
民之則臣請上尊號曰敬宗廟天子世世獻奉藏主袷
祭進武徳之舞如祖宗故事露布奏可
　　孝沖皇帝
孝沖皇帝諱炳順帝之少子也年三歳是時皇太子數

不幸國副未定有司上言宜建聖嗣建康元年夏四月
立為太子順帝崩太子即帝位尊皇后梁氏為皇太后
帝幼弱太后臨朝
永嘉元年春正月帝崩于玉堂前殿在位一年葬懷陵
　　孝質皇帝
孝質皇帝諱纘章帝𤣥孫千乘貞王之曽孫樂安王孫
渤海王子也年八歳茂質純淑好學尊師有聞于郡國
孝沖帝崩徵封建平侯即皇帝位九江賊馬勉敗死傳

勉頭及所帶玉印鹿皮冠黄衣詣雒陽詔懸夏城門外
章示百姓
本初元年夏閏六月帝崩于玉堂前殿在位一年時方
九歳葬靜陵
　　威宗孝桓皇帝
孝桓皇帝諱志章帝曾孫河間孝王孫蠡吾侯翼之長
子也母曰匽夫人年十四襲爵始入有殊于人梁太后
欲以女弟妃之本初三年四月徵詣雒陽既至未及成

禮會質帝崩無嗣太后密使瞻察威儀才明任奉宗廟
遂與兄冀定䇿于禁中迎帝即位時年十五太后猶臨
朝御郤非殿改元建和
建和元年芝生中黄
永興二年光禄勲府吏舍夜壁下忽有氣掘之得玉玦
各有鉤長七寸三分玦周五寸四分身中皆有雕鏤詔
司𨽻蝗水為災五榖不登令所傷郡國皆種蕪菁以助
民食

延熹元年初置鴻徳苑
二年大將軍梁冀輔政縱横為亂帝與中常侍單超等
五人共謀誅之于是封超等為五侯暴恣日甚毒流天
下司徒韓縯司空孫朗並坐不衛宫止長夀亭減罪一
等以爵贖之初置秘書監掌典圖書古今文字合異同
三年白馬令李雲坐直諫誅
四年京師雨雹大如雞子
五年長沙賊攻没蒼梧取銅虎符太守甘定刺史侯輔

各奔出城賊乘刺史車屯據臨湘居太守舍賊萬人以
上屯益陽殺長吏以京師水旱疫病帑藏空虛虎賁羽
林不任事者住寺減半奉
七年冬十月上幸雲夢至新野公主夀張敬侯廟詔曰
存善繼絶實藉徳貞武騎都尉樊演高祖父重以光武
皇帝元舅扶助中興追封夀張侯諡曰敬祖父茂封冠
軍平望鄉侯五國並建其二絶者祠之
八年妖賊盖登稱大皇帝有壁二十珪五鐵卷十一後
伏誅
九年戴異鉏田得金印到廣陵以與龍尚名臣少府李
膺等並為閹人所譖下獄死永康元年西河言白兎見帝好音樂善琴笙立黄老祠
北宫濯龍中以文罽為壇餙淳金銀器彩色眩耀祠用
三牲大官餙珍饌作倡樂以求福祥也在位二十一年

崩年三十六
　　孝靈皇帝
建寧元年帝到夏門外萬夀亭羣臣謁見二年故太僕杜密故長樂少府李膺各為鈎黨尚書白
下本州考治時上年十三問諸常侍曰何鈎黨諸常侍
對曰鈎黨人即黨人也即可其奏
熹平元年會稽許昭聚衆自稱大將軍立父生為越王

攻破郡縣
二年陳行相師遷奏沛相魏愔前為陳相與陳王寵交
通
四年使中郎將堂谿典請雨因上言復崇高山為嵩高
山
光和元年有白衣人入徳陽殿門言梁伯夏敎我上殿
與中黄門桓賢語因忽不見有黒氣墮所御溫明殿庭
中如車盖隆起奮迅五色有頭體長十餘丈形貌似龍

四年初置騄驥廐丞領受郡國調馬郡國上芝英
五年帝起四百尺觀于阿亭道
中平二年造萬金堂于西園
三年又造南宫玉堂築廣成苑鑄黄鐘二千斛懸于嘉
徳端門内

　東觀漢記卷三

欽定四庫全書
　東觀漢記卷四
　　年表　　百官表
太尉掌邦冊皇太子捧上其璽綬
司空唐虞之官也金印紫綬
竇憲作大將軍置長史司馬員吏官屬位㳄太傅大將軍出征置中䕶軍一人其將軍不

常置比公者又有
驃騎將軍建
武二十年復置驃騎將軍位次公有長史一人度遼將軍司馬二
人章帝又置祝令丞延光元年省大鴻臚漢舊官建武元年復置屬官有丞一人大行丞一人
大行丞有治禮員四十七人主齋祠儐贊九賓之禮又有公室主稠中都官斗
食以下功次相補鴻臚三十六人其陳寵左雄朱寵龐
參施延並遷公
其主薨無子置傅一人守其家桓帝延熹元年三月己酉置鴻徳苑置令秩六百石
州牧刺史漢舊官建武元年復置牧十八年改為刺史
督二千石交趾刺史持節其紹封削絀者中尉内史官屬亦以率减印綬漢制公侯紫綬九卿青綬建武元年復設諸侯王
金璽綟綬公侯金印紫綬九卿執金吾河南尹秩皆中

二千石大長秋將作大匠度遼諸將軍郡太守國傅相
皆秩二千石校尉中郎將諸郡都尉諸國行相中尉内
史中䕶軍司直秩皆比二千石以上皆銀印青綬中外官尚書
令御史中丞治書侍御史公將
軍長史中二千石丞正平諸
司馬中官王家僕雒陽令秩皆千石尚書中謁者字人黄門冗從四

僕射諸都監中外諸都官令都候司農部丞郡國長史丞候司馬千人秩皆六百石家令侍僕秩皆
六百石雒陽市長秩四百石主家長秩皆四百石以上
皆銅印黒綬諸署長楫櫂丞秩三百石諸秩千石者其
丞尉皆秩四百石秩六百石者丞尉秩三百石四百石
者其丞尉秩二百石縣國丞尉亦如之縣國三百石長

丞尉亦二百石明堂靈臺丞諸陵校長秩二百石丞尉
校長以上皆銅印黄綬縣國守宫令相或千石或六百
石長相或四百石或三百石長相皆以銅印黄綬而有
秩者侍中中常侍光禄大夫秩皆二千石大中大夫秩皆比二千
石諌議大夫侍御史博士皆六百石議郎中謁者秩皆
比六百石
小黄門黄門侍郎中黄門秩皆比四百石郎中秩皆比三百石太子
舍人秩二百石　　諸王表
　　王子侯表

　　功臣表
　　恩澤侯表
　東觀漢記卷四

欽定四庫全書
　東觀漢記卷五
　　志　　　　地理志
蕭何墓在長陵東司馬門道北百步霍光墓
在茂陵東司馬門道南四里蛇邱有芳陘山
東緡縣名屬山陽郡西海有勝山秦時改為太末有龍邱山在東有九石特秀色丹逺望如蓮華萇
之隠處有一巖穴如牕牖中有石牀可寢處建安二十年復置漢寧郡分漢中之安陽西城又分錫上庸為上庸郡

置都尉安帝即位之年分髙顯候城遼陽屬𤣥蒐九真俗燒草種田永興元年鄉三千六百八十一亭萬二千四百四十三
　　律厯志
凡律所革以變律吕相生至六十

　　禮志
漢承秦滅學庶事草創明堂辟雍闕而未舉武帝封禪
始立明堂于泰山猶不于
京師元始中王莽輔政乃起明堂辟雍
　　樂志
漢樂四品一曰大予樂典郊廟上陵殿諸食舉之樂郊
樂易所謂先王以作樂崇徳殷薦上帝周官若樂六變
則天神皆降可得而禮也宗廟樂虞書所謂琴瑟以詠

祖考來假詩云肅雍和鳴先祖是聽食舉樂王制謂天
子食舉以樂周官王大食則命奏鐘鼓二曰周頌雅樂
典辟雍饗射六宗社稷之樂辟雍饗射孝經所謂移風
易俗莫善于樂禮記曰揖讓而治天下者禮樂之謂也
社稷所謂琴瑟擊鼓以御田祖者也禮記曰夫樂施于
金石越于聲音用乎宗廟社稷繫乎山川鬼神此之謂
也三曰黄門鼓吹天子所以宴樂羣臣詩所謂坎坎鼓
我蹲蹲舞我者也其短簫鐃歌軍樂也其傳曰黄帝岐

伯所作以建威揚徳風勸士也葢周官所謂王大獻則
令凱樂軍大獻則令凱歌也孝章皇帝親著歌詩四章
列在食舉又制雲臺十二門詩各以其月祀而奏之熹
平四年正月中出雲臺十二門新詩下大予樂官習誦
彼聲與舊詩並行者皆當撰録以成樂志國家離亂大
厦未安黄門舊有鼓吹今宜罷去
　　郊祀志
建武三十年太尉趙憙上言曰自古帝王毎世之隆未

嘗不封禪陛下聖徳洋溢順天行誅廢亂中興作民父
母修復宗廟救萬姓命黎庶賴福海内清平功成治定
羣司禮官咸以為宜登封告成為民報徳百王所同當
仁不讓宜登封岱宗正三雍之禮以明靈契望秩羣神
以承天心三十二年羣臣奏言登封告成為民報徳

百王所同陛下輒拒絶不許臣下不敢頌功述徳業謹
按河雒讖書赤漢九世當巡封泰山凡三十六事傳奏
左帷陛下遂以仲月令辰遵岱嶽之正禮奉圖雒之明
文以和靈瑞以為兆民上曰至泰山乃復議國家徳薄
災異仍至圖讖葢如此上東巡狩至泰山有司復奏河雒圖記表
章赤漢九世尤著明者前後凡三十六事與博士充等

議以為殷統未絶黎庶繼命高宗久勞猶為中興武王
因父受命之列據三代郊天因孔子甚美其
功後世謂之聖王漢統中絶王莽盜位一民莫非其臣
尺土靡不其有宗廟不祀十有八年陛下無十室之資
奮振于匹夫除殘去賊興復祖宗集就天下海内治平
夷狄慕義功徳盛于髙宗宣王宜封禪為百姓祈福請
親定刻石紀號文太常奏儀制詔曰在昔小白欲封夷
吾難之季氏欲旅仲尼非焉葢齊諸侯季氏大夫皆無

事于泰山今予末小子巡祭封禪徳薄而任重一則以
喜一則以懼喜于得承鴻業帝堯善及子孫之餘賞葢
應圖籙當得是懼于過差執徳不𢎞信道不篤為議者
所誘進後世知吾罪深矣封禪其玉
牒文秘天子事也明帝宗祀五帝于明堂光武皇帝配之
孝成時匡衡奏立北郊復祠六宗至建武都雒陽制郊
祀六宗廢不血食大臣上疏謂宜復舊上從公卿議由
是遂祭六宗
章帝元和二年詔曰經稱秩元祀咸秩無文祭法功施
于民則祀之以死勤事則祀之以勞定國則祀之能禦
大災則祀之以日月星辰民所瞻仰也山林川谷邱陵
民所取財用也非此族也不在祀典傳曰聖王先成民
而後致力于神又曰山川之神則水旱癘疫之災于是
乎禜之日月星辰之神則雪霜風雨之不時于是乎禜
之孝文十二年令曰比年五穀不登欲有以増諸神之
祀王制曰山川神祇有不舉者為不敬今恐山川百神

應典祀者尚未盡秩其議増修羣祀宜享祀者以祈豐
年以致嘉福以蕃兆民詩不云乎懷柔百神及河喬嶽
有年報功不私幸望豈嫌同辭其義一焉永平三年八月丁卯公卿奏議世祖廟登歌八佾舞功
名東平王蒼議以為漢制舊典宗廟各奏其樂
不皆相襲以明功徳秦為無道殘賊百姓高皇帝受命
誅暴元元各得其所萬國咸熈作武徳之舞孝文皇帝

躬行節儉除誹謗去肉刑澤施四海孝景皇帝制昭徳
之舞孝武皇帝功徳茂盛威震海外開地置郡傳之無
窮孝宣皇帝制盛徳之舞光武皇帝受命中興撥亂反
正武暢方外震服百蠻戎狄奉貢宇内治平登封告成
脩建三雍肅穆典祀功徳巍巍比隆前代以兵平亂武
功盛大歌所以詠徳舞所以象功世祖廟樂名宜曰大
武之舞元命包曰縁天地之所雜樂為之文典文王之
時民樂其興師征伐而詩人稱其武功樞機鈐曰有帝

漢出徳洽作樂各與虞韶禹夏湯濩周武無異不宜以
名舞叶圖徵曰大樂必易詩傳曰頌言成也一章成篇
宜列徳故登歌清廟一章也漢書曰百官頌所登御者
一章十四句依書文始五行武徳昭徳盛徳修之舞節
損益前後之宜六十四節為武曲副八佾之數十月烝
祭始御用其文始五行之舞如故勿進武徳舞歌詩曰
於穆世廟肅雍顯清俊乂翼翼秉文之成越序上帝駿
奔來寧建立三雍封禪泰山章明圖讖放唐之文休矣

惟徳罔射協同本支百世永保厥功詔書曰驃騎將軍
議可進武徳之舞如故章帝初即位賜東平憲王蒼書曰朕夙夜伏思念先帝
躬履九徳對于八政勞謙克己終始之度比放三宗誠
有其美今迫遺詔誡不起寢廟臣子悲結僉以為雖于
更衣猶宜有所宗之號以克配功徳宗廟至重朕幼無

知寤寐憂懼先帝每有著述典義之事未嘗不延問王
以定厥中願王悉明處乃敢安之公卿議駁今皆并送
及有可以持危扶顛宜勿隠思有所承公無困我太尉
憙等奏禮祖有功宗有徳孝明皇帝功徳茂盛宜上尊
號曰顯宗四時祫食于世祖廟如孝文皇帝在高廟之
禮奏武徳文始五行之舞蒼上言昔者孝文廟樂曰昭
徳之舞孝武廟樂曰盛徳之舞今皆祫食于高廟昭徳
盛徳之舞不進與高廟同樂今孝明皇帝主在世祖廟

當同樂盛徳之樂無所施如自立廟當作舞樂者不當
與世祖廟盛徳之舞同名即不改作舞樂當進武徳之舞臣愚
戇鄙陋廟堂之論誠非所當聞所宜言陛下體純徳之
妙奮至謙之意猥歸美于載列之臣故不敢隠蔽愚情
披露腹心誠知愚鄙之言不可以向仰四門賓于之議
伏惟陛下以至徳當成康之隆天下乂安刑措之時也
陛下盛歌元首之徳股肱貞良庶事寧康臣欽仰聖化

嘉羡盛徳危顛之備非所宜稱上復報曰有司奏上尊
號曰顯宗藏主更衣不敢違詔祫食世祖廟樂皆如王
議以正月十八日始祠仰見榱桷俯視几筵眇眇小子
哀懼戰慄無所奉承愛而勞之所望于王也建初四年八月上以公卿所奏明徳皇后在世祖廟坐
位駁議示東平憲王蒼蒼上言文武宣元祫食高廟皆

以后配先帝所制典法設張大雅曰昭兹來許繩其祖
武又曰不愆不忘率由舊章明徳皇后宜配孝明皇帝
永初六年皇太后入宗廟于世祖廟與皇帝交獻薦如
光烈皇后故事　　車服志
天子行有罼䍐

永平二年正月公卿議舉南北郊東平王蒼議曰孔子
曰行夏之時乗殷之輅服周之冕為漢制法高皇帝始
受命創業制長冠以入宗廟光武受命中興建明堂立
辟雍陛下以聖明奉遵以禮服龍袞祭五帝禮缺樂崩
久無祭天地冕服之制案尊事神祗潔齋盛服敬之至
也日月星辰山龍華藻天王袞冕十有二旒以則天數
旂有龍章日月以備其文今祭明堂宗廟圓以法天方
以則地服以華文象其物宜以降神明肅雝備思博其

類也天地之祀冕冠裳衣宜如明堂之制武冠俗謂之大冠貴人相國緑綬三采緑紫白純緑圭公
卿將軍紫綬二采紫白純紫圭公主封君同九卿中二
千石青綬三采青白紅純青圭千石六百石黒綬二采
青紺純青圭四百三百二百石黄綬

純黄圭一采百石青紺綬一采宛轉繆織
孝明帝作蠙珠之佩以郊祀天地　　朝㑹志
　　天文志
　東觀漢記卷五

欽定四庫全書
　東觀漢記卷六
　　列傳一　　光烈隂皇后
有隂子公者生子方方生幼公公生君孟名睦即后之
父也初光武適新野聞隂后美心悦之後至長安見執
金吾車騎甚盛因歎曰仕宦當作執金吾娶妻當得隂
麗華更始元年遂納后于宛上即位立為貴人上以后

性賢仁宜母天下欲授以尊位后輒退讓自陳不足以
當大位　　明徳馬皇后
明徳皇后嘗久病至卜者家為卦問咎祟所在卜者卦
定釋蓍仰天歎問之卜者乃曰此女雖年少後必將貴
遂為帝妃不可言也后長七尺二寸青白色方口美髪
為四起大髻但以髪成尚有餘繞髻三匝眉不施黛獨
左眉角小缺補之如粟常稱疾而終身得意永平三年

有司奏立長秋宫以率八妾上未有所言皇太后曰馬
貴人徳冠後宫遂登至尊先是數日夢有小飛蟲萬數
隨著身入皮膚中復飛去既處椒房大官上食重加幕
覆輒撤去不喜出入遊觀希嘗臨御牕望袍極麤疏諸
主朝望見反以為綺后曰此繒染色好故直用之后嘗
有不安時在敬法殿東廂上令太夫人及兄弟得入見
后志在克已輔上不以私家干朝廷兄為虎賁中郎將
為黄門郎訖永平世不遷時上欲封諸舅外

間白太后太后曰吾自念親屬皆無柱石之功俗語曰
時無赭澆黄土因詔曰吾萬乗之主身衣大練縑裙食
不求所甘左右旁人皆無薫香之飾前過濯龍門見外
家問起居車如流水馬如游龍亦不譴怒但絶嵗用冀
以黙止讙耳及上欲封諸舅太后輒斷絶曰
吾計之熟矣勿有疑也至孝之行安親為上今遭變異
穀價數倍憂惶晝夜不安坐卧而欲封爵違逆慈母之
拳拳吾素剛急有胸中氣不可不順穰嵗之後惟子之

志吾但當含飴弄孫不能復知政事太后素謹慎小感
慨輒自責如平生事舅姑時新平主家御者失火及北
閣後殿深以自過起居不欣至正月當上原陵言我守
備不精慙見原陵不上太后置蠶室織室于濯龍中數
往來觀視以為娛樂廣平鉅鹿樂成王在邸入朝問起
居上望見車騎鞍勒皆純黒無金銀采飾馬不踰六尺
于是白太后即賜錢各五百萬太后詔書流布咸稱至
徳莫敢犯禁

　　敬隠宋皇后
敬隠宋后以王莽末年生
遭世倉卒其母不舉棄之南山下時天寒冬十一月再
宿不死外家出過于道南聞有兒啼聲憐之因往就視
有飛鳥紆翼覆之沙石滿其口鼻能喘心怪偉之以有
神靈遂取而持歸養長至年十三嵗乃以歸宋氏時竇皇后内寵方盛以貴

人名族節操髙妙心内害之欲為萬世長計隂設方畧
讒毁貴人由是母子見疏數月誣奏貴人使婢為蠱道
祝詛七年遂被譖暴卒
　　孝和隂皇后
孝和隂皇后聰慧敏達有才能善史書永元二年選入
掖庭為貴人託以先后近屬故有寵
　　和熹鄧皇后
后年五嵗太夫人為剪髪夫人年髙目冥并中后額雖

痛忍不言一額盡傷左右怪而問之后言夫人哀我為
斷髪難傷老人意故忍之耳六嵗諸兄持后髪后曰身
體髪膚受之父母不敢毁傷孝之始也奈何弄人髪乎
七嵗讀論語志在書傳母常非之曰當習女工今不是
務寧當學博士耶后重違母意晝則縫紉夜私買脂燭
讀經傳宗族外内皆號曰諸生嘗夢捫天體蕩蕩正青
滑有若鍾乳后仰噏之以訊占夢言堯夢攀天而上湯
夢及天䑛之此皆聖王之夢吉不可言
后遜位手書謝表深陳徳薄不足以奉宗廟
充小君之位太后賜馮貴人步搖一具時新遭大憂法禁未設宫中亡
大珠一篋主名不立念欲考問必有不辜太后乃親自
臨見宫人一一問閲察其顔色開示恩信宫人盗者即
時首服不加鞭箠不敢隠情宫人驚咸稱神明太后臨
朝萬國貢獻悉令禁絶嵗時但貢紙墨而已上林鷹犬

悉斥放之永初二年三月京師
旱至五月朔太后幸洛陽寺省庶獄舉寃囚杜令不殺
人自誣被掠羸困便輿見畏吏不敢自理吏將去微疾
舉頸若欲有言太后察視覺之即呼還問狀遂得申理
即時收令下獄抵罪尹左遷行未還宫澍雨大降太后
雅性不好淫祀嘗不安左右憂惶至令禱祠願以身代
牲太后聞之甚怒即敕令禁止以為何故乃有此不祥
之言左右咸流涕嘆息曰太后臨大病不自顧而念兆

民後病遂瘳豈非天地之應歟太后自遭大憂及新野
君仍喪諸兄常悲傷思慕羸瘦骨立不能自勝　　順烈梁皇后
永建三年春三月丙申選入掖庭相工茅通見之矍然驚駭郤再拜賀曰此謂日角偃月相
之極貴臣所未嘗見也太史卜之兆得壽房又筮之得
坤之比順帝陽嘉元年立為皇后是時自冬至春不雨

立后之日嘉澍沾渥
　　竇貴人
竇章女年十二能屬文以才貌選掖庭有寵與梁皇后
並為貴人早卒帝追思之詔史官樹碑頌徳帝自為之
詞　　孝崇匽皇后
申貴人生孝穆皇趙夫人生孝崇皇匽夫人生桓帝

帝既立追諡趙夫人為穆皇后匽夫人為博園貴人和
平元年桓帝詔曰博園匽貴人履高明之懿徳資淑美
之嘉會與天合靈篤生朕躬欲報之徳詩所感歎今以
貴人為孝崇皇后
　　孝桓鄧皇后
孝桓帝鄧后字猛父香早死母宣改嫁為
掖庭民梁紀妻紀者襄成縣君孫壽之舅也壽引進令
入掖庭得寵為貴人故冒姓為梁氏

　東觀漢記卷六

欽定四庫全書
　東觀漢記卷七
　　列傳二　　齊武王縯
縯字伯升伯升進圍
宛莽素震其名大懼使畫伯升像于埻旦起射之平陵
後部攻新野不下宰潘臨登城言曰得司徒劉公一言
願先下及伯升軍至即開門降伯升作攻城鬬車上曰

地車不可用誰當獨居此上者伯升曰此兵法也上曰
兵法但有所圖畫者實不可用伯升遂作之後有司馬
犯軍令當斬坐鬭車上更始遂共謀誅伯升乃大會
諸將以成其計更始取伯升寶劍視之繡衣御史申屠
建隨獻玉玦更始竟不能發伯升部將宗人劉稷數䧟
陣潰圍勇冠三軍聞更始立怒曰本起兵圖大事者伯
升兄弟更始何為者更始聞而心忌之以稷為抗威將

軍稷不肯拜更始乃收稷將誅之伯升固争并執伯升
即日害之有二子建武二年立長子章為太原王興為
魯王十一年徙章為齊王十五年追諡伯升為齊武王
章少孤光武感伯升功業不就撫育恩養甚篤以其少
貴欲令親吏事故試守平隂令
　　北海靖王興
興遷𢎞農太守縣吏張
申有伏罪興收申案論郡中震慄時年旱分遣文學循

行屬縣理寃獄宥小過應時甘雨澍降每朝廷有異政
京師雨澤秋稼好醜輒驛馬下問興其見親重如此
　　北海敬王睦
北海敬王睦顯宗之在東宫尤見幸而睦謙恭好
士名儒宿徳莫不造門永平中法憲頗峻睦乃謝絶賓
客放心音樂嵗終遣中大夫奉璧朝賀召而謂曰朝廷
設問寡人大夫將何辭以對使者曰大王忠孝慈仁敬

賢樂士臣雖螻蟻敢不以實睦曰吁子危我哉是吾幼
時狂憃之行也大夫其對以孤襲爵以來
志意衰惰聲色是娛犬馬是好使者受命而行睦善草
書臨病明帝驛馬令作草書尺牘十首焉
　　趙孝王良
光武初起兵良搏手大呼曰我欲詣納言嚴將軍叱上
起去出閤令人視之還白方坐啗脯良復讙呼上言不
可讙露明旦欲去前白良曰欲竟何時詣嚴將軍所良

意下曰我為詐汝耳當復何苦乎裔孫乾嗣位私出國到魏郡鄴易陽止
宿亭令奴金盜取亭席金與亭佐孟常争言以刃傷常
部吏追逐乾藏逃金絞殺之懸其尸道邊樹相國舉奏
詔書削中邱縣
　　宏
宏字孺孫先起義兵卒
　　梁

梁字季少病筋攣卒
　　城陽恭王祉
城陽恭王初名終後改為祉父敞敞
曽祖節侯買以長沙定王子封于零道之舂陵為侯敞
父仁嗣侯以舂陵地勢下
濕有山林毒氣難以久處于時見户四百七十六上書
求減邑内徙留子男昌守墳墓元帝許之初元四年徙
南陽之白水鄉猶以舂陵為國名仁卒敞謙儉好義推

父時金寶財産與昆弟荆州刺史上其義行拜廬江都
尉嵗餘遭旱行縣人持枯稻自言稻皆枯吏强責租敞
應曰太守事也載枯稻至太守所酒數行以語太守太
守曰無有敞以枯稻示之太守曰都尉事也敞怒叱太
守曰䑕子何敢爾刺史舉奏莽徴到長安免就國敞為
嫡子終娶翟宣子女習為妻宣使嫡子姬送女
入門二十餘日宣弟義起兵攻莽祉以建武二年三月
見光武于懷宫
　　東海恭王彊東海恭王彊光武皇帝長子也母郭氏建武二年六月
立為皇太子十七年十月郭后廢為中山太后自郭后
廢彊不自安因左右陳誠願備藩輔十九年六月彊廢
為東海王二十八年十月就國王兼食東海魯國二郡
二十九縣租入倍諸王賞賜恩寵絶於倫比置虎賁髦
頭宫殿設鐘簴之懸擬于乗輿彊性明達恭謹臨之國
數上書讓還東海十九縣又因皇太子固辭上不許以

彊章宣示公卿大夫甚嘉歎之彊薨明帝發魯相所上
檄下牀伏地舉聲盡哀至長樂宫白太后因出幸津門
亭發喪追念彊雅性恭儉不欲令厚葬以違其意詔中
常侍杜岑東海傅相曰王恭遜好禮以徳自終勅官屬
遣送務行約省茅車瓦器以成王志王孫頃王肅性謙
儉永初中以西羌未平上錢二千萬元初中上縑萬匹
以助國費
　　沛獻王輔

沛獻王輔善京氏易永平五年秋京師少雨上御雲臺
召尚席取卦具自為卦以周易卦林卜之其繇曰蟻封
穴户大雨將集明日大雨上即以詔書問輔曰道豈有
是耶輔上書曰案易卦震之蹇蟻封穴户大雨將集蹇
艮下坎上艮為山坎為水山出雲為雨蟻穴居而知雨
將雲雨蟻封穴故以蟻為興文詔報曰善哉王次序之
沛王楚王來朝就國明帝告諸王傅相王之子年五嵗
以上皆命帶列侯綬復送綬十九枚為諸子在道欲急

帶之也王性好經書論集經傳圖䜟作五經通論奉藩
以至没身遵履法度未嘗犯禁稱為賢王　　楚王英
楚王英奉送黄
縑三十五匹白紈五匹入贖楚相以聞詔書還入贖縑
紈以助伊蒲塞桑門之盛饌
　　濟南安王康
濟南安王康多殖財貨大修
宫室起内第奴婢至千四百人廐馬千二百匹私田八
百頃奢侈恣欲游觀無節
　　東平憲王蒼
東平王蒼少好經書雅有智
慧少有孝友之質寛仁𢎞雅明帝即位詔曰東平王蒼
寛博有謀可以託六尺之孤臨大節而不可奪其以蒼

為驃騎將軍位在三公上是時四方無虞蒼以天下化
平宜修禮樂乃與公卿共議定南北郊冠冕車服制度
及祖廟登歌八佾舞數蒼以親輔政盡心王室每有議
事上未嘗不見從名稱日重蒼開東閤延英雄上書表
薦賢士左馮翊桓虞等虚已禮下與參政事上愛重蒼
嘗問蒼曰在家何業最樂蒼對曰為善最樂上嗟歎之
蒼與諸王朝京師月餘還上臨送歸宫悽然懷思乃遣
使手詔諸國曰辭别之後獨坐不樂因就車歸伏軾而

吟瞻望永懷實勞我心誦及采菽以増歎息詔問東平
王處家何等最樂王對曰為善最樂其言甚大副其要
腹蒼體大美鬚眉要帶八尺二寸上以所自作光武皇
帝本紀示蒼蒼因上世祖受命中興頌上甚善之以問
校書郎此與誰等皆言類揚雄相如前世史岑之比章
帝建初三年賜蒼書曰嵗月驚邁山陵浸逺孤心慘愴
饗衞士于南宫因過按行閲視皇太后舊時衣物惟王
孝友之徳今以光烈皇后假髻帛巾各一衣一篋遺王

可時瞻視以慰凱風寒泉之思今魯國孔氏尚有仲尼
車輿冠履明徳盛者光靈逺也聞武帝歌天馬沾赤汗
今親見其然血從前髆上小孔中出四年蒼上疏願朝上以王觸寒涉道使中謁者
賜乗輿貂裘蒼到洛陽使鴻臚持節郊迎引入不在贊
拜之位升殿乃拜上親答拜蒼上疏曰事過典故諸王
歸國上特留蒼賜以秘書列圖道術秘方至八月飲酎
畢大鴻臚奏遣發乃許之手詔賜蒼曰骨肉天性誠不

以逺近親疎然數見顔色情重昔時中心戀戀惻然不
能言於是車駕祖送流涕而訣復賜乗輿服御珍寶鞍
馬錢布以億萬計蒼到國後病水氣喘逆上遣太醫丞
相視之小黄門侍疾置驛馬傳起居以千里為程蒼葬上詔有司加贈鑾輅乗馬龍旂九旒虎
賁百人上幸東平祭東平王墓云思其人到其鄉其處
在其人亡
　　阜陵質王延

阜陵質王延在國驕泰淫
泆
　　廣陵思王荆
廣陵王荆自殺　　中山簡王焉
焉以郭太后少子獨
留京師

　　琅邪孝王京
琅邪孝王京就國都雅好宫
室窮極技巧壁帶珠玉飾以金銀光
烈皇后崩明帝悉以太后所遺金寶賜京
　　彭城靖王恭永平九年恭未有國邑賜號靈壽王恭子男丁前妻物故子酺侮慢丁小妻恭怒閉酺馬廏酺亡夜詣彭城縣欲

上書恭遣從官蒼頭曉令歸數責之乃自殺元初五年
封恭少子丙為都鄉侯國為安鄉侯丁為魯陽鄉侯本
初元年封恭孫據卞亭侯光昭陽亭侯固公梁亭侯興
蒲亭侯延昌城亭侯祀梁父亭侯堅西安亭侯代林亭
侯
　　樂成靖王黨
樂成靖王黨善史書喜正
文字

　　樂成王萇安帝詔曰樂成王居諒闇衰服在身彈棊為戲不肯謁
陵
　　下邳惠王衍
和帝賜彭城靖王詔曰皇帝問彭城王始夏無恙葢聞
堯舜九族萬國協和書典之所美也下邳王被病沈滯之疾昏亂不明家用不寧姬妾嫡庶諸
子分争紛紛至今前太子卬頑凶失道陷于大辟是後

諸子更相誣告迄今嫡嗣未知所定朕甚傷之惟王與
下邳王恩義至親正此國嗣非王而誰禮重嫡庶之序
春秋之義大居正孔子曰惟仁者能好人能惡人貴仁
者所好惡得其中也太子國之儲嗣可不慎與王其差
次下邳諸子可為太子者上名將及景風拜授印綬焉
　　孝徳皇
　　永元四年上移幸北宫章徳殿講白虎觀慶得入省宿
止
　　平原懷王勝平原王葬鄧太后悲傷
命史官述其行迹為作傳誄藏于王府

　東觀漢記卷七

欽定四庫全書
　東觀漢記卷八
　　列傳三　　　　鄧禹
鄧禹字仲華南陽人也年十三能誦詩受業長安時光
武亦遊學京師禹雖幼而見上知非常人遂相親附更
始既至雒陽乃以上為大司馬使安集河北禹聞之自

南陽發北徑渡河追至鄴謁上見之甚歡謂曰我得拜
除長吏生逺來寧欲仕耶禹曰不願也乃進説曰更始
雖都闗西今山東未安赤眉青犢之屬動以萬數三輔
假號往往羣聚更始既未有所挫而不自聽斷諸將皆
庸人崛起志在財幣争用威力朝夕自快非有忠良明
智深慮逺圖欲尊主安民者也明公雖建蕃輔之功猶
恐無所成立于今之計莫如延攬英雄務悦民心立高
祖之業救萬民之命以公而慮天下不足定也上大悦

因令左右號禹曰鄧將軍常宿止於中與定計議上至
廣阿止城門樓上披輿地圖指示禹曰
天下郡國如是我乃始得一處卿言天下不足定何也
禹破邯鄲誅王郎有智謀諸將鮮及拜前將軍禹為
大司徒制曰前將軍鄧禹深執忠孝與朕謀謨帷幄孔子曰自
吾有回也門人益親可封禹為酇侯赤眉入長安禹乗

勝獨克而師行有紀皆望風相擕以迎降者日以千數
衆號百萬上以禹不時進敕曰司徒堯也赤眉桀也今
長安饑民孰不延望馮愔反禹征之為愔所敗威稍損
又乏食赤眉還入長安禹與戰敗走至高陵軍士饑餓
皆食棗菜上乃徵禹還敕曰赤眉無穀
自當來降吾折捶笞之非諸將憂也禹與赤眉戰赤眉
陽敗棄輺重走皆載赤豆覆其上兵士饑争取之赤眉
引還擊之軍潰亂時百姓饑人相食黄金一斤易豆五

升道路斷閉委輸不至軍士悉以果實為糧吏士散已
盡禹獨與二十四騎詣雒陽罷三公右將軍官罷
以列侯就第位特進奉朝請篤于經書教學子孫
　　鄧訓
鄧訓字平叔謙恕下士無貴賤見之如舊朋友
子往來門内視之如子有過加鞭扑之教太醫皮巡從
獵上林還暮宿殿門下寒疝病發時訓直事聞巡聲起

往問之巡曰冀得火以熨背訓身至大官門為求火不
得乃以口嘘其背復呼同廬郎共更嘘至朝遂愈永平
中治滹沲石臼河從都慮至羊腸倉欲令通漕太原吏
民苦轉運所經三百八十九隘前後没溺死者不可勝
算建初三年拜訓謁者監領其事更用驢輦嵗省億萬
計活徒士數千人訓將黎陽營兵屯漁陽為幽部所歸
遷䕶烏桓校尉黎陽營故吏皆戀慕訓故吏最貧羸者
舉國念訓常所服藥北州少乏又知訓好以青泥封書

從黎陽步推鹿車于洛陽市藥還過趙國易陽并載青
泥一襆至上谷遺訓其得人心如是吏士嘗大病瘧轉
易至數千人訓身為煑湯藥咸得平愈其無妻者為適
配偶坐私與梁扈通書免歸燕人思慕為之作歌拜張
掖太守以身率下河西改俗鄰郡則之為䕶羌校尉諸
羌皆喜發湟中秦胡羌兵四千人出塞掩擊迷唐于雁
谷迷唐乃去既復欲歸故地乃發湟中六千
人令長史任尚將之縫革為船置箄上渡河掩擊多所

斬獲羌俗恥病死臨困輒自刺訓令拘持束縛不與兵
刃醫藥療之多愈小大莫不感悦訓卒吏人羌胡愛惜
旦夕臨者日數千人或以刀自割又刺殺犬馬牛羊曰
鄧使君已死我曹亦且俱死耳前烏桓吏士皆奔走道
路至空城郭家家為立祠每有疾病輒禱請之求福也
　　鄧鴻
永平六年鄧鴻行車騎將軍位在九卿上絶坐
　　鄧陟

鄧陟字昭伯三遷虎賁中郎將以延平九
年拜為車騎將軍儀同三司儀同三司始自陟也陟兄
弟常居禁中陟謙退不欲久在内連求還第太后乃許
殤帝崩惟安帝宜承大統陟定䇿禁中封陟為上蔡侯
増封三千户讓不獲遂逃避使者間闗上疏自陳
　　鄧悝
鄧悝字叔昭安帝即位拜悝城門校尉自延平
之初以國新遭大憂故悝兄弟率常在中供養兩宫比

上疏自陳愚闇糞朽幸得遭值明盛兄弟充列顯位並
侍帷幄豫聞政事無拾遺一言之助以補萬分而久在
禁省日月益長罪責日深惟陛下哀憐
　　鄧𢎞
鄧𢎞字叔紀和熹后兄也天資善學年十五治
歐陽尚書師事劉述常在師門布衣徒行講誦孜孜不
輟奴醉擊長壽亭長亭長將詣第白之𢎞即見亭長賞
錢五千勵之曰直健當然異日奴復與宫中衛士忿争

衞士箠奴𢎞聞又與五千𢎞收恤故舊無所失父所厚
同郡郎中王臨年老貧乏𢎞常居業給足乞與衣裘輿
馬施之終竟薨後有司復請加諡曰昭成侯發五校輕
車騎士為陳至葬所所施皆如霍光故事皇太后但令
門生輓送
　　鄧閶
鄧閶字季昭遷黄門侍郎于時國家每有灾異
水旱閶側身暴露憂懼顦顇形于顔色公卿以下咸高

尚焉漢興以來為外戚儀表鄧太后報閶曰長歸㝠冥
往而不反閶出則陪乗入侍左右忠
言善謀先納聖善匡輔之言朝
夕獻納雖内得于上身在親近不敢自恃兢兢之心彌
以篤固也鄧訓五子女為貴人立為皇后鄧氏自中興
後累世寵貴凡侯者二十九人公二人大將軍以下十
三人中二千石十四人州牧郡守四十八人其餘侍中
大夫郎謁者不可勝數東京莫與為比

　　鄧豹
鄧豹字伯庠遷大匠工無虚張之繕徒無饑寒
之色
　　鄧遵
鄧遵元初中為度遼將軍討擊羌虜斬首八百
餘級得鎧弩刀矛戰楯匕首二三千枚破匈奴得釡鑊
二三千枚得匕首三千枚詔賜駁犀劍遵破諸羌詔賜
遵金剛鮮卑緄帶一具虎貫鞶囊一金錯刀五十辟把

刀墨再屈環横刀金錯屈尺八佩刀各一金蚩尤辟兵
鉤一
　　吳漢
吳漢字子顔南陽人也更始立使使者韓鴻徇河北或
謂鴻曰吳子顔奇士也可與計事鴻召見漢甚悦之漢
為人質厚少文造次不能以辭語自達鄧禹及諸將多
相薦舉再三召見其後勤勤不離公門上亦以其南陽
人漸親之上既破邯鄲誅王郎召鄧禹宿夜語曰欲北

代幽州突騎諸將誰可使者禹曰吳漢可漢與鄧𢎞俱
客蘇𢎞𢎞稱道之禹數與語其人勇鷙有智謀諸將鮮
能及者上于是以漢為大將軍漢遂斬幽州牧苗曽上
以禹為知人漢性忠厚篤于事上自初從征伐常在左
右上未安則側足屏息上安然後退舍兵有不利軍營
不如意漢常獨繕檠弓㦸閲具兵馬激揚吏士上時令
人視吳公何為還言方作攻具上賞嗟曰吳公差强人
意隠若一敵國矣封廣平侯與蘇茂周建戰躬被甲持

㦸告令諸部將曰聞鼓聲皆大呼俱進後至者斬遂鼓
而進賊兵大敗討富平獲索二賊于平原明
年春賊率五萬餘人夜攻漢營軍中驚亂堅卧不動公
孫述大司馬田戎將兵下江闗至南郡據浮橋于江上
漢鋸絶横橋大破之漢伐蜀分營于水南水北北營戰不利乃銜枚引兵往合
水南營大破公孫述漢戰敗墮水縁馬尾得出漢平成都

乃乗桴沿江下巴郡楊偉徐容等惶恐解散漢當出師
朝受詔夕即引道初無辦嚴之日故能常任職以功名
終嘗出征妻子在後買田業漢還讓之曰軍師在外吏
士不足何多買田宅乎遂以分與昆弟外家漢爵位奉
賜最尊重然但修里宅不起第夫人先死薄葬小墳不
作祠堂恭儉如此漢疾篤車駕親臨問所欲言對曰臣
愚無識知惟願慎無赦而已及薨有司奏議以武為諡
詔特賜諡曰忠侯無後國除
　　賈復
賈復字君文治尚書事舞隂李生李生
奇之謂門人曰賈生容貌志意如是而勤于學此將相
之器復為縣掾迎鹽河東會盜賊起等輩欺沒其鹽復
獨完致縣中時上置兩府官屬復與段孝
共坐孝謂復曰卿將軍督我大司馬督不得共坐復曰
俱劉公吏有何尊卑官屬以復不遜上調官屬補長吏

共白欲以復為鄗尉上署報不許復以偏將軍東從上
攻邯鄲擊青犢于射犬大戰至日中賊陣堅不却上傳
召復曰吏士饑可且朝食復曰先破之然後食耳于是
被羽先登所向皆靡諸將皆服其勇復北與五校戰于
真定大破之復傷創甚上驚復病尋愈追及上上見大
喜詣雒陽拜左將軍南擊赤眉于新城轉西入闗擊盆
子于澠池破之吳漢擊蜀未破上書請復自助上不遣
上以復敢深入希令逺征而壯其勇節常自從之故復

少方面之勲諸將每論功復未曽有言上輒曰賈君之
功我自知之復闔門養威重受易經知大義帝深然之
遂罷左右將軍復以侯就第加位特進
　　賈宗
賈宗字武孺為朔方太守匈奴嘗犯塞得生口
問太守為誰曰賈武孺曰寧賈將軍子耶曰是皆放遣
還後更不入塞宗性方正為長水校尉奉職愛士及在

朝廷數言便宜深見親異賞賜殊厚上美宗既有武節
又兼經術每宴㑹令與當世大儒司徒丁鴻問難經傳
　　耿況
太史官曰耿況彭寵俱遭際㑹順時乗風列為藩輔忠
孝之䇿千載一遇也　　耿弇
耿弇字伯昭扶風人更始使侍御史黄黨即封世祖為
蕭王上在邯鄲宫晝卧温明殿弇入告牀下請問曰今

更始失政天下可馳檄而定使者來欲罷兵不可聽也
兵一罷不可復會也上曰國計已都長安天下大定何
用兵為弇曰青徐大賊銅馬赤眉之屬數十輩輩皆數
十萬衆東至海所向無前聖公不能辦也敗必不久上
起坐曰卿失言我繫卿弇曰大王哀厚弇如父子故披
赤心為大王陳事上曰我戲卿耳何以言之弇曰百姓
患苦王莽苛刻日久聞劉氏復興莫不欣喜望風從化
如去虎口就慈母倒㦸横矢不足以明喻公首事南破

昆陽敗百萬師今復定河北以義征伐表善懲惡躬自
克薄以待士民發號嚮應望風而止天下至重公可自
取無令他姓得之上曰卿若東得無為人道之弇曰此
重事不敢為人道也上以弇為建威大將軍張步都臨淄使弟𤣥武將軍藍將兵守西安去臨淄四
十里弇以軍營臨淄西安之間視西安城小而堅藍兵
又精未易攻也臨淄諸郡太守相與雜居人不専一其

聲雖大而實易攻弇内欲攻之告令軍中治攻具後五
日攻西安復縱生口令歸藍聞之晨夜守城至期日夜
半令軍皆食㑹明求乞攻西安臨淄不能救
也弇曰然吾故揚言欲攻西安今方自憂治城具而吾
攻臨淄一日必拔何救之有吾得臨淄即西安孤必復
亡矣所謂一舉而兩得者也且西安城堅精兵二萬人
攻之未可卒下卒必多死傷正使得其城張藍引兵突
臨淄更彊勒兵憑城觀人虚實吾深入敵地後無轉輸

旬日之間不戰而困諸君不見是爾遂擊臨淄至日中
破之張藍聞臨淄破果將其衆亡張步直攻弇營與劉
歆等會戰弇升王宫壊臺望之弇與步戰飛矢中弇股
以佩刀摧之左右無知者時上在魯聞弇為步所攻自
往救之未至陳俊謂弇曰虜兵盛可且閉營休士以須
上來弇曰乗輿且到臣子當擊牛釃酒以待百官反欲
以賊虜遺君父耶乃出大戰自旦及昏復大破之後數
日車駕至臨淄自勞軍也弇凡平城陽琅邪髙密膠東

東萊北海齊千乗濟南平原泰山臨淄等郡復追張步
步奔平壽乃肉袒負斧鑕于軍門而弇勒兵入據其城
樹十二郡旗鼓令步兵各以郡人詣旗下衆尚十餘萬
輺重七千餘兩皆罷遣歸鄉里弇少好學習父業嘗見郡尉試騎士建旗鼓肄馳射由是好
將帥之事凡所平郡四十六屠城三百未嘗挫折
　　耿國
耿國字叔憲為大司農曉邊事能論議

數上便宜事天子器之
　　耿秉
耿秉字伯初為征西將軍鎮撫單于以下擊匈奴
封美陽侯性勇壯而簡易于事軍行常自被甲在前休
止不結營部然逺斥候明要誓有警軍陣立成士卒皆
樂為死秉薨賜朱棺玉衣南單于舉國發喪棃面流血
　　耿恭
耿恭字伯宗時始置西域都䕶戊巳校尉乃

以恭為戊巳校尉恭至即移檄烏孫示漢威徳昆彌以
下皆歡喜遣使獻名馬願遣子入侍匈奴破殺後王安
得攻金蒲城恭以毒藥傅矢傳語匈奴曰漢家神箭其
中創者必有異因發强弩射之虜中矢者視創皆沸竝
大驚相謂曰漢兵神真可畏也遂解去恭以疏勒城傍
有水徙居之匈奴來攻絶其澗水吏筰馬糞汁飲之城
中穿井十五丈無水恭曰聞貳師將軍拔佩刀刺山而
飛泉出今漢徳神靈豈有窮乎乃正衣冠向井再拜為

吏士請禱有頃井泉湧出吏士驚喜皆稱萬嵗恭既得
水親自輓籠于是令士皆勿飲先和泥塗城並揚示之
救兵不至車師復叛與匈奴共攻恭數月食盡窮困乃
煑鎧弩食其筋革恭與士衆推誠同死生故皆無二心
擊車師大破之車師太子比特訾降恭坐將兵不憂軍
事肆心縱欲飛鷹走狗游戲道上虜至不敢出得詔書
怨懟徵下獄耿
氏自中興以後迄建安之末大將軍二人九卿十三人

尚公主三人列侯十九人中郎將䕶羌校尉及刺史二
千石數百人遂與漢盛衰
　東觀漢記卷八

欽定四庫全書
　東觀漢記卷九
　　列傳四
　　宼恂
宼恂仕郡為功曹太守耿况甚
器重之更始時大司馬朱鮪在雒上欲南定河内難其
守問鄧禹曰諸將誰可使守河内者禹曰宼恂文武偹
足有牧民御衆之才河内富實南廹雒陽非宼恂莫可

使也上乃用之以恂為河内太守行大將軍事恂移書
屬縣講兵肄射伐淇園之竹治矢百餘萬上傳聞朱鮪
破河内有頃恂檄至上大喜曰吾知宼子翼可任也諸將軍賀因上尊
號恂同門生董崇説恂曰上新即位四方未定而君以
此時據大郡此䜛人所側目怨禍之府也宜思功遂身
退之計恂然其言因病不視事建武二年為頴川太守
便道之官郡大生玈豆收得一萬餘斛以給諸營執金

吾賈復在汝南部將殺人恂捕得乃戮之于市復以為
恥過頴川謂左右曰吾今見恂必手劔之恂知其謀不
欲與相見曰昔藺相如屈于廉頗者為國也乃敕屬縣
盛供具一人皆兼二人之饌恂乃出迎于道稱疾還賈
復勒兵欲追之而吏士皆醉遂過去恂以狀聞上乃徴
恂恂至乃見時復先在座欲起相避上曰天下未定兩
虎安得私闘恂在潁川郡中政理賊不入境徴入為金
吾潁川盗賊羣起車駕南征恂從至潁川盗賊悉降百

姓遮道曰願從陛下復借宼君一年上乃留恂隗囂死
其將髙峻擁兵據髙平上入闗將自征之恂時從上議
遣使降之上乃謂恂曰卿前止吾此舉今為吾行也若
峻不即降引耿弇等諸營擊之恂奉璽書至髙平峻遣
軍師皇甫文謁辭禮不屈恂怒將誅文諸將諫曰髙峻
精兵萬人率多強弩西遮隴道連年不下今欲降之反
戮其使無乃不可乎恂不應遂斬之遣其副歸告峻曰
軍師無禮已戮之矣欲降則降不欲固守峻惶恐即日

開城降諸將皆賀因曰敢問戮其使而降城何也恂曰
皇甫文峻之腹心其所計事者也今來不屈無心降耳
諸將曰非所及也
　　岑彭
岑彭亡歸宛與貳師嚴尤共城
守光武使吳漢收謝躬令彭
助漢為方畧拜為刺姦大將軍督察衆營授以所持節

從平河北彭伐樹木開道直出黎丘彭以將伐蜀漢而津鄉當荆揚之咽喉乃自引兵還
屯津鄉因喻告諸蠻夷諸蠻夷相率遣使貢獻于是江
南之珍竒食物始流通焉彭圍隗囂于西城以縑囊盛
土為隄灌西城谷水從地中數丈涌出故城不㧞囂尾
擊諸營彭師殿東入𢎞農界百姓持酒肉迎軍曰䝉將
軍為後拒全子弟得生還也彭發桂陽零陵長沙委輸
櫂卒凡六萬人騎五千匹皆會荆門
詔彭守益州收所下郡輒行太守事彭若出界即以太
守號付後將軍選官屬守州中長吏　　岑起
岑起元初中坐事免　　馮異
馮異字公孫潁川人異薦邑子銚期叔夀殷建左隆等
光武皆以為掾史齊武王以譖愬遇害上

與衆會飲食笑語如平常異侍從親近見上獨居不御
酒肉枕席有泣涕處異獨入叩頭寛解上意因間進説
曰天下同苦王氏思漢久矣更始諸將縱横虐暴所至
擄掠百姓失望今專命方靣施行恩德夫有桀紂之亂
乃見湯武之功民人饑渇易為充飽宜急分遣屬官徇
行郡縣理寃結布惠澤上納之王郎起兵上自薊東南
馳晨夜草舍夜至饒陽蕪蔞亭時天寒烈衆皆饑疲異
上豆粥明旦上謂諸將曰昨日得公孫豆粥饑寒俱解

及至南宫聞王郎軍將至異進一笥麥飯兔肩因渡滹
沱河至信都更始遣舞隂王李軼廪丘王田立大司馬
朱鮪白虎公陳僑將兵三十萬共守雒陽上以異為孟
津將軍屯河上上報異曰軼多詐不信人不能得其要
領今移其書令朱鮪知之異擊走朱鮪追至雒陽城
門環城一匝乃還上聞之大喜諸將皆賀並上奏勸上
立曰帝王不可以久曠上乃召異
異曰更始敗亾天下無主上曰我夢乗龍上天覺寤心中
動悸異因下席再拜賀曰此天命發于精神心中動悸
大王重慎之性也異遂與諸將定議上尊號建武中征
賊還過陽翟詔異上冢别下潁川太守都尉及三百里
内長吏皆會使大中大夫致牛酒宗族會郡縣給費遣
討赤眉車駕送至河南賜以乗輿七尺玉具劍敕曰念
自修整無為郡縣所笑異頓首受命西行布威信黽池

霍郎陕王長湖濁惠華隂陽沈等稱將軍者皆降與赤
眉遇于華隂相拒六十餘日降其將劉始王重等拜為
征西大將軍與赤眉相拒上命諸將士屯黽池為赤眉
所乗反走上回谿阪異復合兵追擊大破之殽底璽書
勞異曰垂翅回谿奮翼黽池失之東隅收之桑榆人有
上章言異威權至重專治闗中百姓歸心使者宋嵩西
上因以章示異上引見異
誦于公卿曰是我起兵時主簿為我披荆棘定闗中者

也賜異璽書曰聞吏士精鋭水火不避購賞之賜必不
使將軍負丹青失斷金異敇吏士非交戰受敵常行諸營之後相逢引
車避之由是無争道變鬬者異為人謙退每止頓諸將
共論功伐異常屏止樹下軍中號大樹將軍
　　馮彰
永平五年徙封彰為平鄉侯食鬰林潭中彰子普坐闘殺㳺徼會赦國除
　　朱祐
朱祐字仲先少孤歸外家復陽劉氏上以
祜為䕶軍常舍止于中祐侍燕
從容曰長安兵亂公有日角之相從以觀上風采上曰
召刺姦收䕶軍祐由是不復言以祐為建義將軍攻朱
鮪祐斬張成延岑敗走收得所盗茂陵武
帝廟衣印綬封祐為鬲侯邑七千三

百户祐自陳功薄而國大願受南陽五百户足矣上不
許上在長安時常與祐共車而出與共買蜜合藥後追
念之乃賜祐白蜜一石問何如在長安時共買蜜乎又
過祐宅祜甞留上湏講竟乃談話及登位車駕幸祐第
上謂祐曰主人得無去我講乎祐曰不敢
　　祭遵
上過潁陽祭遵以縣吏數進見上
愛其容儀署為門下吏從征河北為軍市令上舍中兒

犯法遵格殺之上怒命收遵主薄陳副諌曰明公常欲
衆軍整齊今遵奉法不避是教令行也上乃貸之以為
刺姦將軍語諸將曰當偹祭遵吾舍中兒犯法尚殺之
必不私諸卿也為征虜將軍將兵北入箕闗與𢎞農厭
新柏華蠻中賊合戰弩矢入口洞出舉䄂掩口血流䄂
中衆見遵傷却退遵呵吏士吏士進戰皆一人擊十大
破之遵遣䕶軍王忠皆持刀斧伐樹開道至畧陽襲隗
囂隗囂破上從長安東歸過汧幸遵營勞之士衆作黄

門武樂至夜御燈火時遵有疾詔賜重茵覆以御葢公
孫述遣兵救隗囂呉漢耿弇等悉奔還遵獨留屯汧詔
書曰將軍連年拒難衆兵即却復獨按部功勞爛然兵
退無宿戒糧食不豫具今乃調度恐力不堪國家知將
軍不易亦不遺力今送縑千匹以賜吏士遵奉公賞賜
與士卒家無私財身衣布衣韋袴卧布被終身夫人裳
不加綵士以此重之遵病薨喪至河南縣詔遣百官皆
至喪所上車駕素服往弔望城門舉音遂哭而慟還幸

城門閲過喪車瞻望涕泣上親臨祠以太牢儀如孝宣
帝臨霍將軍故事時下宣帝臨霍將軍儀令公卿讀視
以為故事博士范升上䟽曰遵為將軍取士皆用儒術
對酒娯樂必雅歌投壷又建為孔子立後奏置五經大
夫雖在軍旅不㤀王室可謂守死善道者也乃贈將軍
給侯印綬上遣校尉發騎士四百人被𤣥甲兜鍪兵車
軍陣送遵𦵏遵㢘潔奉公死後每至朝會上數嗟歎曰
安得憂國奉公之臣如祭征虜者乎衛尉銚期見上感

慟對曰陛下至仁哀念祭遵不已羣臣各懷慚懼也遵
無子國除
　　祭彤
祭彤字次孫膂力過人力貫三百斤弓為襄賁
令是時盗賊尚未悉平而襄賁清静詔書増秩一等賜
縑百匹策書勉勵拜遼東太守至則厲兵馬逺斥候虜
每犯塞常為士卒先鋒數破之彤之威聲揚于北方諸
夷皆来内附野無風塵乃悉罷縁邉屯兵鮮卑奉馬一

匹貂裘二領彤素清約為遼東太守三十年衣無副儲顯
宗嘉其功賜錢百萬及衣冠刀劍下至杯案食物大
小重疊入為太僕從至魯過孔子講堂上指子路曰此
太僕室也太僕吾之禦侮及彤卒烏桓鮮卑追思無己
每朝京師過彤冢拜謁仰天號泣乃去
　　祭參
鮮卑干餘騎攻肥如城殺略吏人祭參坐沮敗下
獄誅

　　景丹
王莽時舉有徳行能言語通政事明文學之士景丹因以言語為固徳侯相丹率衆至廣阿
上聞外有大兵自来登城勒兵在西門樓上問何等兵丹等對曰上谷漁陽上曰為
誰来乎對曰為劉公即請丹入上設酒肉人人勞勉恩
意甚偹建武二年定封丹櫟陽侯上謂丹曰今闗東故
王國雖數縣不過櫟陽萬户邑富貴不歸故鄉如衣繡

夜行故以封卿耳丹從上至懷病瘧在上前瘧發寒慄
上笑曰聞壮士不瘧今漢大将軍反病瘧耶使小黄門
扶起賜醫藥還歸雒陽病遂加拜𢎞農太守上以其舊
將欲令强起領郡事乃夜召入謂曰𢎞農逼近京師知
將軍病但得將軍威重卧以鎮之足矣
　　葢延
葢延字巨卿漁陽要陽人身長八尺彎弓三百斤以氣
勢聞為幽州從事光武以延為虎牙將軍圍劉永于睢

陽夜梯其城入永驚懼走出魚門延追撃大破之斬其
魯郡太守梁丘夀沛郡太守陳修永軍反走溺水者半
後與戰連破之遂平沛楚臨淮悉降延令沛修髙祖廟
置嗇夫祝宰樂人因齋戒祝髙廟延上䟽辭曰臣幸得
受干戈誅逆虜奉職未稱久留天誅常恐污辱名號不
及等倫天下平定以後曽無尺寸可數不能預竹帛之
編明詔深閔儆戒偹具每事奉循詔命必不敢為國之
憂也龎萌攻延延與戰破

之詔書勞延曰龎萌一夜反畔相去不逺營壁不堅殆
令人齒欲相擊而將軍有不可動之節吾甚羙之夜聞
急少能若是永初七年詔封延曽孫為盧亭候　　銚期
銚期字次況為光武賊曺掾從平河
北上至薊薊中應王郎上驚去吏民遮道不得行期瞋
目道左右大呼曰蹕大衆披辟鄧禹發房子兵二千人

以期為偏將軍别攻真定宋子餘賊援樂陽槀肥纍者
從擊王郎將兒宏劉奉于鉅鹿下期先登陥陣手殺五
十餘人創中額攝幘復戰遂大破之後勸上即位上笑
曰卿欲遂蹕耶期疾病使者存問加賜醫藥甚厚其母
問期當封何子期言受國家恩深常慙負如死不知當
何以報國何宜封子也上甚憐之
　東觀漢記卷九

欽定四庫全書
　東觀漢記卷十
　　列傳五
　　耿純
耿純字伯山鉅鹿人于邯鄲見上遂自結納獻馬及縑
帛數百匹王郎舉尊號欲收純純持節與從吏夜遁出
城駐節道中詔取行者車馬數十持歸宋子光武自薊
東南馳純與從昆弟訢宿植共率宗施賓客二千餘人

皆衣縑襜褕絳巾奉迎詣上所在廬奴言王郎所反之
狀上拜純為前将軍封耿鄉侯時郡國多降邯鄲純兄歸燒宗家廬舍上以問
純純曰恐宗人賓客卒有不同故焚燒廬舍絶其反顧
之望上大笑純請治一郡盡力自効上笑曰鄉乃欲以
治民自效乃拜純為東郡太守後坐事免上過東郡數
千人號呼涕泣云願復得耿君上復以純為東郡太守
　　臧宫

臧宫字君翁為輔威將軍將兵擊諸
郡至中盧屯駱越是時公孫述將田戎任滿與漢軍相
拒于荆門諸將戰數不利越人謀欲叛漢附蜀宫兵少
不足以制也㑹屬縣送委輸牛車三百餘兩至宫夜使
鋸㫁城門限令委輸車囘轉出入隆隆至明越人伺侯
者聞車聲不絶而門限㫁以漢兵大來乃奉牛酒勞軍
由是遂安以城門校尉轉左中郎將征武陵蠻
　　馬武

建武六年馬武與衆將上隴擊
隗囂身初兜鍪鎧甲持㦸奔擊殺數十人一追兵盡還
武中矢傷
　　劉隆
建武二十年左中郎將劉隆為驃騎將軍即日行大將軍事
　　馬成
馬成為郟令上征河北成羸衣

步擔渡河詣上成善治障塞自西河至渭橋河上至安
邑太原至井陘中山至鄴皆築堡壁起烽燧十里一候
　　王梁
光武拜王梁為大司空以武強
為侯國梁為中郎將與景丹祭遵合擊蠻中破之詔梁别
守天井闗
　　陳俊
陳俊初調補曲陽長上曰欲與

君為左右小縣何足貪乎俊即拜解印綬上以為安集
□建武二年俊攻匡城賊下四縣上賜俊絳衣三百領
以衣中堅同心之士
　　陳浮
二十三年詔以祝阿益濟南國故徙浮封蘄春侯
　　傅俊
傅俊從上迎擊王尋等于陽闗
漢兵反走還汝水上上以手飲水澡盥鬚眉塵垢謂俊

曰今日罷倦甚諸卿寧憊耶
　　堅鐔
堅鐔字子皮光武以鐔為掦化
将軍鐔獨孤絶南拒鄧奉北當董訢一年間道路隔塞
糧饋不至食蔬菜與士卒共勞苦
　　王霸
王霸祖父為詔獄丞上為大司
馬霸為功曹令史從渡河北賓客隨者數十人稍稍引

去上謂霸曰潁川從我者皆逝而子獨留始騐疾風知
勁草王郎起上在薊郎移購上上令霸至市口募人将
以擊郎市人皆大笑舉手揶揄之霸慙而去上從邯鄲
避郎兵晨夜馳馬傳聞軍在後士吏惶恐南至下曲陽
滹沱河導吏言河水流澌無船不可渡左右皆惶畏為
郎所及上令霸前瞻水霸欲如實還報恐驚官屬雖不
可渡且臨水止尚可為阻即白曰氷堅可渡衆大喜上
大笑曰果妄言也遂前比至冰合可渡上令霸䕶渡馬

欲僵各以囊盛沙布氷上乃渡渡未畢數車而氷陷上
謂霸曰安吾衆能濟者卿力也謂官屬曰王霸從我勞
苦前遇氷變權時以安吏士是天瑞也為善不賞無以
勸後即日以霸為軍正賜爵闗内侯劉文及蘓茂臣于
劉永上遣霸討之霸至遂閉門堅守勞賜吏士作倡樂
賊衆歡呼雨射營中中霸前酒樽霸安生不動為上谷
太守修飛狐道至平城堆石布土三百餘里
　　任光

任光字伯卿初為鄉嗇夫漢兵攻宛
軍人見光衣冠鮮明令解衣将斬而奪之會光禄丞劉
賜適至視光容貌長者乃救全之光武平河北光暮入
堂陽使騎皆炬火天地赫然盡赤堂陽驚怖即夜降
　　任隗
任隗字仲和從羽林監遷虎賁中郎將建武元年
始置將作大匠自隗始隗拜司空永元初外戚秉權朝
臣畏悚莫敢抗者惟隗與袁安同心畢力數犯顔諌

　　李忠
李忠字仲都父為髙宻中尉忠發兵奉世
祖為右将軍封武固侯時無綬上自解所佩綬以賜之
上初至不脱衣帶衣服垢薄使忠解澣長襦忠更作新
袍袴解支小單衣襪而上之上問諸將破賊所得物惟
忠獨無所掠上曰我欲賜之諸君得無望乎即以所乘
大驪馬及繡被衣物賜之王郎遣將攻信都信都大姓
馬寵等開城内之收太守宗廣及忠母妻子皆繫獄而

令親屬招呼忠時寵弟從忠為校尉忠即時召見責數
以背恩反賊因格殺之諸將皆驚曰家屬在人手中殺
其弟何猛也忠曰若縱賊不誅則二心也上聞而羙之
謂忠曰今吾兵已成也将軍可歸救老母妻子忠曰䝉
明公大恩思得効命誠不敢内顧宗親忠病濕痺免
　　李純
永平二年坐純母禮殺威弟季
　　邳彤
邳彤字偉君信都人也初王莽分鉅鹿為
和成郡居下曲陽以彤為卒正更始即位上以大司馬
平河北至曲陽彤舉城降為後大将軍信都反為王郎
所置信都王捕繫彤父弟及妻子使為手書呼彤曰降
者封爵不降者滅族彤泣報曰事君有不得顧家彤親
所以至今日得安于信都者劉公之恩公事方爭國不
得復念私也

　　劉植
光武以劉植為驍騎將軍攻中山封
昌城侯孫述坐與楚謀反國除
　　劉歆
劉歆字細君　　劉嘉
劉嘉字共仲建武四年以嘉為驍騎將
攻涿郡

　　王常
王常其先鄠人父博成哀間轉客潁川舞
陽因家焉光武于大㑹中指常謂羣臣曰此家率下江
諸將輔翼漢室心如金石真忠臣也是日遷漢忠將軍
為横野大將軍位次與諸將絶席封山桑侯孫廣坐楚
事國除
　　李通
齊武王甞殺通同母弟申屠臣

上恐其怨不欲與軼相見軼數請上
乃强見之軼深逹通意上乃許徃意不安買半臿佩刀
懐之至通舍通甚歡握上手得半臿刀謂上曰一何武
也上曰倉卒時以備不虞耳王莾前隊大夫誅謀反者
通聞事發覺被馬欲出馬駕在轅中惶遽著鞍上馬出
門顧見車方自覺乃止通娶寧平公主為大司空性謙
恭常避權勢謝病不視事上司空印綬以特進奉朝請
乆之有司請封諸皇子上感通首創大謀封通少子雄

為邵陵侯每幸南陽常遣使以太牢祠通父冡
　　竇融
河西太守竇融遣使獻三駝令弟友
詣闕道絶馳還遺司馬虞封間行通書光
武詔封融曰行河西五郡大將軍涼州牧張掖屬國都
尉竇融執志忠孝扶微救危仇疾反虜隗囂率厲五郡
精兵羌胡畢集兵不血刃而虜土崩瓦解功既大矣篤
意分明㫁之不疑吾甚嘉之其以安豐陽泉蓼安風凡

四縣封融為安豐侯融光武時數辭爵位不欲傳子不
許因上疏曰臣融年五十三有一子年十五質性頑鈍
臣融朝夕教導以經藝不得令覲天文見䜟記誠欲令
㳟肅畏事恂恂脩道不願其有才能何況乃當傳以連
城廣土享侯國哉他日會見迎詔融曰公欲讓職還土
今相見不宜論也融嗣子穆尚内黄公主而融弟顯親
侯友嗣子固尚沮陽公主穆長子勲尚東
海公主女竇氏一主兩

侯三公主四二千石自祖至孫官府廐第相望奴婢千
數雖親戚功臣莫與為比　　竇固
竇固字孟孫少為黄門郎謙讓有節操中元元
年以固為中郎將監羽林左騎為奉車都尉與駙馬都
尉耿秉北征匃奴遂滅西域開通三十六國在邉數年
𦍑胡親愛之𦍑胡見客炙肉未熟人人長跪前割之血

流指間進之于固固輙為㗖不穢賤之是以愛之如父
母也破西羌還為衛尉奉兩宫宿衛而見重當世恭謹
下士賑施宗族甚有名稱
　　竇憲
竇憲恃宫掖聲勢遂以賤直奪沁水
公主園田公主不敢訴後肅宗駕出過園指以問憲憲
隂喝不得對發覺帝大怒召憲切責曰今貴主尚見枉
奪何況小民乎章帝崩竇太后臨政憲為大將軍弟景

執金吾瓌將作大匠光禄勲大將軍置長史司馬員吏
官屬位次太傅封武陽侯食邑二萬户憲固辭封詔曰
大將軍憲前嵗出征克滅北狄朝加封賞固辭不受舅
氏舊典竝䝉爵土其封憲冠軍侯邑二萬户憲以特進
見禮依三公竝未門封
　　竇章
竇章時謂東觀為老氏藏室
　　卓茂
卓茂字子康南陽人也為丞相史嘗出道
中有人認茂馬者茂問失馬㡬日對曰月餘矣茂曰然
此馬已畜數年遂解馬與之曰即非所失幸至丞相府
還我乃步輓車去後日馬主自得其馬慙愧詣府叩頭
謝歸焉茂為密令河南郡為置守令與茂竝居久之吏
人不歸往守令茂視民如子口無惡言吏民親愛而不

忍欺之民甞有言部亭長受其米肉遺者茂問之曰亭
長從汝求乎為汝有事屬之而受乎將平居恩意遺之
乎民曰往遺之耳茂曰遺之而受何故言耶民曰竊聞
賢聖之君使民不畏吏吏不取民今我畏吏是以遺之
茂曰凡人所以貴于禽獸者以有仁愛知相敬事也亭
長素為善吏嵗時遺之禮也今鄰里尚致餽此乃相親
況吏民乎凡人之生羣居雜處故有經紀禮儀以相文
接汝獨不欲修之寜能髙飛逺去不在人間耶民曰茍

如此律何故禁之茂笑曰律設大法禮從人情今我以
禮教汝必無怨惡以律治汝何所措其手足乎時天下
大蝗河南二十餘縣皆被其災獨不入密界督郵言之
太守不信自出案行見乃服焉光武即位先訪求茂茂時年七十餘矣詔封茂宣德侯以茂為太
傅賜几杖安車一乘茂為人恬蕩樂道推實不為華貌
束身執節行已在于清濁之間自束髪至白首與人未
嘗有爭競

　東觀漢記卷十

欽定四庫全書
　東觀漢記卷十一
　　列傳六
　　鄧晨
鄧晨南陽人曾祖父隆揚州刺史祖
父勲交趾刺史晨與上共載出逢使者不下車使者怒
頗加耻辱上稱江夏卒史晨更名侯家丞使者以其詐
将至亭欲罪之新野宰潘叔為請得免晨與上起兵吏

乃燒晨先祖祠堂汙池室宅焚其冢墓宗族皆怒曰家
自富足何故隨婦家入湯鑊中晨終無
恨色上微時與晨觀䜟云劉秀當為天子或言國師公
劉秀當之上曰安知非僕乎建武三年上徴晨還京師
數燕見説故舊平生為忻樂晨從容謂帝曰僕竟辦之
帝大笑晨為陳畱郡興鴻郤陂溉郡稻常以豐熟兼流
給他郡
　　來歙

來歙字君叔南陽人也有大志慷慨治左氏春秋與劉
嘉俱詣雒陽世祖見歙與之大歡曰君叔獨勞苦解所
被襜襦以衣歙拜大中大夫建武五年持節送馬援奉
璽書于隗囂囂遣子恂隨入侍時山東畧定帝謀西收
囂兵與俱伐蜀囂將王元説囂故狐疑不決歙素剛直
遂發憤責之曰國家以公知臧否曉廢興故以手書暢
至意足下推忠誠遣伯春委質是君臣父子信也今乃
欲從佞惑之言為族滅之計叛主負子違背忠信吉凶

之決在于今日因欲前刺囂囂起入部勒兵将殺歙歙
仗節就車而去歙與征虜将軍祭遵襲畧陽因保其城
上聞甚悦左右怪上數破大敵今得小城何足以喜然
上以畧陽囂所依阻心腹已壊則制其支體易也囂圍
歙于畧陽上詔曰桃
花水出船槃皆至郁夷陳倉分部而進上大發關東兵
自將上隴討囂囂衆潰走圍解于是置酒髙會賜歙班
絶席坐在諸將之右賜歙妻縑千匹上使歙監諸将因

歙上疏宜益選兵馬儲積資糧詔于汧積榖六萬斛驢
四百頭負馱隗囂破後有五谿六種寇見便鈔掠退阻
營塹歙乃大治攻具衝車度塹遂與五谿戰大破之與
蓋延攻公孫述將王元破之蜀人大懼使刺客刺歙歙
未死馳告蓋延延見歙伏悲不能仰視歙叱曰故呼卿
欲屬以軍事而反效兒女子泣涕乎延收淚强起受所
誡歙自書表投筆抽刃而死　　樊重

樊重字君雲南陽人世善農稼好貨殖治家産
業起廬舎髙樓連閣陂池灌注竹木成林閉門成市家
素富外孫何氏兄弟爭財重恥之以田二頃解其忿訟
縣中稱美推為三老年八十餘臨終其素所假貸人間
數百萬遺令焚削文契債家聞者皆慙爭往償之諸子
從敕竟不肯受世祖即位追封重為壽張敬侯
　　樊宏
樊宏字靡卿拜光祿大夫位特進封長羅侯建

武十三年從都尉封謝侯十五年徙封壽張侯宏為人
謙慎常戒其子曰富貴盈溢未有能終者天道惡滿而
好謙前世貴戚皆明戒也保身全已豈不樂哉宏每當
朝會迎期先到俯伏待事時至乃起上聞之敕騶臨朝
乃告勿令豫到宏病困車駕臨問其所欲言宏頓首自
陳無功享食大國願還壽張食小鄉亭上悲傷其言而
不許
　　樊鯈

樊鯈字長魚事後母至孝母嘗病癰鯈晝夜匍
伏不離左右至為吮癰母終上遣中黄門朝暮餐食野
王獻甘膠膏餳每作大發吏以為饒利鯈
知之臨薨奏焉
　　樊梵
樊梵字文髙為尚書郎每當直事常晨駐馬待
漏雖在閒署冠劍不解于身每齋祠恐失時乃張燈俯
伏為郎二十三嵗未嘗被奏三署服其慎也

　　樊準
樊準字㓜陵為别駕從事臨職公正不發私書
世稱冰清準見當時學者少憫先王道術陵遲乃疏曰
光武皇帝受命中興之初羣雄擾於冀州旌旗亂于大
澤然猶投戈講學息馬論道孝明皇帝尤垂情古典游
意經藝刪定乖疑稽合圖讖封師太常桓榮為闗内侯
親自制作五行章句每享射禮畢正坐自講諸儒並聴
四方欣欣是時學者大盛冠帶搢紳遊辟雍觀化者億

萬計為御史中丞執憲御下舉正
非法官寮震慄轉尚書令明習漢家舊事周密畏慎
　　張況
張況遷涿郡太守時年八十不任
兵馬上疏乞身詔許之後詔問起居何如子歆對曰如
故詔曰家人居不足贍且以一縣自養以況為常山闗
長會赤睂攻闗城況出戰死上甚哀之

　　張歆
張歆字皋長有報父仇賊自出歆召囚詣閤曰欲
自受其辭既入解械飲食之便發遣遂棄官亡命逢赦出由是鄉里服其髙義後仕為淮陽相
時王新歸國賓客放縱干亂法禁歆將令尉入宫捜捕
王白上歆坐左遷為汲令卒官
　　張禹
張禹好學習歐陽尚書事太常桓

榮惡衣食永平六年禹為廷尉府北曹吏處事執平為
京師所稱明帝以其明達法理有張釋之風超遷非次
拜廷尉徐縣北界有蒲陽陂水廣二十里徑且百里在
道西其東有田可萬頃禹為開水門通引灌溉率吏民
假與粮種禹巡行守舎止大樹下食糒乾飯屑飲水而
已後年隣國貧人來歸之者茅屋草廬千餘户屠酤成
市墾田四千餘頃得榖百萬餘斛功曹吏戴閏當從行
縣從書佐假車馬什物禹聞知令直符責問閏具以實

對禹以宰士惶恐首實令自致徐獄和帝南巡祠廟園
禹以太尉留守北宫大官朝夕送食賜毾㲪具物除子
男盛為郎禹為太傅録尚書事鄧太后以殤帝初育欲
令重臣居禁内乃詔禹舎宫中給帷帳牀褥大官朝夕
進食五日一歸府每朝見特贊與三公絶席
　　郭況
郭況為城門校尉況皇后弟
貴重賔客輻輳而况恭儉謙遜尊奉法度不敢一奢為鴻臚上

數幸其宅飲酒賞金帛甚盛京師號況家為金穴言富實也
　　隂睦
建武二年追尊貴人父睦為宣恩侯　　陰識
陰識為守執金吾居位數十年
對賔客語不及國家其慎重如此
　　陰興

陰興字君陵為期門僕射從上出入常操小葢
疾風暴雨屏翳左右泥塗狹隘自投車下脱袴解履涉
淖至踝上欲封興置印綬于前興固讓曰臣未有先登
陷陣之功而一家數人並䝉爵土令天下觖望上嘉興
之讓不奪其志興盡忠竭思其無益亍國雖在骨肉不
以私好害公義與同郡張宗上谷鮮于褒不相好知其
有用猶稱其所長而達之友人張汜杜禽與興厚善以
為華而少實但私之以財終不為言是以世稱其忠平

興夫人薨會𦵏詔使五官中郎將持節至墓賜印綬追
封加諡興曰鮦陽翼侯
　　陰傅
陰傅封㶏强侯七年以㶏
强屬西徙封于丹陽為期思侯　東觀漢記卷十一

欽定四庫全書
　東觀漢記卷十二
　　列傳七
　　馬援
馬援字文淵扶風人逺祖以吏二千石自
邯鄲徙茂陵成歡里曾祖父通生賔宣帝時以郎持節
號使君使君生仲仲官至𤣥武司馬仲生援援三兄況
字君平余字聖卿員字季主援長七尺五寸色理膚髪

眉目容貎如畫受齊詩師事潁川滿昌以況出為河南
太守次兩兄為吏京師見家用不足乃辭況欲就邊郡
畜牧援外類倜儻簡易而内重禮事寡嫂雖在閫内必
幘然後見為郡督郵送囚至府囚有重罪援哀而縱之
亡命北地遇赦留援嘗歎曰凡殖貨財産貴其能施賑
也否則守錢虜耳乃盡散以班昆弟故舊身衣羊裘皮
袴隗囂甚重援以為綏徳將軍時公孫述稱帝囂使援
往觀之援素與述同鄉里相善以為至當握手迎如平

生述乃盛陳陛衛引援入交拜畢就館為援制荅布單
衣交讓冠會百官於宗廟立舊交之位述鸞
旗旄騎警蹕就車禮甚盛欲授以封侯大將軍位賔客
皆樂留援曉之因而辭歸謂囂曰子陽井底鼃耳不如
專意東方囂乃使援奉書雒陽援初到敇令中黄門引
入時上在宣徳殿南廡下袒幘坐援至上迎笑謂之曰
卿遨遊二帝間見卿使人慙援頓首謝曰當今之世非
獨君擇臣臣亦擇君臣與公孫述同縣少小相善臣前

至蜀述陛㦸而後進臣今臣逺從異方來陛下何以知
非刺客而簡易如此於是上復笑曰卿非刺客顧說客
耳援乃曰天下反覆自盜名字者不可勝數今見陛下
恢廓大度同符高祖乃知帝王自有真也援歸説囂曰
前到朝廷上凡十四見援與楊廣書曰車
丞相高祖園寢郎一月九遷為丞相者知武帝恨誅衛
太子上書訟之
上自征隗囂至漆諸將多以王師之
重不宜逺入險阻計未決會召援因說囂側足而立將
士土崩之勢兵進必破之狀於上前聚米為山川指畫
地勢上曰虜在吾目中矣囂衆大潰援為隴西太守討
羌中矢貫腓脛上聞賜羊三千牛三百頭以養病援務
開恩信寛以待下任吏以職但總大體而已賔客故人
日滿其門諸曹時白外事輙曰此丞掾任何足相煩若
大姓侵小民黠羌欲旅拒此乃太守事耳遷虎賁中郎

將在隴西上書曰富民之本在於食貨宜如舊鑄五銖
錢天下頼其便三府以為未可凡十三難援一一解之
條奏其狀自還京師數被進見為人明白􁋯進對尤善
述前事每言及三輔長者至閭里少年皆可觀皇太子
諸王聞者莫不屬耳忘倦擊尋陽山賊上書曰除其竹
木譬如嬰兒頭多蟣蝨而剃之蕩蕩蟣蝨無所復依書
奏上大悦出尚書盡數日敕黄門取頭蝨章特入因出
小黄門頭有蝨者皆剃之上以援為伏波將軍援上言

臣所假伏波將軍印書伏字犬外嚮成臯令印臯字為
白下羊丞印四下羊尉印白下人人下羊一縣長吏印
文不同恐天下不正者多符印所以為信也所宜齊同
薦曉古文字者事下大司空正郡國印章奏可援好事
至荔浦見冬筍名曰苞筍上言禹貢厥包橘柚疑謂是
也其味羙於春夏筍擊交趾謂官屬曰吾從弟少游嘗
哀吾慷慨多大志曰士生一世但取衣食足乘下澤車
御欵叚馬為郡吏守墳墓鄉里稱善人斯可矣求益盈

餘但自苦耳吾在浪泊西里塢間虜未滅之時下潦上
霧毒氣熏蒸仰視烏鳶跕跕墮水中卧念少游平生時
語何可得也與兄子嚴敦書曰學龍伯高不就猶為謹
飭之士所謂刻鵠不成尚類鶩者效杜季良而不成陷
為天下輕薄子所謂畫虎不成反類狗也援平交趾上
言太守蘇定張眼視錢䁋目討賊怯于戰功宜加切敇
後定果下獄援於交趾鑄銅馬奏曰臣聞行天者莫如
龍行地者莫如馬臣援師事楊子阿孝武帝時

善相馬者東門京鑄作銅馬法獻之立馬於魯班門外
更名曰金馬門臣既備數家骨法以所得駱越銅鑄以
為馬高三尺五寸圍四尺五寸詔置馬徳陽殿下援振
旅京師賜車一乘援曰方今匈奴烏桓尚擾北邊欲自
請擊之男兒要當死於邊野以馬革裹尸還葬耳何能
卧牀上在兒女子手中耶故人孟冀曰諒為烈士當如
此矣援行亭障到右北平詔書賜鉅鹿縑三百匹建武
二十四年武威將軍劉禹擊武陵五谿蠻夷深入軍没

援因復請行時年六十二上愍其老未許之援自請曰
臣尚能被甲上馬上令試之援據鞍顧盼以示可用上
笑曰矆哉是翁也遂遣援二月到武陵臨
郷
　　馬廖
馬廖少習易經清約沈静援擊
五谿無功卒於師廖不得嗣爵從羽林監遷虎賁中郎
將上表長樂宫曰夫改政移風必有其本長安語曰城

中好高髻四方高一尺城中好廣眉四方且半額城中
好廣袖四方用匹帛司𨽻校尉梁松奏特進弟防光廖子豫兄弟
父子并受爵土榮顯冠世多買京師膏腴羙田作大廬
近帶城郭妨困人民
　　馬防
馬防字公平永平十五
年上始欲征匈奴與竇固等議出兵調度皆以為塞外

草羙可不湏榖馬其各以固等兵到燉煌當出
塞上請馬榖上以固言前後相違怒不與榖皆言按軍
出塞無榖馬故事防言宣帝時五將出征其奏言匈奴
候騎得漢馬矢見共中有粟即知漢兵出以故引去以
是言之馬當與榖上善其用意微至敇下調馬榖防遂
見親近防征西羌上嘉防功令史官作頌頌其功伐章
帝建初三年防為車騎將軍城門校尉置掾史位在九
卿上絶席防兄弟二人各六千

户防為潁陽侯特以前參醫藥勤勞省闥綏定西羌以
襄城羮亭一千二百户増防身帯三綬寵貴至盛為光
禄勲將緹騎宿衛宫省上數幸防府賞賜飲食防上言
聖人作樂所以宣氣致和順陰陽也臣愚以為可因嵗
首發太簇之律奏雅頌之音以迎和氣時以作樂器費
多遂獨行十月迎氣樂防性矜嚴公正
數言政事多見採用子鉅為常從小侯六年正月齋宫
中上欲冠鉅夜拜為黄門郎御章䑓下殿陳鼎俎自臨

冠之防兄弟奴婢各千人以上防又多牧馬畜賦歛羌
胡上不喜之數加譴責所以禁遏甚備由是權勢稍損
賔客亦衰
　　馬光
馬光字叔山遭母喪哀痛感傷形骸骨立監越
騎校尉視事帥厲吏士教習有方時五校尉令在北軍
營中光以為五校尉主禁兵武備所以宿衛兩宫不宜
在一處表請二校尉附北宫詔許越騎射聲寺治北宫

章帝與光詔曰朝送鹿膾寧用飯也拜太僕視事減省
諸費嵗千萬以上光前坐黨附憲憲歸國憲誅憲奴玉
當誣光與憲逆初竇氏有事玉當亡私從光乞不與恨
去懷挾欲中光官捕得玉當因告言光與憲有惡謀光
以被誣不能自明乃自殺光死後憲他奴郭扈自出證
明光憲無惡言光子朗上書迎光喪葬舊塋詔許之
　　馬客卿
馬客卿㓜而岐嶷年六嵗能接應諸公專對賓

客嘗有死罪亡命者來過客卿逃匿不令人知外若訥
而内沈敏援甚竒之以為將相器故以客卿字焉
　　馬嚴
馬嚴字威卿父余卒時嚴方七嵗依姊壻父九
江連率平河侯王述明年母復終㑹述失郡居沛郡建武三年余外孫
右扶風曹貢為梧安侯相迎嚴歸養視之至四年叔父

援從車駕東征過梧安乃將嚴西嚴年十三至雒陽留
寄郎朱仲孫舍大奴歩䕶視之嚴從其故門生肆都學
擊劍習騎射從司徒祭酒陳元受左氏春秋顯宗詔嚴
留仁壽闥與校書郎杜撫班固定建武注記拜嚴持兵
長史將北軍五校士羽林兵三千人屯西河羙稷衛䕶
南單于聴置司馬從事牧守謁敬同之將軍敇嚴過武
庫祭蚩尤帝親御阿閣觀其士衆時人榮之拜中丞嚴
舉劾按章申明舊典奉法察舉無所迴避百寮憚之為

五官中郎將邊境有事輒下嚴處便宜肅宗初立汲汲
欲知下情引納敇嚴有所見聞輙言帝令諸上便宜封
表遣子以往都使詣省門帝自勞以手書嚴為陳留太
守建初中病遣功曹史李龔奉章詣闕帝親召見龔問
疾病形狀以黄金十斤葛縳佩刀書帯革帯付龔賜嚴
遣太醫送方藥也
　　馬融
馬融才高博洽為通儒教養諸生常

有千數涿郡盧植北海鄭𤣥皆其徒也善鼓瑟好吹笛逹生任性不拘儒者之節居宇器服多存
侈餙當坐高堂施絳紗帳前授生徒後列女樂弟子以
次相傳鮮有入其室者
　　馬棱
馬棱字伯威從兄毅張掖屬國都尉棱為廣陵
太守奏罷鹽官賑貧羸薄賦税郡界嘗有蝗蟲食榖棱
有威徳蝗蟲入江海化為魚蝦興復陂湖增嵗租十餘

萬斛為會稽太守詔詰會稽車牛不務堅强車皆以桃
枝細簟　　梁統
梁與秦同祖出于伯益别封于梁統高祖父子都自河
東遷居北地子都子橋橋子溥溥子延以明軍謀特除
西域司馬延生統統疏稱元帝
初元五年輕殊死刑三十四事哀帝建平元年輕殊死
刑八十一事其四十二事手殺人者減死一等五帝有

流殛放竄之誅三王有大辟刻肌之法是以五帝三王
之刑除殘去亂鞭扑不可弛於家刑罰不可廢於國征
伐不可偃於天下用之有本末行之有逆順耳統對尚書狀曰元壽二年三輔盜賊羣輩並起
至燔燒茂陵都邑烟火見未央宫前代所未嘗有其後
隴西新興北地任横任崖西河漕況越州度郡萬里交
結或從逺方四靣會合遂攻取庫兵刼掠吏人國家開

封侯之科以軍法追捕僅能破㪚也
　　梁竦
梁竦作悼騷賦其文曰彼仲尼之佐魯
兮先嚴斷而後𢎞衍雖離讒以嗚唈兮卒暴誅於兩觀
殷伊周之協徳兮暨太甲而俱寧豈齊量其幾
微兮徒信已以榮名雖吞刀以奉命兮抉目眥
於門閭吳荒萌其已殖兮可信顔於王廬圖往鏡來兮
闗北在篇君名其既泯没兮後辟亦然屈平濯

徳兮絜顯芬香句踐罪種兮越嗣不長重耳忽推兮六
卿卒强趙殞鳴犢兮秦人入疆樂毅奔趙兮燕亦是喪
武安賜命兮昭以不王䝉宗不幸兮長平顛荒范父乞
身兮楚項不昌何爾生不先後兮惟洪勲以遐邁服荔
裳如朱紱兮騁鸞路於犇瀬歴蒼梧之崇丘兮宗虞氏
之俊乂臨衆瀆之神林兮東敇職於蓬碣祖聖道而垂
典兮褒忠孝以為珍既匡救而不得兮必殞命而後仁
惟賈傅其違指兮何揚生之敗真彼皇麟之高舉兮熙

太清之悠悠臨岷川以愴恨兮指丹海以為期永元九
年制詔三公大鴻臚曰夫孝莫大于尊尊親親其義一
也追命外祖以篤親親其追封諡皇太后父竦為褒親
愍侯好爵顯服以慰母心
　　梁商
梁商字伯夏少持韓詩兼讀衆書傳記天資
聰敏昭逹萬情舉措動作直推雅性務在誠實不為華
飾孝友著於閭閾明信結於友朋其在朝廷儼恪矜嚴

威而不猛退食私館接賓待客寛和肅敬憂人之憂樂
人之樂皆若在己輕財貨不為之蓄積故衣裘裁足卒
嵗奴婢車馬供用而已朝廷由是敬憚委任焉常曰多
藏厚亡為子孫累每租奉到及兩宫賞賜便置中門外
未嘗入藏悉分與昆弟中外饑年榖貴有饑餒輙遣蒼
頭以車載米菜錢於四城外給與貧民商上書猥復超
超宿徳商病篤敇子冀等曰吾以不徳
享受多福生無以輔益朝廷死必耗費帑藏衣衾飯啥

玉匣珠貝之屬何益朽骨百僚勞攘紛華道路祗增塵
垢雖云禮制亦有權時方今邊郡不寜盜賊未息豈宜
重為國損氣絶之後載至冢舍即時殯歛歛以時服皆
以故衣無更裁制殯已開冢冢開即葬祭食如前無用
三牲孝子善述父志不宜違我言也商薨賜東園轜車
朱壽器銀鏤黄玉匣案帝作誄曰孰云忠侯不聞其音背去國家都兹𤣥陰幽居冥冥靡所且
窮商朝廷敬憚其委任自前世外戚禮遇所未曽有門

無駐馬請謁之賔謙虛抑損九命彌恭漢興以來妃后
之家亦無商比
　　梁冀
梁冀拜歩兵校尉上書列校
之職上應天工下厭羣望實非愚臣所宜冀僭侈作平
上軿車永昌太守鑄黄金之蛇獻之冀益州刺史种暠
發其事大將軍夫人躬先率禮淑慎其身超號為開封
君即大將軍梁冀妻也
　　梁不疑
梁不疑拜歩兵校尉上書曰列
校之職上應天工下厭羣望實非過少所任　　孫咸
讖曰孫咸征狄今以平狄將軍孫咸行大司馬事咸以

武名官以應圖讖
　東觀漢記卷十二

欽定四庫全書
　東觀漢記卷十三
　　列傳八
　　伏甚
上自將擊彭寵伏湛上疏諫曰臣聞
文王享國五十伐崇七年而三分天下有二至武王四
海乃賔陛下承大亂之極岀入四年中國未化逺者不
服而逺征邊郡四方聞之莫不怪疑願思之杜詩薦湛

疏曰竊見故大司徒陽都
侯伏湛自行束脩訖無毁玷篤信好學守死善道經為
人師行為儀表秉節持重有不可奪衆賢百姓嚮望徳
義微過斥退久不復用識者愍惜儒士痛心湛容貎堂
堂國之光輝智略謀慮朝之淵藪齠齔勵志白首不衰
實足以先後王室名足以光示逺人武公莊公所以砥
礪蕃屏勸進忠信令四方諸侯咸樂回首仰望京師柱
石之臣宜居輔弼出入禁門補闕拾遺

　　伏盛
伏盛字伯明張歩遣其掾孫昱隨盛
詣闕上書獻鰒魚
　　伏恭
伏恭字叔齊湛同産兄子也
　　伏晨
伏晨尚高平公主
　　侯霸

侯霸字君房有威重為太子舍
人從鍾寧君受律為淮平大尹政理有能名王莽敗霸
保守臨淮更始元年遣謁者侯盛荆州刺史費遂齎璽
書徴霸百姓號呼哭泣遮使者或當道卧皆曰願復留
霸期年民至乃誡乳婦勿得舉子侯君當去必不能全
使者慮就徴臨淮必亂不敢授璽書而具以状聞霸為
尚書令深見任用
　　宋𢎞

宋𢎞為司空上嘗問𢎞通博之
士𢎞薦沛國桓譚才學洽聞幾及揚雄劉向父子於是
召譚拜議郎給事中上毎宴輙令鼓琴好其繁聲𢎞聞
之不悦悔於薦舉聞譚内出正朝服坐府上遣吏召之
譚至不與席而讓之曰吾所以薦子欲令輔國家以道
今數進鄭聲以亂雅樂非碩徳忠正也後大會羣臣上
使譚鼓琴見𢎞失其常度上怪而問之𢎞乃離席免冠
謝曰臣所以薦桓譚者望能以忠正導主而令朝廷耽

悦鄭聲臣之罪也其後不復令譚給事中嘗受俸得鹽
令諸生糶諸生以賤不糶𢎞怒悉賤糶不與民爭利𢎞
嘗燕見御坐新施屏風圖畫列女上數數顧視𢎞正容
言曰未見好徳如好色者上即為撤之上姊湖陽公主
新寡上與共論朝臣微觀其意主曰宋公威容徳噐羣
臣莫及上曰方且圗之後𢎞見上令主坐屏風後因謂
𢎞曰諺言貴易交富易妻人情乎𢎞曰臣聞貧賤之交
不可忘糟糠之妻不下堂上顧謂主曰事不諧矣

　　韓歆
韓歆字翁君南陽人以從征伐有功封扶陽侯好直言
為司徒嘗因朝會帝讀隗囂公孫述相與書歆曰亡國
之君皆有才桀紂亦有才上大怒以為激發免歸田里
上猶不釋復詔就責歆及子嬰皆自殺
　　歐陽歛
歐陽歙其先和伯從伏生受尚書至
歙七世皆為博士敦於經學恭儉好禮歙遷汝南太守

推用賢俊吏民從化為大司徒坐在汝南贓罪死獄中
歙掾陳元上書追訟之言甚切至帝乃賜棺木贈􁎚三
千匹
　　朱浮
朱浮與彭寵書責之曰伯通自
伐以為功高天下往時遼東有豕生子白頭異而獻之
行至河東見羣豕皆白懷慚而還若以子之功論於朝
廷則為遼東豕也上不征彭寵浮上疏切諌曰連年拒

守吏士疲勞蟣蝨生甲胄弓弩不得弛上下相率焦心
大兵冀䝉救䕶之恩陛下輙忘之於河北誠不知所以
然浮上疏曰陛下率禮無違浮為司空賣國恩
以為威福
　　張湛
張湛字子孝右扶風人以篤行純淑郷里歸徳雖居幽
室闇處必自整頓三輔以為儀表為馮翊見府寺門即
下主簿進曰位尊徳重不宜自輕湛曰禮下公門何謂

輕哉為光祿大夫數正諌威儀不如法度者湛常乗白
光武每有異政輙曰白馬生且復諫矣為太子太傅及
郭后廢因稱疾拜太中大夫病居中東門侯舍故時人
號中東門君帝數存問賞賜後大司徒戴渉被誅帝强
起湛以代之至朝堂遺失溲便因自陳疾篤不能復任
朝事遂罷之
　　杜林
杜林字伯山扶風人於河西得漆書古文尚書經一卷

每遭困厄握抱此經寄隗囂地終不降志辱身至簪蒿
席草不食其粟囂乃出令曰杜伯山天子所不能臣諸
侯所不能友蓋伯夷叔齊恥食周粟令且從師友之位
須道開通使順其志林雖拘於囂而終不屈節建武六
年弟成物故囂乃聴林持喪東歸既遣而悔追令刺客
楊賢於隴坻遮殺之賢見林身推鹿車載致成喪乃歎
曰當今之世誰能行義我雖小人何忍殺義士因亡去
林為侍御史先與鄭興同寓隴右乃薦之上徵興為大

中大夫時議郊祀制以為漢當祀堯林上疏曰臣聞營
河雒以為民刻肌膚以為刑封疆畫界以建諸侯井田
什一以供國用三代之所同及至漢興因時宜趨世務
省煩苛取實事不茍貪高亢之論是以去土中之京師
就闗内之逺都除肉刑之重律用髠鉗之輕法郡縣不
置世禄之家農人三十而取一政卑易行禮簡易從人
無愚智思仰漢徳樂承漢祀基業特起不因縁堯堯逺
於漢民不曉信言提其耳終不悦諭后稷近於周民户

知之世據以興基由其祚本與漢異祀郊高帝誠從民
望得萬國之歡心天下福應莫大于此民奉種祀且猶
世主不失先俗羣臣僉薦鯀考績不成九載乃殛宗廟
至重衆心難違不可卒改詩云不愆不忘率由舊章明
當尊用祖宗之故文章也宜如舊制以解天下之惑合
於易之所謂先天而天不違後天而奉天時義方軍師
在外祭可且如元年郊祭故事建武八年間郡國七大
水涌泉盈溢林以為倉卒時兵擅權作威張氏雖皆降

㪚猶尚有遺脱長吏制御無術元元侵陵之所致也上
疏曰臣聞先王無二道明聖用而治見惡如農夫之務
去草焉芟夷藴崇之絶其本根勿使能殖畏其易也古
今通道傳其法于有根狼子野心奔馬善驚成王深知
其終卒之患故以殷民六族分伯禽七族分康叔懷姓
九宗分唐叔檢押其姦宄又遷其餘于成周舊地雜俗
旦夕拘錄所以挫其强禦之力詘其驕恣之節也及漢
初興上稽舊章合符重規徙齊諸田楚昭屈景燕趙韓

魏之後以稍弱六國强宗邑里無營利之家野澤無兼
并之民萬里之統海内頼安後輙因衰麤之痛脅以送
終之義故遂相率而陪園陵無反顧之心追觀往法政
皆神道設教强幹弱枝本支百世之要也是以皆永享
康寜之福無怵惕之憂繼嗣承業恭已而治蓋此助也
其被灾害民輕薄無累重者兩府遣吏䕶送饒榖之郡
或懼死亡卒為傭賃亦足以消㪚其口救贍全其性命
也昔魯隠有賢行將致國於桓公乃流連貪位不能早

退況草創兵長卒無徳能直以擾亂乘時擅權作威玉
食狃猱之意徼幸之望蔓延無足張步之計是也小民
負縣官不過身死負兵家滅門殄世陛下昭然獨見成
敗之端或屬諸侯宫府元元少得舉首仰視而尚遺脱
二千石失制御之道令得復昌熾縱横比年大雨水潦
暴長涌泉盈溢灾壊城郭官寺吏民廬舍潰徙離處潰
成坑坎臣聞水陰類也易卦地上有水比言性不相害
故曰樂也而猥相毁墊淪失常敗百姓安居殆陰下相

為蠧賊有大小負勝不齊均不得其所侵陵之象也詩
云畏天之威于時保之惟陛下留神明察往來懼思天
下幸甚遷大司徒司直百僚知林以名徳用甚敬憚之
為光禄勲與馬援同鄉里素相親厚援從南方還時林
馬適死援遣子持馬一匹遺林曰朋友有車馬之饋可
且以備乏林受之居數月林遣子奉書曰將軍内施九
族外有賔客望恩者多林父子兩人食列卿禄禄出常
有盈今送錢五萬援受之謂子曰人當以此為法是杜

伯山所以勝我也林為東海王傅王以師故數加饋遺
林不敢受常辭以道上禀假有餘苦以車重無所置之
代張純為大司空務于無為　　張純
張純字伯仁建武初先詣闕封武始侯
為大中大夫在朝累世明習故事時舊典多闕每有疑
義輙以訪純自郊廟婚冠喪紀禮儀多所正定一日或

數四引見為虎賁中郎將純素重慎周宻時上封事輙
削去草建武二十六年詔純曰禘祫之祭不行已久矣
宜據經典詳為其制純奏曰禮三年一祫五年一禘春
秋傳曰大祫者何合祭也毁廟及未毁廟之主皆登合
食入太祖廟五年而再殷漢舊制三年一祫毁廟主合
食高廟存廟主未嘗合祭元始五年諸王公列侯廟會
始為禘祭又前十八年親幸長安亦行此禮禘之為言
諦諦定昭穆尊卑之義也禘祭以夏四月夏者陽氣在

上陰氣在下故正尊卑之義也祫祭以冬十月冬者五
穀成熟物備禮成故合聚飲食也斯典之廢于兹八年
請可如禮施行以時定議帝從之自是禘祫遂定純臨
終謂家丞翕曰吾無功于時猥䝉爵土身死之後勿議
傳國爵子奮字稚通兄根常被病純薨大行移書問嗣
翕上奮詔封奮奮上書曰根不病哀臣小稱病令翕移
臣臣時在河南冢廬見純前告翕語自以兄弟不當䝉
爵土之恩願下有司帝以奮違詔收下獄奮惶怖乃襲

封謙儉節約閨門中和
　　馮勤
馮勤字偉伯魏郡人曾祖揚宣帝時為𢎞農太子生八
男皆典郡趙魏間號為馮萬石兄弟形皆偉壯惟勤祖
偃長不滿七尺為黎陽令常自謂短陋恐子孫似之乃
為子伉娶長妻生勤長八尺三寸魏郡太守范横上疏
薦勤為郎中給事尚書以圖議軍糧在事精勤遂見親
識由是使典諸侯封事勤差量功次輕重國土逺近地

勢豐薄不相踰越莫不厭服焉自是封爵之制非勤不
定遷司徒是時三公多見罪退上賢勤欲令以善自珍
乃因燕見從容誡之曰朱浮上不忠于君下淩轢同列
竟以中傷人臣放逐遭誅雖追加賞賜不足以償不訾
之身忠臣孝子覽照前世以為鏡誡能盡忠於國事君
無二則爵賞光於當世功名列於不朽可不勉哉中元
元年車駕西幸長安祀園陵還勤燕見前殿盡日歸府
因病喘逆上使太醫療視賞賜錢帛遂薨

　　馮魴
馮魴字孝孫其先魏之别封曰華侯華
侯孫長卿食采馮城因以氏焉魴父名揚明帝詔曰馮
魴以忠孝典兵出入八年數進忠言正諫其還故爵為
楊邑侯賜以玉玦帝東巡郡國留魴宿
衛南宫敇魴車駕發後將緹騎宿𤣥武門複道上領南
宫吏士南宫複道多惡風寒老人居之且病痱若向南

者多取帷帳東西完塞諸牕望令緻密子孫得到魴所
魴父子兄弟並帯青紫三代侍中
　　馮石
馮石襲母公主封獲嘉侯亦為侍中稍遷衛
尉能取悦當世為安帝所寵帝嘗幸其府留飲十許日
賜駮犀具劍佩刀紫艾綬玉玦各一
　　趙憙
趙憙字伯陽奮迅行伍少有節操從兄為

人所殺無子憙常思欲報之遂往復讎而讎家皆疾病
憙以因疾報殺非仁者心且釋之而去顧謂讎曰爾曹
若健逺相避後病愈悉自縛詣憙憙不與相見後竟殺
之更始即位舞陰大姓李氏擁城不下更始遣柱天將
軍李寶降之不肯云聞宛之趙氏有孤孫憙信義著聞
願得降之更始徴憙使詣舞陰李氏遂降憙為赤眉兵
所圍迫急乃亡走與友人韓仲伯等数十人攜小弱越
山出武關仲伯以其婦有色恐有强暴者而已受其害

欲棄之於道憙責怒仲伯以泥塗其婦面載以鹿車身
自推每逢賊欲逼奪輙為求哀言其病遂脱遇更始親
屬皆祼跣塗炭饑困不能前憙見之悲感所裝縑帛資
糧悉以與之光武以憙守簡陽侯相敇從騎都尉儲融
受兵二百人通利道路憙白上不願受融兵單車馳往
度其形況上許之為平原太守於是擢舉義行誅鋤姦
惡後青州大蝗入平原界輙死嵗屢有年百姓歌之建
武二十六年上延集内戚宴㑹諸夫人各前言為趙憙

所濟活上甚嘉之後徵憙入為太僕引見謂曰卿非但
為英雄所保也婦人亦懷卿之恩厚加賞賜拜太尉以
日食免為衛尉性周宻盡心事
上夙夜匪懈恩寵甚厚母歿乞身行服顯宗不許遣使
為釋服賞賜恩寵甚渥憙内典宿衛外幹宰職正身立
朝未嘗懈惰及帝崩復典喪事再奉大行禮事修舉肅
宗即位進為太傅詔曰行太尉事趙憙三葉在位為國

元老其以憙為太傅
　東觀漢記卷十三

欽定四庫全書
　東觀漢記卷十四
　　列傳九
　　朱鮪
朱鮪等會城南淯水上沙中設壇立聖公
為天子鮪破上大喜諸將賀之懇上尊號鮪守雒陽吳
漢諸將圍守數月不下上以岑彭嘗為鮪校尉令彭說
鮪曰赤眉已得長安今公誰為守乎蕭王受命平定燕

趙百姓安土歸心賢俊四靣雲集今北方清浄大兵來
攻雒保一城欲何望乎不如亟降鮪曰大司徒公被害
時鮪與其諜又諫更始無遣上北伐自知罪深故不敢
降耳彭還詣河陽白上上謂彭復往曉之夫建大事者
不忌小怨今降官爵可保況誅罰乎上指水曰河水在
此吾不食言彭奉上㫖復至城下説鮪因曰彭往者得
執鞭侍從䝉薦舉拔擢深受厚恩思以報義不敢負公
鮪從城上下索曰當如此來彭趨索欲上鮪見其不疑

即曰旦蚤與我㑹上東門外彭如期往與鮪交馬語鮪
輕騎詣彭降焉彭為殺羊具食鮪曰身為降虜未見吳
公諸將不敢食彭即令鮪自縛與俱見吳公將詣行在
所河津亭上即自解鮪縛復令彭夜送歸雒陽成徳侯鮪𤣥孫祀坐殺人國除
　　鮑永
鮑永字君長上黨人也少有志操事後母至孝妻嘗於

母前叱狗而永即去之為郡功曹時有稱侍中止傳舍
者太守趙興欲出謁永以不宜出當車㧞佩刀興因還後數日詔書下捕之果矯稱使者
由是知名更始以永行大將軍事得置偏裨將五人拜
僕射行將軍事將兵安撫河東性好文徳雖行將軍常
衣皁襜䄖路稱鮑尚書兵馬光武遣諫議大夫儲大伯
持節徴永永疑不從乃收繫大伯封所持節於晉陽傳
舍壁中遣信人馳至長安永遣弟升及子壻張舒等謀

使營尉李匡先反湼城開門内兵殺其縣長馮晏立故
謁者祝囘為湼長更始歿永與馮欽共罷兵幅巾而居
後歸上上謂永曰我攻懐三日兵不下闗東畏卿且將
故人往即拜永諌大夫至懐謂太守曰足下所以堅不
下者未知孰是也今聖主即位天下已定不降何待即
開城降永說下懷上大喜與永對食賜洛陽上商里宅
為魯郡太守時彭豐等不肯降後孔子闕里無故荆棘
自闢從講室掃除至孔里永異之召郡府丞謂曰方今

阨急而闕里無故自滌豈夫子欲令太守大行饗誅無
狀也乃修學校理請豐等㑹手格殺之為司隸校尉時
帝叔父趙王良從送中郎將來歙喪還入夏城門中與
五官將軍相逢道迫良怒召門候岑尊叩頭馬前永劾
奏良曰今月二十七日車駕臨故中郎將來歙喪還車
駕過須臾趙王從後到與右中郎將張邯相逢城門中
道迫狹叱邯旋車又召候岑尊詰責使前走數十步案
良諸侯藩臣䝉恩入侍宜知尊帝城門候吏六百石而

肆意加怒令叩頭都道奔走馬頭前無藩臣之禮大不
敬也永矜嚴公平以平陵鮑恢為都官從事並伉直不
避强禦詔策曰貴戚且當歛手以避二鮑其見憚如此
永行縣到京兆霸陵過更始冢引軍入陌欲下從事諫
止之永曰親北靣事人何忍車過其墓雖以獲罪司隸
不避也遂下車哭盡哀而至右扶風椎牛上茍諫冢上
聞之問公卿曰奉使如此何如大中大夫張堪對曰仁
者百行之宗忠者禮義之主仁不遺舊忠不忘君行之

高者也上悦永以度田不實被徴詔書
迎下永曰君晨夜冐犯霜露精神亦已勞矣以君帷幄
近臣其以為兖州牧
　　鮑昱
鮑昱字文淵泚陽長邑人趙堅殺人繫獄其父母
詣昱自言年七十餘惟有一子適新娶今繫獄當死長
無種類涕泣求哀昱憐其言令將妻入獄解械止宿遂
任身有子拜司隸校尉詔昱詣尚書使封胡降檄上遣

小黄門問昱有所怪不對曰臣聞故事通官不著姓又
當司徒露布怪使司𨽻而著姓也帝報曰吾欲使天下
知忠臣之子復為司𨽻司徒例訟久者至數十年比例
輕重非其事類錯雜難知昱奏定詞訟七卷決事都目
八卷以齊同法令息遏人訟也　　田邑
田邑字伯玉馮翊蓮芍人也其先齊諸田父豐為王莽
著威將軍邑有大節涉學藝能善屬文初為上黨太守

鄧禹使積弩將軍馮愔將兵繫邑愔悉得邑母弟妻子
後邑聞更始
敗乃歸世祖世祖遣騎都尉弓里游諌大夫何叔武即
拜邑為上黨太守時更始遣鮑永馮衍屯太原衍與邑
素誓刎頸以受重任忿邑背前約乃遣書貴邑曰晏嬰
臨盟擬以曲㦸不易其辭邑以書勸鮑永曰愚聞大夫
不釋故而改圖哲士不徼幸而出危今君長故主敗不
能死新主立不肯降擁衆而據壁欲襲六國之從與邑

同事一朝内為刎頸之盟興兵背畔攻取湼城破君長
之國壊父母之鄉首難結怨輕弄㓙器人心難知何意
君長當為此計昔者韓信將兵無敵天下功不世出略
不再見威執項羽名出高帝不知天時就烹於漢智伯
分國既有三晉欲大無己身死地分頭為飲噐君長銜
命出征擁帶徒士上黨阨不能救河東畔不能取朝有
顛沛之憂國有分崩之禍上無仇牧之節下無不占之
志天之所壞人不能支君長將兵不與韓信同日而論

威行得衆不及智伯萬分之半不見天時不知厭足欲
明人臣之義當先知故主之未然欲貪天下之利宜及
新主之未為今故主已敗新主既成四海為羅網天下
為敵人舉足遇害動搖觸患履深淵之薄冰不為號渉
千鈞之發機不知懼何如其智也絶鮑氏之姓廢子都
之業誦堯之言服桀之行悲夫命也張舒内行邪孽不
遵孝友疎其父族外附妻黨已收三族將行其法能逃
不自詣者舒也能夷舒宗者予也永邑遂結怨焉邑為

漁陽太守未到官道病徵還為諫議大夫病卒
　　馮衍
馮衍字敬通其先上黨潞人曾祖父奉世徙杜陵祖野
王生座襲父爵為闗内侯座生衍衍少有俶儻之志更
始時為偏將軍與鮑永相善更始既敗固守不以時下
衍說吳漢曰得道之兵鼓不振塵建武初為揚化大將軍掾辟鄧禹府
數奏記於禹陳政言事曰衍聞明君不惡切慤之言以

測幽冥之論忠臣不顧争引之患以逹萬幾之變是故
君臣兩興功名兼立名勒金石令問不忘今衍幸逢寛
明之日將值危言之時豈敢拱黙避罪而不竭其誠哉
伏念天下離王莽之害久矣始自東郡之師繼以西海
之役巴蜀沒於南夷緣邊破於北狄逺征萬里暴兵累
年禍拏未解兵連不息刑法彌深賦歛愈重衆疆之黨
横擊於外百僚之臣貪殘於内元元無聊饑寒並臻父
子流亡天婦離㪚廬落丘墟田疇蕪穢疾疫大興灾異

蠭起於是江湖之上海岱之濵風騰波涌更相駘藉四
垂之人肝腦塗地死亡之數不啻大半殃咎之毒痛入
骨髓匹夫僮婦咸懷怨怒皇帝以聖徳靈威龍興鳯舉
率宛葉之衆將散亂之兵歃血昆陽長驅武闗破百萬
之陣摧九虎之軍雷震四海席卷天下攘除禍亂誅滅
無道一朞之間海内大定繼高祖之休烈修文武之絶
業社稷復存炎精更輝徳冠往初功無與二天下日以
去亡新就聖漢當䝉其福而頼其願樹恩布徳易以周

洽其猶順驚風而飛鴻毛也然而諸將擄掠逆倫絶理
殺人父子妻人婦女燔其室屋略其財産饑者毛食寒
者裸跣寃結失望無所歸命今大將軍以明淑之徳秉
大使之權統三軍之政存撫并州之人惠愛之誠加乎
百姓高世之心聞乎羣士故其延頸企踵而望者非特
一人也且大將軍之事豈特圭璧其行束脩其身而已
哉將定國家之大業成天地之元功也昔周宣中興之
主齊桓霸彊之君耳猶有申伯召虎夷吾吉甫攘其蟊

賊安其彊宇況乎萬里之漢明帝復興而大將軍為之
梁棟此誠不可以忽也且衍聞之兵久則力屈人愁則
變生今邯鄲之賊未滅真定之際復擾而大將軍所部
不過百里守城不休戰軍不息兵革雲集百姓驚駭奈
何自怠不為深憂夫并州之地東帯石陘闗北逼彊胡
年榖獨熟人庻多資斯四戰之地攻守之埸也如其不
虞何以待之故曰徳不素積人不為用備不豫具難以
應卒今生人之命懸於將軍將軍所仗必須良才宜改

易非任更選賢能夫十室之邑必有忠信無謂無賢路
有聖人審得其人以承大將軍之明雖則山澤之人無
不感徳思樂為用矣然後簡精銳之卒發屯守之士三
軍既整甲兵已具相其土地之饒觀其水泉之利制屯
田之術習戰射之教則威風逺暢人安其業矣若鎮太
原撫上黨收百姓之歡心樹名賢之良佐天下無變則
足以顯聲譽一朝有事則可以建大功惟大將軍開日
月之明發深淵之慮監六經之論觀孫武之策省羣議

之是非詳衆士之白黑以超周南之迹垂甘棠之風令
夫功烈施於千載富貴傳於無窮伊望之策何以加兹
衍娶北地任氏女為妻忌不
得畜媵妾兒女常自操井臼明帝以為衍材過其實抑
而不用遂坎壈失志以素終於家
　　馮豹
馮豹字仲文後母惡之嘗因豹夜卧引刀斫之豹
正起中被獲免豹好儒學以詩傳教授鄉里為之語曰

道徳斌斌馮仲文豹每奏事未報常伏省門下或從昏
至明天子黙使小黄門持被覆之曰勿驚之豹為武威太守視事二年河西稱之
　　王閎
王閎者王莽叔父平阿侯譚子也王莽簒位潛忌閎乃
出為東郡太守閎懼誅常繫藥手内莽敗漢兵起閎獨
完全
　　王元

王元杜陵人
　東觀漢記卷十四

欽定四庫全書
　東觀漢記卷十五
　　列傳十
　　丁綝
丁綝字幼春定陵人也伉健有武略從上渡河拜河南
太守及封功臣上令各言所樂謂綝曰諸將皆欲縣子
獨求鄉何也綝曰昔孫叔敖敕其子受封必求磽确之地今

綝能薄功微得鄉亭厚矣上從之封為定陵新安鄉侯
食五千户後徙封陵陽侯
　　丁鴻
丁鴻字孝公年十三從桓榮受歐陽
尚書三年而明章句善論難為都講遂篤志精銳布衣
荷擔不逺千里父綝從征伐鴻獨與弟盛居憐盛幼小
而共寒苦及綝卒鴻當襲封上書讓國於盛書不報既
葬乃挂衰絰於冢廬而去留書與盛曰鴻貪經書不顧

恩義弱而隨師生不供養死不飯唅皇天祖禰並不佑
助身被大病不任茅土前上疾狀願辭爵章不報迫於
當封謹自放鴻初與九江人鮑駿同事桓榮甚相友善
及鴻亡駿遇於東海陽狂不識駿駿乃止而讓之曰今
子以兄弟私恩而絶父不滅之基可謂智乎鴻感愴垂
涕歎息乃還就國兼射聲校尉肅宗詔鴻與太常樓望少府成封屯騎校尉桓郁衛
士令賈逵等集議五經同異於白虎觀使五官中郎將

魏應主承制問難侍中淳于恭奏上上親稱制臨決上
嗟歎鴻才號之曰殿中無雙丁孝公賜錢二十萬元和二
年車駕東巡狩鴻以少府從上奏曰臣聞古之帝王統
治天下五載巡狩至於岱宗柴祭於天望秩山川恊時
月正日同斗斛權衡使人不争陛下尊履蒸蒸奉承𢎞
業祀五帝於明堂配以光武二祖四宗咸有告祀瞻望
太山嘉澤降澍柴祭之日白氣上升與燎烟合黄鵠羣

翔所謂神人以和答響之休符也上善焉三年以廬江
郡為六安國徙封鴻為馬亭侯日食鴻為司徒上疏曰
臣聞春秋日食三十六而弑君三十六變不空生夫帝
王不宜以重器假人觀古及漢傾危之禍靡不由世位
擅寵之家伏見大將軍刺史二千石初除謁辭
求通待報雖奉璽書受臺敕不敢去至數十日背公室
向私門此乃上威損下權盛外附之臣依託權門謟諛
以求容媚宜誅之永元四年兼衛尉鴻薨子湛嗣湛卒

子浮嗣浮卒子䕫嗣
　　宣秉
宣秉建武元年拜御史中丞上特詔
御史中丞與司𨽻校尉尚書令㑹同並專席而坐故京
師號曰三獨坐
　　宣彪
宣彪官至𤣥菟大守
　　王丹

王丹字仲囘京兆人也資性清白疾惡豪强每嵗農時
載酒肴便於田頭大樹下飲食勸勉之因留其餘酒肴而去閭里有喪憂輙度其資用
教之儉約因為其制日定𦵏其親喪不過留殯一月其
下以輕重差焉時河南太守同郡陳遵闗西之大俠也
其友人喪親遵為䕶喪事􁎚助甚厚丹乃懷縑一匹陳
之於主人前曰如丹此縑出自機杼遵聞而有慚色更
始時遵為大司馬䕶軍出使匈奴過辭於丹丹曰俱遭

時反覆惟我二人為天地所遺今子當之絶域無以相
贈贈子以不拜遂揖而别遵甚悦之鄧禹平三輔糧乏
丹上麥二千斛禹高其節義表丹領左馮翊司徒侯霸欲與丹定交丹被徵霸遣子昱候昱
道遇丹拜於車下丹答之昱曰家君欲與君投分何以
拜子孫耶丹曰君房有是言王丹未許之丹子有同門
生喪親家在中山白丹欲往奔慰結侣將行丹怒而撻
之令寄縑以祠焉或問其故丹曰交道之難未易言也

初有薦士於丹者丹選舉之而後所舉者陷罪丹坐免
客慚自絶俄而丹復徵為太子太傅乃呼客見之謂曰
何量丹之薄不為設席食以罰之相待如舊
　　王良
王良字仲子東海人少清高為大司徒司直在位恭儉
妻子不之官舍布被瓦器時司徒吏鮑恢以事到東海
過候其家而良妻布裠徒跣曵柴從田中歸恢曰我司
徒吏故來受書欲見夫人妻曰妾是也恢乃下拜歎息

而還良以疾歸一嵗復徵至滎陽疾篤不任進道乃過
其友人友人不肯見曰不有忠言竒謀而取大位何其
往來屑屑不憚煩也遂拒之良慚自後連徵輙稱疾
　　申屠剛
申屠剛字巨卿扶風人性剛直中正志節抗厲常慕史
鰌汲黯之為人渉獵書記果於行義元始中舉賢良對
策昔周公豫防禍首先遣伯禽守封於魯離斷至親以
義割恩使己尊寵不加其後言甚切直建武初徵拜侍

御史遷尚書令謇謇多直言無所屈撓時隴蜀未平上
嘗欲近出剛諫上不聴剛以頭軔乘輿車輪馬不得前
　　郅惲
郅惲字君章汝南人也上書諌王莽令就臣位莽大怒
即收繫惲難即害使黄門脅導惲令為狂疾恍惚不自
知所言惲曰所言皆天文非狂人所造作惲與董子張
友子張父及叔父為鄉里盛氏一時所害子張病將終
惲往候之子張視惲歔欷不能言曰吾知子不悲天命

長短而痛二父讎不復也子張目擊而已惲即將客遮
讎人取其頭以示子張子張見而氣絶惲見令以狀首
令應之遲趨出就獄令跣追之不及即自入獄謝之㧞
刀自嚮以要惲曰子不從我出敢不以死明心乎惲遂
出汝南太守歐陽歙召惲為功曹汝南舊俗十月嚮會
百里内皆齎牛酒到府飲讌時臨饗禮畢歙教曰西部
督郵繇延天資忠貞不嚴而治今與衆儒共論延功顯
之於朝惲於下座愀然前曰案延資性貪邪外方内員

朋黨搆姦罔上害民明府以惡為善以直從曲此既無
君又復無臣惲敢奉觥歙色慙不知所為門下掾鄭敬
進曰君明臣直功曹言切明府徳也歙意少解曰實歙
罪也鄭次都隠于弋陽山中惲即去從次都止漁釣甚
娱留數十日惲喟然嘆曰天生俊士以為民也鳥獸不
可與同羣子從我為伊尹乎將為許巢而去堯舜也次
都曰吾年耄矣安能從子于勉正性命勿勞神以害生
告别而去惲客於江夏郡舉孝亷為郎為上東門候光

武嘗出夜還詔開門欲入惲不納上令從門間識靣惲
曰火明燎逺遂拒不開明日惲上書曰昔文王不敢盤
於遊田以萬民為憂而陛下逺獵山林以夜繼書其如
社稷宗廟何誠小臣所竊憂也由是上特重之惲為長
沙太守坐前守張禁多受遺送千萬以惲不推劾故左
遷芒長芒守丞韓龔受大盜丁仲錢阿擁之加笞八百
不死入見惲稱仲健惲怒以所杖鐵杖捶龔龔出怨懟
遂殺仲惲故坐免

　　郭伋
郭伋字細侯河南人也拜潁川太
守召見辭謁帝勞之曰郡得賢能太守去帝城不逺河
潤九里冀京師並䝉福也為并州牧前在州素有恩徳
老小相攜道路行部到西河羙稷有童兒數百各騎竹
馬於道次迎拜伋問兒曹何自逺來對曰聞使君始到
喜故奉迎伋辭謝之事訖諸兒送出郭外問使君何日
當還伋使别駕計日告之既還先期一日伋謂違信止

於野亭湏期乃入伋知盧芳夙賊難卒以力制常嚴烽
候明購賞以結冦心
　　杜詩
杜詩字君公建武元年為侍御史安集雒
陽時將軍蕭廣放縱兵士猝暴民間詩敕曉不改遂格
殺廣還以狀聞上召見賜以棨㦸復使河東誅降逆賊
楊異等為南陽太守性節儉而治清平以誅暴立威信
善於計略省愛民役造作水排鑄為農噐用力省見功

多時人方於召信臣故南陽人為之語前有召父後有
杜母坐遣客為弟報讎被徵㑹病卒喪無所歸詔使治
喪郡國邸􁎚絹七千匹
　　孔奮
孔奮字君魚右扶風茂陵人竇融請奮署議曹掾守姑
臧長奮素孝供養至謹時天下擾亂惟河西獨安而姑
臧稱為富邑通貨故羌市四合每居縣者不盈數月輒
致豐積奮在姑臧四年財物不增惟老母極膳妻子但

菜食或嘲奮曰直脂膏中亦不能自潤而奮不改其操
詔書以奮在姑臧治有絶迹賜爵闗内侯為武都丞妻
時在郡為隗囂餘黨所攻殺大守得奮妻子奮追賊賊
推奮之子于軍前奮年五十惟有一子不顧遂擒賊而
其子見屠帝嘉其忠遷武都太守奮篤於骨肉弟竒在
雒陽為諸生分俸禄以供給其糧用四時送衣下至脂
燭每有所食甘羙輒分減以遺竒
　　張堪

張堪字君游年六嵗受業長安治梁丘易
才美而高京師號曰聖童堪守蜀郡公
孫述遣擊之堪有同心之士三千人相謂曰張君養我
曹為今日也乃選擇水軍三百人斬竹為箄渡水遂免
難堪與吳漢并力討公孫述遂破蜀漢先遣堪入成都
鎮撫吏民時述珍寳珠玉委積無數堪錄簿上官秋毫
無取堪去蜀郡乘折轅車白布被囊為漁陽太守有惠
政開治稻田八千餘頃教民種作百姓以殷富童謠歌

曰桑無附枝麥穗兩岐張君為政樂不可支視事八年
匈奴不敢犯塞光武詔曰平陽城李善稱故令范遷於
張堪令人靣熱出汗其賜堪家新繒百匹以
表亷吏
　　衛颯
衛颯為桂陽太守鑿山通路列亭置
驛視事十年徵還颯到即引見賜食於前從吏二人賜
冠幘錢人五千

　　茨充
茨充字子河宛人也初舉孝亷之京師
同侣馬死充到前亭輒舍車持馬還相迎鄉里號之曰
一馬兩車茨子河充為桂陽太守俗不種桑無蠶織絲
麻之利類皆以麻枲頭緼著衣民惰窳少麤履盛冬皆
以火燎足多剖裂充令屬縣教民益種桑柘養蠶桑織
履復令種紵麻數年之間人頼其利衣履温煖元和中
荆州刺史上言臣行部入長沙界觀者皆徒跣臣問御

佐曰人無履亦苦之否御佐對曰十二月盛寒時並多
剖裂血出然火燎之春温或膿潰建武中桂陽太守茨
充教人種桑蠶人得其利至今江南頗知桑蠶織履皆
充之化也
　　任延
任延字長孫南陽宛人更始拜為會稽西部都尉時年
十九迎吏見其少皆驚及到澹泊無為下車遣吏以中
牢具祠延陵季子時天下新定道路未通避亂江南者

皆未還中土會稽頗稱多士延到皆禮之乃聘請高行
俊乂如董子儀嚴子陵等敬待以師友之禮掾吏貧者
輙分俸祿以賑給之省諸卒令耕公田以周窮急毎時
行縣輒使慰勉孝子就餐飯之崇禮養善如此建武初
延上書言臣贊拜不由王庭願收骸骨詔書徵延民攀
持車轂涕泣除睢陽令每至嵗時伏臘延輒休遣繫徒
各使歸家並感其恩徳應期而還有囚於家被病自載
詣獄既至而死延率掾吏殯於門外百姓悦之為武威

太守河西舊少雨澤延乃為置水官吏修理溝渠皆䝉
其利益
　　董宣
董宣為洛陽令擊搏豪彊在縣五年
年七十四卒官詔遣使臨視惟布被覆尸妻子對哭家
無餘財上歎曰董宣死乃知貧耳
　　樊曄
樊曄字仲華曄與世祖有舊世祖嘗於

新野坐文書事被拘時曄為市吏饋餌一笥上徳之建
武初拜為河東都尉臨發之官引見雲臺賜御食衣被
上調曄曰一笥餌得都尉何如曄頓首曰小臣䝉恩特
見㧞擢陛下不忘往舊臣得竭死自効曄為天水郡其
政嚴猛好申韓之術不假下以權道路不敢相盜人有
犯其禁者率不生出獄吏人及羌胡畏之道不拾遺行
旅至夜聚衣裝道旁曰以付樊公後還其物如故涼州
為之歌曰寧見乳虎穴不入冀府赤大笑期必死忿怒

或見置嗟我樊府君安可再遭值
　　李章
李章為千乘太守坐誅斬盜賊過濫
徵下獄免
　　馮駿
長沙中尉馮駿將兵詣岑彭璽書拜駿為威虜將軍
　　鄧讓
鄧讓夫人光烈皇后姊也

　東觀漢記卷十五

欽定四庫全書
　東觀漢記卷十六
　　列傳十一
　　班彪
班彪避地河西大將軍竇融以為從
事深相敬愛接以師友之道
　　班固
班固字孟堅年九嵗能屬文詞詩賦及長遂博貫

載籍九流百家之言無不窮究學無常師不為章句舉
大義而已性寛和容衆不以才能高人諸儒以此慕之
時人有上言班固私改作史記詔下京兆收繫固弟超
詣闕上書具陳固不敢妄作但續父所記述漢事徵固
詣校書除蘭臺令史遷為郎典校閟書令卒前所續史
記固數入讀書禁中毎行巡狩輒獻賦頌
　　班超
班超字仲升扶風安陵人徐令彪之子也為人大志不

修小節然内孝謹居家常執勤苦不恥勞辱有口辯而
渉獵書傳持公羊春秋多所窺覽家貧恒為官傭冩書
以供養久勞苦嘗輟業投筆歎曰大丈夫無他志畧猶
當效傅介子張騫立功異域以取封侯安能久事筆研
間乎超行詣相者曰祭酒布衣諸生爾而當封侯萬里
之外超問其狀相者曰生燕頷虎頭飛而食肉此萬里
侯相也永平中竇固擊匈奴超為假司馬將兵别擊伊
吾戰於蒲類海多斬首虜固又遣與從事郭恂俱使西

域鄯善王廣禮敬甚備後更疎懈超謂其官屬曰寕覺
廣志意薄乎此必有匈奴使來也召侍胡詐之曰匈奴
使來數日安在侍胡具服超悉㑹其吏士三十六人酒
酣激怒曰不探虎穴不得虎子當今之計獨有因夜以
火攻虜使彼不知我多少必大驚怖可殄盡鄯善破膽
功成事立也衆曰善遂將吏士往奔虜營超手格殺三
人斬得匈奴使屋類帶副使比離支首及節明日乃還
告郭恂恂大驚既而色動超知其意舉手曰掾雖不行

班超何心獨擅之乎恂乃悦鄯善一國驚怖竇固具上
超功并求更選使使西域帝壯超詔固曰吏若班超何
故不遣而選乎今以超為假司馬令遂前功固欲益其
兵超曰願得本所從三十餘人足以備有餘多益為重
累超至西域于闐王廣徳禮意甚疎其俗信巫巫言神
怒何故向漢漢使有驪馬急求取以祠我廣徳就超請
馬超許之而令巫自來取馬有頃巫至超即斬其首送
廣徳因辭讓之超曰臣乗聖漢威神出萬死之志冀立

鉛刀一割之用建初八年稱超為將兵長史假鼓吹黄麾
超討焉耆焉耆王廣遣其左將北鞬支奉迎超賜而遣
焉耆國有葦橋之險廣乃絶橋不欲令漢軍入國超更
從他道渡超定西域五十餘國乃以漢中郡南鄭之西
鄉户千封超為定逺侯超自以久在絶域年老思土上
疏曰臣常恐年衰奄忽僵仆不敢望到酒泉郡但願生
入玉門闗安息遣使獻大爵師子超遣子勇隨入塞超

為都䕶以任尚代超尚謂超曰君在外國三十餘年而
小人猥承君後宜有以誨之超曰塞外吏士本非孝子
順孫皆以罪過徙補邊而蠻夷懷鳥獸之心難禁易敗
今君性嚴急水清無大魚察政不得下和宜陽為簡而
寛小過總大綱而已超在西域三十一嵗還洛陽拜射
聲校尉
　　班始
班始尚陰城公主名賢得
　　鄭興
鄭興從博士金子嚴為左氏春秋
　　鄭衆
鄭衆字仲師建武中太子及山陽王因虎賁中郎
將梁松請衆欲為通籍遺練帛衆悉不受謂松曰太子
儲君無外交義漢有舊防諸王不宜通客松風以長者
難逆不可不慮衆曰犯禁觸罪不如守正而死廬江獻
鼎有詔召衆問齊桓公之鼎在栢寢臺見何書春秋左

氏有鼎事幾衆對狀除郎中永平中北匈奴遣使求和
親上遣衆持節使匈奴衆素剛烈至北庭虜欲令拜衆
不為屈單于大怒圍守閉之不與水火欲脅服衆衆㧞
刀自誓單于恐而止復遣衆使北匈奴衆因上書言臣
前奉使不為匈奴拜單于恚怒放兵圍臣今臣銜命必
見陵折臣恐不忍將大漢節對氊裘獨拜如令匈奴遂
能服臣將有損大漢之强上不聴衆不得已既行後果
為匈奴所殺
　　范升
范升遷博士毎有大議輒見訪問
　　陳元
陳元上疏曰抉瑕摘釁掩其𢎞羙光武
興立左氏而桓譚衛宏並共毁訾故中道而廢
　　桓榮

桓榮字春卿沛國人也本齊桓公後桓公作伯支庶用
其諡立族命氏焉榮少勤學講論不怠治歐陽尚書事
九江朱文剛窮極師道貧窶無資常客傭以自給精力
不倦十五年不窺園拜議郎授皇太子經每朝㑹輙令
榮於公卿前敷奏經書帝稱善曰得卿幾晚歐陽尚書
博士缺上欲用榮榮叩頭讓曰臣經術淺薄不如同門
生郎中彭閎揚州從事臯𢎞帝曰俞往汝諧因拜榮為
博士引閎為議郎車駕幸太學㑹

諸博士論難于前榮被服儒衣溫恭有藴藉明經義每
以禮讓相厭不以辭長勝人儒者莫之及特為加賞賜
又詔諸生雅吹擊磬盡日乃罷後入㑹庭中詔賜竒果
受者懷之榮獨舉手奉以拜帝笑指之曰此真儒生也
愈見敬厚榮嘗寢病太子朝夕遣中人問疾賜以帷帳
奴婢曰如有不諱無憂家室也後病愈入復侍講太子
報榮書曰君愼疾加餐重愛玉體建武二十八年以榮為少傳賜以輜車乘馬榮

大會諸生陳車馬印綬曰今日所䝉稽古之力也可不
勉乎初榮遭倉卒困厄時嘗與族人桓元卿俱捃拾投
間輙誦詩元卿謂榮曰卿但盡氣爾當安復施用時乎
榮笑而不應後榮為太常元卿來候榮榮諸弟子謂曰
平生笑君盡氣今何如元卿曰我農民安能預知如此
顯宗即位尊榮以師禮嘗幸太常府令榮坐東靣設几
杖會百官驃騎將軍東平王蒼以下榮門生數百人天
子親自執業時執經生避位發難上輙謙曰太師在是

既罷悉以太官供具賜太常家其恩禮如此永平二年
辟雍成拜榮為五更每大射養老禮畢上輙引榮及弟
子升堂執經自為辯説詔曰五更沛國桓榮以尚書授
朕十有餘年詩云日就月將示我顯徳行其賜爵闗内
侯食邑五百户後以五更祿終厥身子郁以明經復為
太常
　　桓郁
桓榮卒子郁當襲爵讓於兄子顯宗

不許不得已受封而悉以租入與之上以郁先師子有
禮讓甚見親厚郁以永平十四年為議郎遷侍中上自
制五家要説章句令郁校定於宣明殿上謂郁曰卿經
及先師致復文雅其冬上親於辟雍自講所制五行章
句已復令郁説一篇上謂郁曰我為孔子卿為子夏起
予者商也又問郁曰子幾人能傳學郁曰臣子皆未能
傳學孤兄子一人學方起上曰努力教之有起者即白
之皇太子賜郁鞍馬刀劍郁乃上疏皇太子曰伏見太

子體性自然包含今古謙謙允恭天下共見郁父子受
恩無以明益夙夜慙懼誠思自竭愚以為太子上當合
聖心下當卓絶於衆宜思逺慮以光朝廷永元二年西
謁園陵郁兼羽林中郎將上賜馬二匹并鞍勒防汗
　　桓焉
桓焉為太子太傅以母憂自乞聴以
大夫行䘮踰年詔使賜牛酒奪服即拜光祿大夫遷太
常

　　桓鸞
桓鸞父良龍舒侯相鸞貞亮之性著
乎㓜沖學覽六經莫不貫綜推財孤寡分賄友朋㤗於
待賢狹於養己常著大布緼袍糲食麤餐除陳留已吾
長旬月間遷河内汲令
　　桓典
桓典字公雅舉孝亷為郎中居無幾相王吉
以罪被誅故人親戚莫敢至者典獨棄官收歛歸葬服

䘮三年為立祠堂盡禮而去為御史是時宦者執政典
無迴避常乘驄馬京師畏憚之為語曰行行且止避驄
馬御史
　　桓礹
桓礹字文林尤修志介一餐不受于
人不應辟命初平中天下亂礹到吳郡刺史劉繇振給
榖食衣服所乏者悉不受後東適會稽住止山隂縣故
魯相鍾離意舎太守王朗餉給粮食布帛牛羊一無所

留臨去之際屋中尺寸之物悉疏付主人纖微不漏移
居揚州從事屈豫室中中庭橘樹一株遇實熟乃以竹藩
樹四靣風吹落兩實以繩繫著樹枝每當危亡之急其
志彌固賔客從者皆肅其行也
　　張佚
建武二十八年大會百官詔問誰可傅太子者羣臣承
意皆言太子舅執金吾陰識可博士張佚正色曰今陛
下立太子為陰氏乎為天下乎即為陰氏則陰侯可為

天下則固宜用天下之賢才上稱善曰欲置傅者以輔
太子今博士不難正朕況太子乎即拜為太子太傅
　　桓譚
桓譚字君山沛人少好學徧治五經能文有絶才而喜
非毁俗儒由是多見排詆哀平間位不過郎光武即位
拜議郎譚上書曰富商大賈多收田貨中家子為之保
役受計上疏趨走俯伏譬若臣僕坐而分利又賈人多
通侈靡之物羅紈綺繡雜綵玩好以淫人耳目而竭盡

其財是為下樹奢媒而置貧本也求人之儉約富足何
可得乎夫俗難卒變而人不可暴化宜抑其路使之稍
自衰馬矯稱孔子為讖記以誤人主譚譏訕圗讖有詔會議靈臺所處
上謂譚曰吾欲以讖決之何如譚黙然良久對曰臣生
不讀讖上問其故譚復極言讖之非經上大怒曰桓譚
非聖無法將下斬之譚叩頭流血良久乃得解由是失
㫖遂不復轉遷出為六安郡丞之官意忽忽不樂道病

卒時年七十餘譚著書言當世行事號曰新論光武讀
之敕言卷大令皆别為上下凡二十九篇惟琴道未畢
但有發首一章章帝元和中行巡狩至沛令使者祠譚
冢郷里甚榮之
　　劉昆
劉昆字桓公少治施氏易篤志經學教
授弟子常五百餘人每春秋享射常備列典儀以素木
刳瓠葉為俎豆為光祿勲授皇太子及諸王小侯五十

人經昆老退位以二千石祿終其身
　　劉軼
劉軼字君文永平中以中庻子入侍講
　　洼丹
洼丹字子玉世傳孟氏易作通論七篇
世重之號洼君通論
　　戴憑
戴憑字次仲為侍中數進見問得失上

謂憑曰侍中當匡輔國政勿有隠情憑對曰陛下嚴曰
朕何用嚴憑曰伏見前太尉西曹掾蔣遵清亮忠孝學
通古今陛下納膚受之愬遂至禁錮世以是為嚴上怒
曰汝南子欲復黨乎憑出自繫廷尉詔引見憑謝曰臣
無謇諤之節而有狂瞽之言不能以尸伏諫偷生茍活
誠慙聖朝上即敕尚書觧遵禁錮拜憑虎賁中郎將以
侍中兼領之正旦朝賀百僚畢㑹上令羣臣能說經者
更相難詰義有不通輒奪其席以益通者憑遂重坐五

十餘席故京師為之語曰解經不窮戴侍中
　　牟長
牟長字君高少篤學治歐陽尚書諸生
著錄前後萬人建武十四年徵為中㪚大夫拜少府詔
曰少府大儒不失法度其見優如此
　　尹敏
尹敏字幼季拜郎中辟大司空府上以
敏博通經記令校圖讖敏對曰讖書非聖人所作其中

多近鄙别字頗類世俗之辭恐疑誤後生遷長陵令永
平五年詔書捕男子周慮慮素有名字與敏善過侯敏
坐繫免官出乃歎曰瘖聾之徒真世之有道者也何謂
察察而遇斯禍也敏與班彪親善毎相遇與談常日旰
忘食晝即至暝夜則逹旦彪曰相與久語為俗人所怪
然鍾子期死伯牙破琴曷為陶陶哉
　　高詡
高詡字季回以儒學徵拜大司農在朝以

清白方正稱
　　丁恭
上封功臣皆為列侯大國四縣縣各有差博士丁恭等
議曰古帝王封諸侯不過百里故利
以建侯取法於雷强幹弱枝所以為治也今封諸侯四
縣不合法制上曰古之亡國皆以無道未嘗聞功臣地
多而滅亡者乃遣謁者即授印綬
　　甄字

甄宇字長文北海人治嚴氏春秋持學精微以白衣教
授常數百人建武中為青州從事徴拜博士每臘詔賜
博士羊人一頭羊有大小肥瘦時博士祭酒議欲殺羊
稱分其肉宇曰不可又欲投鉤宇復恥之宇因先自取
其最瘦者由是不復有爭訟後召㑹詔問瘦羊甄博士
京師因以稱之拜太子少傅清浄少欲常稱老氏知足
之分也宇傳子晉晉傳子承周澤董魯平叔叔子軼並
以儒學拜議郎也

　　張𤣥
張𤣥字君夏欲專意經書方其講問乃
不食終日忽然如不饑渇為博士其學兼通數家
　　李躬
三老常山李躬年耆學明以二千石禄養終身　　蘇竟
蘇竟與劉歆兄子恭書曰前世以磨

研編簡之才與國右史公從事出入者惟硯也　　丁邯
丁邯高節正直
不撓舉為孝亷
　　温序
温序字次房為䕶羌校尉行部為隗囂别

將茍宇所拘刼宇謂序曰子若與我并威同力天下可
圖也序素有氣力大怒叱宇等曰虜何敢迫脅漢將因
以節檛殺數人賊衆争欲殺之宇止曰此義士也可賜
以劍序受劍銜鬚於口顧左右曰既為賊所迫殺無令
鬚汚土遂伏劍而死
　　周嘉
周嘉仕郡為主簿王莽末羣賊入汝
陽城嘉從太守何敞討賊敞為流矢所中賊圍繞數十

重嘉乃擁敞以身扞之呵賊曰卿曹皆人隸也為賊既
逆豈有還害其君者耶嘉請以死贖君命因仰天號泣
羣賊于是相視曰此義士也給車馬遺送之為零陵太
守視事七年卒零陵頌其遺愛吏民為立祠焉
　　劉茂
劉茂守子衛為郡門下掾赤眉攻太原
茂負太守孫福踰牆出藏城西門下空穴中擔榖給福
及妻子百餘日福表為議郎

　　索盧放
索盧放字君陽東郡人署門下掾更始時使者督行郡
國太守有事當斬放前對曰今天下苦王氏之虐政戴
仰漢徳傳車所過未聞恩澤而斬郡守恐天下惶懼各
自疑也使有功不如使有過遂觧衣而前願代太守斬
使者義而赦之由是顯名
　　朱勃
朱勃字叔陽扶風平陵人年十二能誦詩書嘗候馬援

兄況勃衣方領能矩歩辭言嫻雅援裁知書見之自失
兄知其意乃自酌酒慰援曰朱勃小器速成智盡此耳
卒當從汝禀學勿畏勃未二十右扶風請試守渭城宰
及援為將軍封侯而勃位不過縣令援後貴常待以舊
恩而卑侮之勃卒自親及援遇䜛惟勃能終焉勃上書
理援曰車駕討隗囂豪彊略城酋長殺吏惟獨狄道為
國堅守士民饑饉煮履啖弩寄命漏刻援謀如涌泉勢
如轉規救倒懸之急存幾亡之城飛鳥跱衝馬驚觸虎

物類相生亦無不有章帝下詔曰告平陵令丞縣人故
雲陽令朱勃建武中以伏波將軍爵土不傳上書陳狀
不顧罪戾懷旌善之志有烈士之風詩云無言不讎無
徳不報其以縣見榖二千石賜勃子若孫勿令逺詣闕
謝
　　樊顯
上嘗召見諸郡計吏問其風土及前後守令能否蜀郡
計掾樊顯進曰漁陽太守張堪昔在蜀其仁以惠下威

能討姦前公孫述破時珍寳山積捲握之物足富十世
而堪去職之日乘折轅車布被囊而已上聞歎息以顯
陳堪行有效即除漁陽令　　楊正
楊正為京兆功曹光武崩京兆尹出西域賈胡共起帷
帳設祭尹車過帳賈牽車令拜尹疑止車正在前導曰
禮天子不食支庶況夷乎敕壊祭乃去
　　崔篆

崔篆涿郡安平人王莽時為郡文學以明經徵詣公車
太保甄豐舉為歩兵校尉篆辭曰吾聞伐國不問仁人
戰陣不訪儒士此舉奚至哉遂投劾歸為建新大尹篆
歎曰吾生值澆羿之君上有老母下有兄弟安得獨潔
已而危所生哉乃單車到官稱疾三年不視事行縣門
下掾倪敞諌篆乃强起班春所至之縣獄犴填滿篆垂
涕曰嗟乎刑罰不中乃陷民於穽此皆何罪而至於是
乎遂平理所出二千餘人掾吏叩頭諌曰誠仁者之心

然獨為君子將有悔乎篆曰邾文公不以一人易其心
君子謂之知命如殺一大尹贖二千人葢所願也遂稱
疾去
　　崔駰
竇憲為車騎將軍辟崔駰為掾憲府貴
重掾屬三十人皆故刺史二千石惟駰以處士年少擢
在其間憲擅權驕恣駰數諫之及出征匈奴道路愈多
不法駰為主簿前後奏記數十指切長短憲不能容稍

疎之因察駰高第出為長岑長駰自以逺去不得意遂
不之官而歸卒於家
　　崔瑗
崔瑗愛士好賓客盛修殽饍殫極滋味
不問餘産
　　崔寔
崔寔為五原太守五原土宜麻桑而民
不知紡績而冬月無衣積細草而卧其中見吏則衣草

而出寔至官勸種麻命工伐木作機紡車教民紡績
　　倪萌
倪萌字子明齊國臨淄人仁孝敦篤不好榮貴常勤身
田農遭嵗倉卒兵革並起人民餒餓相啖與兄俱出城
採蔬為赤眉賊所得欲殺啖之詣賊叩頭言兄年老羸
瘠不如萌肥健願代兄賊義而不啖命歸求豆來贖兄
萌歸不能得豆復自縛詣賊賊遂放之
　　古初

長沙有義士古初遭父喪未葬鄰人火起及初舍棺不
可移初冒火伏棺上會火滅以為孝感所致云
　　王琳
汝南王琳字巨尉十餘嵗喪親遭大亂百姓奔逃惟琳
兄弟獨守冢廬弟季出遇赤眉賊將為餔琳自縳請先
季死賊矜而放
　　蔡順
蔡順字君仲汝南人至孝王莽亂人相食順取桑椹赤

黒異器賊問所以云黒與毋赤自食賊異之遺鹽二斗
受而不食
　　李業
公孫述欲徵李業業固不起乃遣人
持鴆不起便賜藥業乃飲鴆而死
　　逄萌
逄萌字子慶北海人少有大節志意抗厲家貧給事為
縣亭長尉過迎拜問事微久尉去舉拳撾地歎曰大丈

夫安能為人役耶遂去學問王莽居攝子宇諫莽而莽
殺之萌謂其友人曰三綱絶矣不去禍將及人解冠挂
東都城門歸將家浮海客於遼東萌素明陰陽知莽將
敗乃首戴韲器哭於市曰辛乎辛乎遂潛藏不見隠琅
邪之勞山非禮不動聚落化之北海太守遣使奉謁萌
不答太守遣吏捕之民相率以石撾吏皆流血奔走萌
被徴上道迷不知東西云朝所徴我者為聰明睿智有
益於政方靣不知安能濟政即駕而歸

　　王霸
王霸建武初連徴不至安貧賤居茅
屋蓬户藜藿不厭然樂道不怠以壽終
　　嚴光
嚴光字子陵耕於富春山後人名其
釣處為嚴陵瀨
　　閔貢
閔貢字仲叔太原人也恬静養神勿役于物與周黨相

友黨每過貢共啜菽飲水無菜茹黨嘗遺貢生麻貢歎
曰我欲省煩耳受而不食司徒侯霸辟貢到與相見勞
問之下不及政事貢曰被明公辟且喜且懼及奉見明
公喜懼皆去所望明公問屬何以為政羙俗成化以貢
為不足耶不當辟也如以為任用而不使臣之則為失
人是以喜懼皆去便辭而出客居安邑老病家貧不能
得錢買肉日買一片猪肝屠或不肯為斷安邑令候之
問諸子何飯食對曰但食猪肝屠者或不肯與令出敇

市吏後買輙得貢怪問其子道狀如此乃歎曰閔仲叔
豈以口腹累安邑耶遂去之沛
　　周黨
周黨字伯況太原人鄉佐發黨徭道於人中辱之黨學
春秋長安聞復讎之義輙講下辭歸到與鄉佐相聞期
鬭日鄉佐多從兵往使鄉佐先㧞刀然後與相擊鄉佐
服其義勇建武中徵黨著短布單衣榖皮幓頭待見尚
書欲令更服黨曰朝廷本以是故徴之安可復更遂以

見自陳願守所志上聴之博士范升奏曰伏見太原周
黨東海王良山陽王成使者三到乃肯就車脱衣解履
升於華轂陛見帝廷偃蹇傲慢逡巡進退臣願與並論
雲臺之下
　　井丹
井丹字大春通五經時人為之語曰五經
紛綸井大春
　　耿嵩

耿嵩字文都鉅鹿人履清高之節齔童介然特立不隨
於俗鄉黨大人莫不敬異之王莽敗賊盜起宗族在兵
中穀食貴人民相食宗家數百人升合分糧時嵩年十
二三宗人少長咸共推之主禀給莫不稱平
　東觀漢記卷十六

欽定四庫全書
　東觀漢記卷十七
　　列傳十二
　　虞延
虞延字子大陳留人為郡功曹世祖聞而奇之建武二
十年東巡路過小黄高帝母昭靈后園陵在焉時延為
郡督郵詔呼引見問園陵之事延進止從容瞻拜可觀
其園陵樹蘖皆諳其數爼豆犧牲頗曉其禮帝善之勅

延從駕到魯還經封邱城門下小不容羽蓋上怒使撻
侍御史延因下見引咎以為罪在督郵上詔曰以陳留
督郵虞延故貸御史罪賜延錢及帶劔佩刀還郡永平
初守新野功曹鄧寅以外戚小侯每預朝㑹
而容止趨歩有出于衆上目之顧左右曰朕之儀貎豈
若此人特賜輿馬衣服延以寅雖有容儀而無實行未
嘗加禮上乃詔令自稱南陽功曹詣闕拜郎中遷𤣥武
司馬寅在職不服父喪帝聞乃嘆曰知人則哲惟帝難

之信哉斯言寅聞慙而退
　　郭丹
郭丹字少卿南陽人累世千石父稚為丹買田宅居業
丹從師長安從宛人陳洮買符入函谷關旣入關封符
乞人乃慨然而歎曰丹不乘使者車不出此關既至京
師常為都講更始二年三公舉丹賢能徴為諫議大夫
持節使歸南陽安集受降自去家十二年果乘高車出
關如其志焉更始敗諸將軍悉歸上普賜封爵丹無所

歸節傳以敝布纒裹節晝伏夜行求謁更始妻子奉還
節傳因歸鄉里為郡功曹薦隂亶程胡魯歆自代太守
杜詩曰古者卿士譲位今功曹稽古含經可謂至徳編
署黄堂以為後法丹師事公孫昌敬重常待重編席顯
異之為司徒在朝名清廉公正永平五年薨詔問丹家
時宗正劉匡對曰郭丹為三公典牧州郡田畝不増
　　周澤
周澤字穉都北海安邱人少修高節耿介特立好學問

治嚴氏春秋門徒數百人隠居山野不汲汲于時俗建
武十六年辟大司馬府署議曹祭酒為黽池令奉公克
己妻子自親釜竈拜太常果敢直言數有據爭朝廷嘉
其清廉北地太守廖信貪汚下獄詔以信田宅奴婢錢
財賜廉吏太常周澤
　　牟融
牟融字子優遷大司農性明逹居職修
治又善論議朝廷稱為名卿帝數嗟嘆以為才堪宰相

　　孫堪
孫堪為光禄勲以清廉見稱與周澤
相類
　　魏應
魏應字君伯任城人拜五官中郎將諸儒于白虎觀講
論五經同異使應專掌難問
　　劉般
劉般字伯興彭城人代名忠孝兼屯騎校尉
時五校尉官顯職閒府寺寛敞輿服
光麗伎巧畢給故多以宗室肺腑居之為太僕在朝竭
忠盡謀建初元年拜為宗正憂勤國事夙夜不怠數納
嘉謀
　　劉愷
劉愷字伯豫以當襲父般爵封居巢侯讓與其
弟憲遁逃避封久之章和中有司奏請絶國上羙其義
特優嘉之愷猶不出有司復奏之侍中賈逵上書曰孔

子稱能以禮讓為國於從政乎何有和帝納之下詔曰
故居巢侯劉般嗣子愷當襲父般爵而稱父遺意致國
弟憲遯亡七年所守彌固蓋王法崇善成人之美其聴
憲嗣爵乃徵愷拜為郎稍遷侍中愷之入朝在位者莫
不仰其風行
　　郭賀
郭賀字喬卿洛陽人為荆州刺史百姓歌之曰厥徳文
明治有殊政顯宗巡狩賜以三公之服黻冕之旒

　　吳良
吳良字大儀齊國人習大夏侯尚書為郡議曹掾歲旦
與椽吏入賀門下掾王望言曰齊郡敗亂遭離盜賊人
民饑餓不聞鷄鳴犬吠之音明府視事五年土地開闢
盜賊息滅五糓豐登家給人足今日歲首請上雅夀掾
吏皆稱萬歲良時跪曰門下掾謟佞明府勿受其觴盜
賊未盡人庻因乏不能家給人足今良曹掾尚無袴寜
為家給人足耶望曰議曹惰窳自無袴寧足為不家給

人足耶太守歛容而止曰此生言是遂不舉觴賜良鰒
魚百枚轉良為功曹良耻以言受進終不肯謁東平王
蒼辟為西曹掾數諫蒼多善策蒼上表薦良上以章示
公卿曰前見良頭鬚皎然衣冠甚偉求賢助國宰相之
職蕭何舉韓信設壇即拜不復考試今以良為議郎遷
司徒長史以清白方正稱
　　劉平
劉平字公子楚郡人以仁孝著聞

更始時天下亂平弟仲為賊所殺其後賊忽然而至平
扶持其母奔走逃難抱仲遺腹女而棄其子母欲還取
之平不聴曰力不能兩活仲不可以絶類遂去不顧與
母俱匿野澤中平朝出求食為餓賊所得将烹之叩頭
曰今旦為老母求菜老母饑少氣待歸為命願得歸飯
母畢還就死因涕泣賊哀而遣之平還食母訖因白曰
屬與賊期義不可負遂還詣賊衆皆大驚相謂曰嘗聞
烈士今乃見之去矣吾不忍食子於是得全平既免乃

摭莢得三升豆以謝賊恩永平三年為宗正數薦逹名
士承宮郇恁等
　　承宫
承宫琅邪姑幕人少孤年八歲為人牧豬
鄉里徐子盛明春秋經授諸生數百人宫過其廬下見
諸生講誦好之因㤀其豬而聴經豬主怪其不還行求
索見生欲笞之門下生共禁乃止因留精舍門下樵薪
執苦數十年間遂通其經遭王莽篡位天下擾攘盜賊

并起遂避世漢中建武四年將妻子之華隂山谷耕種
禾黍臨熟人就認之宫悉推與而去由是顯名永平中
徵為博士遷左中郎將數納忠諫論議切直名播匈奴
時單于遣使求欲得見宫詔敕宫自整飭對曰彼徒炫
名非實識也臣狀醜不可以示遠宜選長大威容者帝
乃以大鴻臚魏應代之
　　鍾離意
鍾離意辟大司徒侯霸府詔部送徒

詣河内時冬寒徒病不能行路過𢎞農意輒移屬縣使
作徒衣縣不得已與之而上書言狀意亦具以聞上得
奏以見霸曰君所使掾何乃仁于用心誠良吏也意在
堂邑為政愛利輕刑慎罰撫循百姓如赤子初到縣中
無屋意出奉錢帥人作屋人齎茅竹或特材木爭赴趨
作決日而成功作既畢為觧土祝曰興功
役者令百姓無事如有禍祟令自當之人皆大悅顯宗
時意為尚書交趾太守坐贓千金徵還伏法詔以其貲

物班賜羣臣意得珠璣悉以委地而不拜賜上怪問其
故對曰臣聞孔子忍渴於盜泉之水曽參迴車于勝母
之閭惡其名也此贓穢之物誠不敢拜受上嗟嘆曰清
乎尚書之言乃更以庫錢三十萬賜之詔賜降人縑尚
書案事誤以十為百上見司農上簿大怒召郎將笞之
意因叩頭曰過誤之失常人所容若以懈慢為愆則臣
位大罪重郎位小罪輕咎皆在臣臣當先笞乃解衣就
格上意乃解上欲起北宫意上書諫出為魯相後起徳

陽殿殿成百官大會上謂公卿曰鍾離尚書若在不得
成此殿
　　宋均
宋均字叔庠為九江太守有兩山名曰
唐后山有神祠衆至共為嫁娶皆取百姓男女不復要
娶巫家女百姓患之長吏莫敢改之均乃移書曰自今
已去當為山娶巫家女其後乃絶建武中山陽楚郡多
蝗蜚南到九江輒東西别去由是名稱永平七年徵為

尚書令忠正直言數納䇿謀毎駮議未嘗不合上意
　　朱酺
朱酺梁國寧陵人明帝時為益州刺史移
書屬郡喻以聖徳白狼王等百餘國重譯來庭歌詩三
章酺獻上
　　觟陽鴻
觟陽鴻字孟孫中山人為世名儒永平中拜少府
　　楊政

楊政字子行京兆人治梁邱易與京兆祁聖元同好俱
名善説經書京師號曰説經鏗鏗楊子行論難僠僠祁
聖元政師事博士范升建武中升為太常丞為去妻所
誣告坐事繫獄當服重罪政以車駕出時伏道邊抱升
子持車叩頭武騎虎賁恐驚馬引弓射之不去旄頭以
㦸义政傷胸前政涕泣求哀上即尺一出升政嘗過揚
虛侯馬武武稱疾見政對几據床欲令政拜牀下政入
戸前排武徑上牀坐武帳言語不擇因把臂責之曰卿

蒙國恩備位藩臣不思求賢報國而驕天下英俊今日
揺動者刀入脅左右大驚以為見刼操兵滿側政顔色
自若會信陽侯至責數武令為朋友其果勇敢折皆此
類也
　　薛漢
薛漢字子公淮陽人才高名遠兼通書傳
無不照覽道術尤精敎授常數百弟子自遠方至者著
為録

　　郇恁
郇恁字君大鴈門人也隠
居教授東平憲王蒼為驃騎開東閣延賢士辟恁署為
祭酒敬禮焉後朝會明帝戲之曰先帝徵君不來驃騎
辟君而來何也恁曰先君秉徳以惠下臣可以禮進退
驃騎執法御臣臣懼法而至月餘遂去官
　　徐匡

永平中車駕出信陽侯隂就於干突車騎簿車府令齊
國徐匡鉤就車收御者送獄詔書譴匡匡自繋獄呉良
上言信陽侯驕慢干突車騎大不敬無人臣禮匡執法
守正而下獄恐政化由是而墜詔出匡左遷即邱長　　張重
張重日南計吏形容短小明帝問云何郡小吏對曰臣
日南計吏非小吏也

　　姜詩
姜詩字士遊廣漢雒人也適值年荒與婦傭作養母詩
性至孝母好飲江水令兒常取水溺死夫婦痛恐母知
詐曰行學歲歲作衣投於江中俄而湧泉出舍側味如
江水日生鯉一雙賊經詩里不敢驚孝子致肉米詩埋之後吏譴詩詩掘示之
　　　趙孝
趙孝字長平沛國蘄人父為田禾將軍孝為郎歸告母

徃來常白衣歩擔嘗從長安來過直上郵亭但稱書生
寄止於亭門塾亭長難之告有貴客過灑掃不欲穢汚
地良久乃聴止吏因問曰田禾將軍子從長安來何時
發幾日至孝曰尋到矣時天下亂人相食弟禮為賊所
得孝聞即自縛詣賊曰禮久餓羸瘦不如孝肥賊并放
之建武初天下新定穀食尚少孝得穀炊將熟令弟禮
夫妻俱出外孝夫妻共蔬食比禮夫妻歸即曰我已食
訖以穀飯獨與之積久禮心怪疑後掩伺見之亦不肯

食遂共蔬食兄弟怡怡鄉里歸徳孝辟太尉府顯宗聞其
行官至長樂衛尉弟禮為御史中丞帝嘉其篤行寵異
之詔禮十日就長樂衛尉府太官送供具相對盡歡數
年禮卒令孝從官屬送喪歸也
　　魏譚
魏譚字少間琅邪人王莽末政亂盜賊起人民相食譚
為賊所得等輩數十皆縛束當稍就噉見譚貎謹敕獨

放令主炊養有賊長公哀譚謂曰汝曹皆當以次死哀
縱汝急從此去譚不肯去叩頭曰我嘗為諸君主炊養
食馨肉肌香餘皆菜食羸瘦肉腥臊不可食願先等輩
死長公義之即相謂此兒有義可哀縱也賊遂皆放之
數十人皆得脱譚有一孤兄子年一二歲常自養親遭
饑饉分升合以相存活譚時有一女生裁數月念無穀
食終不能兩全棄其女養活兄子州郡高其義
　　李善

李善字次孫南陽人本同縣李元蒼頭建武中疫病元
家相繼死沒惟孤兒續始生數旬而有資財千萬諸奴
私共計議欲謀殺續分財產善乃潛負逃亡隠山陽瑕
邱界中親自哺養乳為生湩續孩抱奉之不異長君有
事輒長跪請白然後行之閭里感其行皆相率修義續
年十歲善與歸本縣修里舊業告奴婢于長吏悉收殺
之時鍾離意為瑕邱令上書薦善行狀
　東觀漢記卷十七

欽定四庫全書
　東觀漢記卷十八
　　列傳十三
　　第五倫
第五倫字伯魚京兆長陵人修行清白王莽末盜賊起
時米石萬錢人相食倫獨收養孤兄下外孫分糧共食
死生相守鄉里以此賢之倫歩擔徃候鮮于褎留十餘
日將倫上堂令妻子出相對以屬託焉倫自度仕宦牢

落遂將家屬客河東變易姓名自稱王伯齊嘗與奴載
鹽北至太原販賣每所至客舍去輒為糞除道上號曰
道士開門請求不復責舍宿直京兆尹閻興召倫為主
簿時長安市未有秩又鑄錢官姦宂所集無能整齊理
之者興署倫督鑄錢掾領長安市倫平銓衡正斗斛市
無阿枉百姓悅服其後小民爭訟皆云第五椽所平市
無姦枉欺詐之巧倫每見光武詔書常歎曰此聖主也
當何由一得見决矣等輩笑之曰汝三皇時人也爾説

將尚不下安能動萬乘主耶倫曰未遇知己道不同故
耳諸王當歸國詔書選三署郎補王家長吏除倫為
淮陽王醫工長時輩除者多綬盡但假印倫請於王王
賜之綬嘗見上曰聞卿為吏撾妻父不過從兄飯寧有
之耶對曰臣三娶妻皆無父臣生遭饑饉米石萬錢不
敢妄過人飯曰聞卿為市掾有人遺卿母一笥餅卿知
從外來奪之母遂探口餅出之有諸對曰實無此衆人

以臣愚蔽故為此言也倫性節儉作㑹稽郡雖有二千
石卧布被自養馬妻炊爨俸禄常取赤米與小吏受等
財留一月俸餘皆賤糶與民饑羸者為事徴百姓攀轅
扣馬呼曰舍我何之
倫宻委去百姓聞之乘船追之交錯水中其得民心如
此倫免官歸田里不交通人物躬與奴共發棘田種麥
倫為司空奉公不撓言事無所依違諸子諫止輒叱之
每上封自作草不復示掾吏或民奏記言便宜便上封

去年伏誅者刺史一人太守三人被死罪二人凡六人
　　桓虞
桓虞字伯春馮翊萬年人遷尚書僕
射據法斷事周宻平正以為能擢為南陽太守
　　鄧彪
鄧彪字智伯南陽人也父邯世祖中興從征伐以功封
鄳侯彪少修孝行厲志清高與東郡宗武伯翟敬伯陳

綏伯張弟伯同志好齊名稱南陽五伯彪以嫡長為世
子邯薨彪當嗣爵讓國與異母弟鳯明帝高其節詔書
聴許鳯襲爵彪仕州郡為太尉在位清白以亷讓率下
為百僚式視事四年以疾乞骸骨賜䇿罷贈錢三十萬
所在以二千石俸終其身
　　鄭𢎞
會稽鄭𢎞字巨君為鄒縣令魯春雨霜鄒穀獨無災為
太尉以日食免

　　袁安
袁安為河南尹十餘年政令公平未
嘗以贜罪鞠人常歎曰凡士之學高欲望宰相下及牧
守錮人於聖代尹不忍為也和帝始加元服太后詔安
為賓賜束帛乘馬安為司徒每朝會憂念王室未嘗不
流涕
　　朱暉
朱暉字文季南陽人暉之先宋微子之後也以國氏姓

周衰諸侯滅宋奔碭易姓為朱後徙于宛暉外祖父孔
休以徳行稱于代暉早孤有氣决年十三莽敗天下亂
與外氏家屬從田間奔入宛城道遇羣賊賊操弓弩欲
裸奪婦女衣服昆弟賓客皆惶迫伏地莫敢動暉拔劍
前曰財物皆可取諸母衣不可得今日朱暉死日也賊
義其小壯其志笑曰童子内刀遂舍之為郡督郵太守
阮况當嫁女欲買暉婢暉不敢與及况卒暉送其家金
三斤人問其故暉曰前不與婢者恐以財汚府君今重

送欲明己心也驃騎將軍東平王蒼辟暉為掾正月旦
將軍當奉璧賀故事少府給璧時隂就為少府吏甚驕
慢求不可得暉遥見就主簿持璧謂曰我素聞璧未嘗
見借觀之主簿授暉暉授令史主簿遽白就就曰朱掾
義士勿求之蒼罷朝謂暉曰掾自視孰與藺相如再遷
臨淮太守暉好節概有所㧞用皆厲行之士表善黜惡
抑强絶邪歲常豐熟吏民畏而愛之為之歌曰强直自
遂南陽朱季吏畏其威民懷其惠建武十四年四方牛

大疫臨淮獨不疫鄰郡人多牽牛入界暉為守數年坐
考長吏囚死獄中州奏免官暉同縣張堪有名徳每與
相見常接以友道暉以堪宿成名徳未敢安也堪至把
暉臂曰欲以妻子託朱生暉舉手不敢答堪後仕為漁
陽太守暉自為臨淮太守絶相聞見堪後物故南陽餓
暉聞堪妻子貧窮乃自徃候視見其困厄分所有以賑
給之歲送榖五十斛帛五匹以為常
　　韋彪

韋彪上議曰二千石皆以選出京師
剖符典千里　　韋豹
韋豹字季明數辟公府輒以事去司徒劉愷辟
之謂曰卿輕人好去就故爵位不踰今嵗垂盡當辟御
史意在相薦子其留乎豹曰犬馬齒衰豈敢久待論薦
之私非所敢當遂跣而起愷追之遥去不顧

　　郭躬
郭躬家世掌法務在寛平章和元年
赦天下繫囚在四月丙子以前減死罪一等勿笞詣金
城而文不及亡命未發覺者躬上封事曰伏惟天恩莫
不蕩宥死罪以下並䝉更生而亡命捕得獨不沾澤臣
以為赦前犯死罪而繫在赦後者可皆勿笞詣金城以
全人命有益于邊上善之即下詔赦焉
　　鄭均

鄭均字仲虞任城人也治尚書好黄老淡泊無欲清静
自守不慕游宦兄仲為縣游徼頗受禮遺均數諫止不
聴即脱身出作歲餘得數萬錢歸以與兄曰錢盡可復
得為吏坐贓終身捐棄兄感其言遂為廉潔稱清白吏
均好義篤實失兄事寡嫂恩禮敦至養孤兒兄子甚篤
己冠娶出令别居並門且盡推財與之使得一尊其母
然後隨䕶視賬給之均屢辟不詣公車特徴拜侍御史
月餘遷尚書肅宗敬重之後以病告歸均遣子英奉章

詣闕詔召見英問均所苦賜以冠幘錢布元和元年與
毛義各賜羊一頭酒二斗終其身帝東巡過任城乃幸
均舍敕賜尚書禄以終其身故時人號為白衣尚書
　　王景
王景治浚儀賜山海經河渠書建初
八年景為廬江太守乃教民種麻桑而養蠶
　　亷范
廉范字叔度京兆人也祖父客死蜀漢范年十五與客

歩負喪歸至葭萌船觸石破沒范持棺柩遂俱沉溺衆
傷其義鉤求得之僅免於死太守張穆持筒中布數篋
與范范曰石生堅蘭生香前後相違不忍行也遂不受
為雲中太守始到烽火日通故事虜出度五千人乃移
書旁郡求助吏白今虜兵度出五千請移警檄范不聴
遂選精兵自將出至近縣令老弱城守而追之為蜀郡
太守成都邑宇偪側舊制禁民夜作以防火而更相隠
蔽燒者日日相屬范乃毁削前令但嚴使儲水百姓為

便民歌之曰廉叔度來何暮不禁火民安堵昔無𥜗今
五袴百姓皆喜家得其願時生子皆以廉名者千數章
和二年帝崩范奔赴敬陵還入城見道中有諸生來小
車馬頓死泥中諸生立旁不能自進時范問為誰所從
來生白廬江太守掾嚴麟為太守奉章來弔范惻然令
從騎下馬與之不告而去麟事畢不知馬所歸縁路訪
之或謂麟曰故蜀郡太守廉叔度好賙人窮今奔國喪
當是時麟亦素聞范名以為然即牽馬造門謝而歸之

世伏其高義
　　王阜
王阜字世公蜀郡人少好經學年十
一辭父母欲出精廬以少不見聴後阜竊書誦盡日辭
欲之犍為定生學經擕錢二千布兩端去母追求到武
陽北男謁舍家得阜將還後嵗餘白父昇曰今我出學
仕宦儻至到今母乘跛馬車昇憐其言聴之定所受韓
詩年七十為食侍謀童子傳授業聲聞鄉里
補重泉令政治肅清舉縣畏憚吏民向化鸞鳥集
於學宫阜使五官掾長沙疊為張雅樂撃罄鳥舉足垂
翼應聲而舞翾翔復上縣庭屋十餘日乃去為益州太
守邊郡吏多放縱阜以法繩正吏民不敢犯禁政教清
靜百姓安業神馬四出滇河中甘露降白烏見連有瑞
應世謂其用法平正寛慈惠化所致大將軍竇憲貴盛
以絳罽襜褕與阜不受憲嘗移書益州取六百萬阜疑
有姦詐以状上憲遣奴騶帳下吏李文迎錢阜以詔書

未報拒不與文積二十餘日詔書報給文以錢市焉
　　秦彭
秦彭字國平元成間宗族五人同為
二千石故號為萬石秦氏彭擢開陽城門候為山陽太
守時山陽新遭地動後饑旱糓貴米石七八萬百姓窮
困彭下車經營勞來為民設四誡以定父母妻子長㓜
之序擇民能率衆者以為鄉三老選鄉三老為縣三老
令與長吏參職崇儒雅貴庠序尚徳化不任刑名春秋

饗射升降揖讓務禮示民吏民畏愛不敢欺也後拜潁
州太守老弱啼號滿道彭在潁川鳯凰麟麒嘉禾甘露
之瑞集于郡境
　　𤣥賀
𤣥賀字文𢎞遷鄴令政化大行為九
江太守行縣齎持乾糒但就温湯而已臨去日百姓扶
車叩馬啼泣隨之
　　曹褎

曹褎字叔通篤學有大度常慕叔孫通為
漢儀禮晝夜沉思寢則懷鉛筆行則誦文書當其念至
忽忘所之舉孝廉拜車府令在射聲營舍有停棺不葬
者百餘所褎親自履行問其意故吏對曰此等多是建
武以來絶無後者襃愴然為買空地悉葬其無主者設
祭以祀之遷城門校尉將作大匠時疾疫襃愍哀病徒
親自省治醫藥饘粥多䝉濟活
　　賈逵

賈逵字景伯長八尺二寸能講左氏及
五經本文以大小夏侯尚書教授京師為之語曰問事
不休賈長頭永平十七年公卿以神雀五采翔集京師
奉觴上夀上召逵敕蘭䑓給筆札使作神雀頌建初元
年詔逵入北宫虎觀南宫雲䑓使出左氏大義書奏上
嘉之賜布五百匹衣一襲拜侍中領騎都尉内備帷幄
兼領秘書近署甚見信用
　　江革

江革字次翁客東海下邳傭賃以養父
母下邳知其孝市賈輒與好善者雖無錢任貰與之革
專心養母幅巾屐履母年八十革不欲揺動之常自居
轅輓車不用車馬永平中拜五官中郎將毎朝會帝常
使虎賁扶持及進拜恒自禮焉時有疾不會輒敕大官
送餐醪恩寵莫與為比于是京師貴戚順陽侯衛尉馬
廖侍中竇憲慕其行各奉書致禮遺革終不發書無所
報受帝聞而益善之

　　召馴
召馴字伯春以志行稱鄉里號之曰徳
行恂恂召伯春以明經有智讓講論拜議郎章和中為光禄勲
　　李育
李育字元春為侍中時章帝西謁園陵育
陪乘問舊事育輒對由是見重
　　杜安

杜安字伯夷潁川定陵人貴戚慕其名或遺其書安不
發悉壁藏之後捕貴戚賓客安開壁出書而書如故由
是不罹其患
　　杜根
和熹鄧后臨朝權在外戚杜根以安帝
年長宜親政事乃與同舍郎上書直諫太后大怒收執
根等令盛以縑囊于殿上撲殺之執法者以根知名私
語行事人使不加力既而載之城外根得蘇太后使人

檢視遂詐死三日目中生蛆因得逃竄及鄧氏誅根方
歸徴拜侍御史
　　杜篤
杜篤字季雅客居羙陽與羙陽令交遊
數從請託不諧頗相恨令怒收篤送京師會大司馬呉
漢薨世祖詔諸儒誄之篤于獄中為誄辭最高帝羙之
錫帛免刑仕郡文學掾以目疾二十餘年不窺京師篤
外高祖辛武賢以武畧稱篤常歎曰杜氏文明善政而

篤不任為吏辛氏秉義經武而篤又怯于事外内五世
至篤衰矣
　　宋揚
宋揚扶風平陵人永寧二年遣大鴻臚持節至墓追封
當陽侯　　趙興
司𨽻校尉下邳趙興不䘏諱忌毎入官舍輒更繕修館

宇移穿改築故犯妖禁而家人爵禄益用豐熾官至潁
川太守子峻太傅以才器稱孫安世魯相三葉皆為司
𨽻時稱其盛
　　趙勤
趙勤字益卿南陽人劉賜姊子童㓜有志
操賜國租適到時勤在旁賜指錢示勤曰拜乞汝二十
萬勤曰拜而得錢非義所取終不肯拜勤明逹好學介然特

立太守駱珍召署曹吏至掾督郵為南陽太守桓虞功
曹委以郡事虞下車葉令雍霸及新野令皆不遵法乃
署勤督郵到葉見霸不問縣事但髙譚清論以激勵之
霸即解印綬去勤還入新野界令聞霸已去遣吏奏記
陳罪復還印綬去虞乃嘆曰善吏如良鷹矣下鞲即中
嘗有重客過欲屬一士令為曹吏虞曰我有賢功曹趙
勤當與議之客潛于内中聴虞乃問勤勤對曰恐未合
衆客曰止止弗復道

　　毛義
廬江毛義性恭儉謙約少時家貧以孝行稱為安陽尉
南陽張奉慕其義往候之坐定而府檄到當守令義奉
檄而入白母喜動顔色
　　淳于恭
淳于恭字孟孫北海人以謙儉推讓為節家有山田橡
樹人有盜取之者恭助為收拾載之歸乃知是恭橡盜
載橡還之恭不受人又有盜刈恭禾者恭見之念其愧

因自伏草中至去乃起養兄崇孤兒教誨學問時不如
意輒呼責數以捶自撃其脛欲感之兒慙負不敢復有
過恭家井在門外上有盆鄰里牧牛而爭飲牛恭惡其
爭多置器其上為預汲水滿之小兒復爭恭各語其父
母父母乃禁怒之里落皆化而不爭
　　梁鴻
梁鴻少孤以童㓜詣太學受業治禮
詩春秋常獨坐止不與人同食比舍先炊已呼鴻及熱

釜炊鴻曰童子鴻不因人熱者也滅竈更燃火鴻家貧
而尚節博覽無不通畢乃牧豕於上林苑中曽誤遺火
延及他舍乃尋訪燒者問所失財物悉推豕償之其主
猶以為少鴻曰無他財願以身居作主人許因為執勤
不懈耆老見鴻非恒人乃共責讓主人而稱鴻長者于
是始敬鴻還其豕鴻不受初與京邑蕭友善約不為陪
臣及友為郡吏鴻以書責之而去鴻鄉里孟氏女容貎
醜而有節操多求之不肯父母問其所欲曰得賢壻如

梁鴻者鴻聞乃求之女椎髻着布衣操作具而前鴻大
喜曰此真梁鴻妻也能奉我矣字之曰徳耀名孟光將
妻之霸陵山耕耘織作以供衣食彈琴誦詩以娯其志
鴻將之會稽作詩曰維季春兮華阜麥含金兮方秀適
呉依大家臯伯通廡下為賃舂每歸妻為具食不敢于
鴻前仰視舉案常齊睂伯通察而異之曰彼傭賃能使
其妻敬之如此非凢人也鴻常閉户吟詠書記遂潛思

著書十餘篇鴻病因與伯通及會稽士大夫語曰昔延
陵季子𦵏子于嬴博之間不歸其鄉慎弗聴妻子持尸
柩去後伯通等為求葬處有要離冡高燥衆人曰要離
古烈士今伯鸞亦清高令相近遂葬要離冡傍子孫歸
扶風
　　高鳳
高鳯字文通南陽人誦讀晝夜不絶妻嘗之田曝麥于
庭以竿授鳯令䕶鷄鳯受竿誦經如故天大雷暴雨淹

没鳯留意在經史忽不視麥麥隨水漂去鄉里有爭財
持兵而鬭鳯徃解之不已乃脱巾請曰仁義遜讓奈何
棄之爭者感之收兵謝罪鳯年老執志不倦聲名著聞
太守連召請恐不得免自言鳯本巫家不應為吏又與
寡嫂詐訟田遂不仕
　　郭鳯
郭鳯字君張勃海人善説災異吉凶占應病先自知嘗
豫令弟子市棺歛具至其日而卒

　東觀漢記卷十八

欽定四庫全書
　東觀漢記卷十九
　　列傳十四
　　張酺
張酺字孟侯祖父充與光武同門學光
武即位求問充充已死永平九年詔為四姓小侯開學
置五經師鬴以尚書授于南宫令入授皇太子太子家
時為奢侈物未嘗不正諫甚見重焉顯宗以酺授皇太

子業甚得輔導之體章帝即位出拜東郡太守賜錢三
十萬酺下車擢賢俊擊豪強賞賜分明郡中肅然薦郡
吏王青三世死節青從此除步兵司馬酺傷青不遂復
舉其子孝㢘元和二年帝東巡狩幸東都引酺及門生
郡縣掾吏並㑹庭中帝先備弟子之儀使酺講尚書一
篇使尚書令王鮪與酺相難然後修君臣之禮賞賜殊
特帝甚欣悦酺罰斷義勇遷魏郡太守百姓垂涕送之
滿道和帝初酺上言臣聞王者法天熒惑奏事太微故

州牧刺史入奏事所以通下問知外事也數十年以來
重其道歸煩擾故時止弗奏事今因以為故事臣愚以
為刺史視事滿歲可令奏事如舊典問州中風俗恐好
惡過所道事所聞見考課衆職下章所告及所自舉有
意者賞異之其尤無狀逆詔書行罪法冀敕戒其餘令
各敬慎所職于以衰滅貪邪便佞酺拜太尉詔射聲敎
尉曹褒案舊漢儀制漢禮酺以為褒制禮非禎祥之特
逹有似異端之術上疏曰褒不被刑誅無以絶毁實亂

道之路酺為太尉父尚在酺每遷轉乃一到雒父來適
會正臘公卿罷朝俱賀歲奉酒上酺父夀極歡莫不嘉
其榮以日食免
　　韓棱
韓棱字伯師潁川人也除為下邳令視事未朞吏人愛
慕時鄰縣皆雹傷稼棱縣界獨無雹遷南陽太守下車
表行義抆幽滯發摘姦盗郡中震慄權豪懾伏政號嚴
平

　　巢堪
巢堪字次朗太山南城人為司空十四年自乞上印綬
賜千石俸
　　魯恭
魯恭字仲康扶風人父建武初為武陵太守卒官時㳟
年十二弟丕年七歲晝夜號踊不絶聲郡中賻贈無所
受及歸服喪禮過成人耽思閉門講誦兄弟雙高太尉
趙憙聞恭志行每歲遣人送米肉辭譲不敢當恭憐丕

小欲先就其名託病不仕郡數以禮請謝不肯應母強
遣之㳟不得已而行因留新豐敎授建初中丕舉秀才
恭乃始為郡吏拜中牟令宿訟許伯等爭陂澤田積年
州郡不决恭平理曲直各退自相責讓時郡國螟傷稼
犬牙縁界不入中牟河南尹袁安聞之疑其不實使仁
恕掾肥親徃察之㳟随行阡陌俱坐桑下有雉過止其
旁旁有童兒親曰何不捕之兒曰雉方將雛親黙然有
頃與恭訣曰所以來者欲察君治迹耳
今蟲不犯境此一異也化及鳥獸此二異也豎
子有仁心此三異也府掾久留但擾賢者因還府具以
狀白安帝時伐匈奴㳟上疏諫曰竊見竇憲耿秉銜使
奉命暴師于外陛下親勞憂在軍役誠欲以安定邊陲
為民除害臣思之未見其便數年以來民食不足國無
蓄積盛春興發擾動天下妨廢農時以事夷狄非所以
埀意于中國憫念民命也恭上疏曰舉無遺䇿動不失
其中
　　魯丕
魯丕字叔陵性沈深好學孳孳不倦兼通五經以魯詩尚書敎授為當世大儒拜趙相
為政尚寛惠禮讓雖有官不廢敎門生就學百餘人關
東號曰五經復興魯叔陵
　　徐防
徐防上疏曰試論語本文章句但通
度勿以射策冀令學者務本有所一心專精師門思核

經意事得其實道得其眞於此宏廣經術尊重聖業有
益于化雖從來久六經衰微學問寖淺誠宜反本改矯
其失安帝元年郡國被水災比州湮沒死者以千數災
異數降西𦍑反叛殺畧人吏京師淫雨蟊賊傷稼穯防
比上書自陳過咎遂策免　　陳寵
陳寵字昭公沛國人曽祖父咸哀平間以明律令為侍

御史王莽篡位父子相將歸鄉里閉門不出乃收家中
律令文書壁藏之以俟聖主咸常戒子孫曰為人議法
當依于輕雖有百金之利慎毋與人重比故世人謂陳
氏持法寛寵辟司徒鮑昱府掾屬專尚交遊以不肯親
事為髙寵常非之獨勤心物務為尚書性純淑周宻愼
重時有表薦輒自手書削草人莫得知常言人臣之義
苦不畏愼自在樞機謝遣門人不復敎授絶知友之路
章帝時决獄多近干重寵上疏諫曰先王之政賞不僭

刑不濫與其不得已寧僭故古賢君相歎息重戒者重
刑之至也為廣漢太守先是雒陽城南每隂雨常有鬼
哭聲聞于府中寵使案行昔歲倉卒時骸骨不葬者多
寵乃敕縣埋葬由是即絶為廷尉有疑獄輒手筆作議
所活者甚多
　　陳忠
陳忠為尚書令數進忠言辭采鴻麗前
後所奏悉上于官閣以為故事疏曰語云迎新千里送

舊不出門　　尹勤
尹勤字叔梁南陽人治韓詩事薛漢身牧豕事親至孝
無有交遊門生荆棘
　　何熈
何熙字温身長八尺體貌魁梧
與人絶異和帝偉其貎特拜謁者熙能為威容贊拜殿
中聲動左右為御史中丞羣僚憚之

　　魏霸
魏霸字喬卿濟隂人也建初中為郎覇孤兄
弟子來候霸以所乘車馬遣送之至成臯郎官有乘皂
葢車者見兄子乘車疑而格殺之霸聞悲淚晝夜泣涕
至病為鉅鹿太守妻子不到官舍常念兄與嫂在家勤
苦而已獨尊樂故常服麤糲不食魚肉之味婦親蠶桑
服機杼子躬耕農與兄弟子同苦樂不得有異鄉里慕
其行化之性清約質樸為政寛恕正色而已不求偹于

人掾吏有過輒私責數不改休罷之終不暴揚其惡為
將作大匠吏皆懷恩人自竭節作業無譴過之事延平
元年仕為光禄大夫霸妻死長兄伯為霸取妻送至官舍霸笑曰
年老兒子備具矣何用空養他家老嫗為即自入辭其
妻手奉案前跪霸曰夫人視老夫復何中而遂失計義
不敢相屈即拜而出妻慚求去遂送還之
　　應順

應順字華仲汝南南頓人少與同郡許敬善敬家貧親
老無子為敬去妻更娶為東平相事後母至孝精誠感
應梓樹生㕔前屋上徙置府庭繁荗長大
　　應奉
應奉為武陵太守興學校舉側陋政
稱遠邇
　　應劭
應劭字仲遠
父奉司隸校尉劭少便篤學博覽多聞
　　鄭璩
鄭璩字平卿黎陽人建初五年辟司徒府
拜侍御史上疏曰臣斗筲之小吏擢在察視之官職任
過分當刺邪矯枉詔書示官府曰璩盡節剛正亦何陵
遲之有賜璩素六十匹由是顯名轉司隸校尉為漢陽
太守以嚴刻見稱
　　樂恢

樂恢字伯奇父親為縣吏有罪令欲殺
之恢年十一常伏寺東門外凍地晝夜啼泣令乃出親
京兆尹張恂召恢署户曹吏竇憲出征匈奴恢上書諫
曰春秋之意王者不理夷狄得其地不可墾發得其人
無益于政故明王之于夷狄羈縻而已孔子曰遠人不
服則修文徳以來之以漢之盛不務修舜禹周公之徳
而無故興干戈動兵革以求無用之物臣誠惑之
　　何敞

何修生成為漢膠東相成生果為大中大夫果生比干
為丹陽都尉遷廷尉正張湯為廷尉以殘酷見任増飾
法律比干常爭之存者千數比干生夀蜀郡太守夀生
顯京輔都尉顯生鄢光禄大夫鄢生寵濟南都尉寵生
敞為汝南太守百姓化其恩禮高譚
等百八十五人推財相讓
　　周榮
周榮為尚書令在納言管機宻盡心

奉職夙夜不怠
　　梁諷
梁諷北地弋居人征匈奴屯軍于邊以大漢威靈招之
匈奴畏感奔馳來降諷輒為信旛遣還營前後萬餘人
相屬于道
　　李恂
李恂遭父母喪六年躬自負土樹柏
常在冢下為兖州刺史所種小麥胡蒜悉付從事一無

所留清約率下常席羊皮布被食不二味為張掖太守
有威重名時大將軍將兵屯武威武威天下州郡遠近
莫不修禮遺恂奉公不阿為憲所奏免復徴為西域副
校尉西域殷富多珍寳諸國侍子及督使賈胡數遺恂
奴婢宛馬金銀香罽之屬一無所受遷武威太守後坐
事免無田宅財產居山澤結草為廬餉遺無所受處新
安關下拾橡實為食
　　王渙

王渙除河内温令商賈露宿人開門
臥人為作謡曰王稚子代未有平徭役百姓喜為雒陽
令盜賊發不遠走或藏溝渠或伏甕下渙以方畧取之
皆稱神明馬市正數從買羮飯家乞貸不得輒毆罵之
至忿渙聞知事實便諷吏解遣
　　黄香
黄香字文彊江夏安陸人也父况舉孝廉為郡五官掾
貧無奴僕香躬執勤苦盡心供養冬無被袴而親極滋

味暑即扇牀枕寒即以身温席年九歲失母慕思憔悴
殆不免喪鄉人稱其至孝年十二博覽傳記家業虛貧
衣食不贍舅龍鄉侯為作衣被不受帝賜香淮南孟子
各一通詔令詣東觀讀所未嘗見書
謂諸王曰此日下無雙江夏黄童也詔詣安福殿賜錢
三萬黄白絺各一端香知古今記羣書無不渉獵兼明
圖䜟天官星氣鍾律厯算窮極道術京師
號曰天下無雙國士瞻重京師貴戚慕其聲名更饋衣

物拜尚書郎嘗獨止宿臺上晝夜不離省闥上聞善之
以香父尚在賜臥几靈夀杖香拜左丞功滿當遷詔書
留増秩拜尚書遷僕射香上疏曰以錐刀小用䝉見宿
留為尚書曉習邊事毎行軍調度動得事理上知其勤
數加賞賜香勤力憂公畏慎周宻毎用奏議所建畫未
嘗流布然事執平法常持輕類全活非一為魏郡太守
俗毎太守將交代添設儲峙輒數千萬香未入界移敕
悉出所設什器及到頗有即徹去到官之日不祭竈求

福閉門絶客
　　黄瓊
黄瓊字世英以徳行高妙公車徵拜議郎
　　黄琬
黄琬字子琰少失父曽祖香祖瓊並有高名
　　張霸
張霸字伯饒蜀郡成都人年數歲有所噉必先讓父母
鄉里號曰張曽子九歲通春秋復欲進業父母語汝小

何能多少以樊鯈删嚴氏公羊春秋猶多繁辭乃減為
二十萬言更名張氏之學
　　周紆
周紆字文通為勃海太守詔書到門不出
先遣吏到屬縣盡决罪行刑坐徴詣廷尉繫獄數日免
歸家貧無以自贍身築墼以自給食章帝知憐之復以
為郎
　　李充

李充兄弟六人出入更衣家貧親老充
妻勸異居充使釀酒㑹親戚充啟其母曰此婦勸異居
不可奉祭祀請去之遂叱去其婦魯平為陳留太守請
充署功曹充不受平怒乃援充以捐溝中因謫署都亭
長
　　司馬均
司馬均字少賓東萊人隠居教授誠信行乎州里鄉人
有爭曲直者輒言敢祝少賓乎心不直者終不敢祝也

　　汝郁
汝郁字叔異陳國人年五嵗母被病不能飲食郁常抱
持啼泣亦不飲食母憐之強為餐飯欺言已愈郁視母
色未平輒不食宗親共異之郁再徵載病詣公車尚書
敕郁自力受拜郁乗輂白衣詣止車門臺遣兩當關扶
郁入拜郎中
　　張表
張表字公儀奉之子也遭父喪疾

病曠年目無所見耳無所聞服闋醫藥救療厯嵗乃瘳
每彈琴惻愴不能成聲見酒食未嘗不泣宗人親厚節
會飲食宴為表不設樂
　　郭玉
郭玉者廣漢人也學方診之伎和帝奇
異之乃試令嬖臣羙手腕者與女子雜處帷中使玉各
診一手玉言左陽脈右隂脈有男女疾若異人臣疑其
故帝歎稱善

　　鄭衆　　　　鄭衆字季產為人謹敏有心永平中初給
事太子家肅宗即位拜小黄門遷中常侍和帝初竇太
后秉政兄大將軍憲等並竊威權朝臣上下莫不附之
而衆獨一心王室不事豪黨帝親信焉及憲兄弟圖作
不軌衆遂首謀誅之以功遷大長秋

　東觀漢記卷十九

欽定四庫全書
　東觀漢記卷二十
　　列傳十五
　　張敏
張敏以行大射禮陪位頓仆乃策
曰今君所苦未瘳有司奏君年體衰羸郊廟禮儀仍有
曠廢鼎足之任不可以缺重以職事留君其上司空印
綬

　　楊震
楊震字伯起𢎞農人受歐陽尚書于桓郁明經博覽無
不窮究諸儒為之語曰關西孔子楊伯起震公廉不受
私謁子孫常蔬食歩行故舊長者或欲令為開產業震
不肯曰使後世稱為清白吏子孫以此遺之不亦厚乎
為東萊太守道經昌邑邑令王密故所舉荗才夜懐金
十斤以遺震震曰故人知君君不知故人何也密曰夜
無知者震曰天知神知何謂無知為太尉性忠誠每陳

諫諍中常侍樊豐等譖之收印綬歸本郡震到雒陽都
亭顧謂子及門生曰吾䝉恩居上司姦臣狡猾而不能
誅寵嬖傾亂而不能禁帑藏虛賞賜不節而不能塞何
靣目以見日月遂飲酖而死
　　楊秉
楊秉諫桓帝曰王者至尊出入有常
警蹕而行　　楊賜

楊賜字伯獻光和中有虹蜺晝降嘉徳殿上引賜
等入金商門崇徳署問以祥異對曰案春秋讖曰天投
蜺天下怨海内亂加四百之期象見吉凶聖人則之今
妾媵嬖人閹尹之徒共專國朝欺罔日月而令搢紳之
徒委伏畎畝口誦堯舜之言身蹈絶俗之行亡捐溝壑
不見逮及冠履倒易陵谷代處賜代劉
郃為司徒帝欲造畢圭靈昆苑賜上疏諫曰竊聞使者
並規度城南民田欲以為苑昔先王造囿裁足以修三

驅之禮薪萊芻牧皆悉徃焉先帝之制左開鴻池右作
上林不奢不約以合禮中今猥規郊城之地以為苑圃
廣壤田園廢民居畜禽獸殆非所謂保赤子之義以病
罷居無何拜太常詔賜御府衣一襲自所服冠幘綬玉
壺革帶金錯鈎佩
　　任尚
任尚編草為船置于􁆈上以渡河掩撃羌胡
　　薛苞

汝南薛苞字孟常喪母以孝聞父娶
後妻而憎苞分出日夜號泣不能去至被毆杖不得已
廬于舍外旦入而洒掃父怒又逐之乃廬于里門晨昏
不廢積歳餘父母慙而還之
　　馮良
馮良字君郎南陽人少作縣吏耻在厮役因壞車殺馬
毁裂衣冠從杜撫學
　　所輔

所輔平原人為縣門下小吏縣令劉雄為賊所攻欲以
矛刺雄輔前叩頭以身代雄賊等遂㦸刺輔貫心洞背
即死東郡太守捕得賊具以狀上詔書傷痛之
　　蔡倫
蔡倫字敬仲桂陽人為中常侍有才學盡忠重慎每至
休沐輒閉門絶賔客曝體田野典作尚方造意用樹皮
及敝布魚網作紙元
興元年奏上之帝善其能自是莫不用天下咸稱蔡侯

紙
　　龎參
龎參字仲逹拜漢陽太守郡民任棠者
有奇節參到徃候之棠不與言但以䪥一本水一杯置
户屏前自抱孫兒伏于户下參思其㣲意良久曰棠是
欲曉太守也水者欲吾清也㧞大本䪥欲吾撃強宗也
抱兒當户欲吾開門恤孤也于是歎息而還參在職果
能抑豪助弱以惠政得民為太尉以災異䇿免

　　李固
李固字子堅漢中南鄭人也司徒郃之子固貎狀有奇
表鼎角匿犀足履龜文少好學常歩行隨師不遠千里
　　張躭
張躭將吏兵繩索相懸上通天山
　　左雄
劉據為大司農以職事被譴召詣尚書將加箠撻尚書
左雄諫帝曰九卿位亞三公行則鳴

玉孝明永平始加撲罪非古制也帝從之卿于是始免
撲箠
　　周舉
周舉字宣光姿貎短陋而博學洽聞為
儒者所宗京師語曰五經縱横周宣光
　　張綱
梁冀作平上軿車侍御史張綱獨坦
輪于雒陽都亭曰豺狼當道安問狐狸遂奏冀

　　王堂
王堂為汝南太守教掾吏曰其憲章
朝右委功曹陳蕃
　　吳祐
吳祐字季英陳留人父恢為南海太守祐年十二恢欲
殺青簡以寫經書祐諫曰今大人踰越五嶺遠在海濵
其俗舊多珍怪此書若成則載之兼兩昔馬援以薏苡
興謗王陽以衣囊徼名嫌疑之間誠先賢所慎也恢乃

止撫其首曰吳氏世不乏季子矣年二十喪父獨居家
無擔石而不受贍遺常牧豕于長垣澤中行吟經書遇
父故人謂之曰卿二千石子而杖鞭牧豕縱子無恥奈
君父何祐辭謝而已守志如初公沙穆遊太學無資糧
乃變服客傭為祐賃舂祐與語大驚遂共訂交于杵臼
之間遷膠東相政惟仁簡以
身率物民有相争訴者輒閉閤自責然後科其所訟以
道譬之或身到閭里重相和解自是争隙省息吏民不

欺
　　祝良
祝良字邵平長沙人為雒陽令常侍樊豐妻殺侍婢置
井中良收其妻殺之
　　朱遂
中山相朱遂到官不出奉祠北嶽詔曰灾暴縁類符騐
不虛政失厥中狼灾為應至乃殘食孩幼朝廷愍悼思
維咎徵博訪其故山獄尊靈國所望秩而遂比不奉祠

怠慢廢典不務懇惻淫刑放濫害加孕婦毒流未生感
和致灾其詳思改救追復所失不有遵憲舉正以聞　　邱騰
邱騰知罪法深大懷挾姦巧稽留道路下獄死
　　韓昭
韓昭強賦一億五千萬檻車徴下獄
　　趙序

趙序取錢縑三百七十五萬
　　孫程
孫程字稚卿北新城人衛康叔之胄孫林父之後為中
黄門安帝崩初江京等譖誣太子廢為濟隂王居西鍾
下徵北鄉侯為嗣程謀誅江京
于盛化門外與馬國等相見詐謂馬國曰天子與我棗
脯與若棗者使早成之程等十八人收斬江京閻顯等
迎立濟隂王是為順帝閻顯弟景為衛尉從省中還外

府收兵至盛徳門尚書郭鎮率直宿羽林出逢景景因
斫鎮不中鎮劔擊景墮車左右以㦸义其胷禽之送廷
尉以功封程為浮陽侯萬户又封中黄門王康華容侯
王國酈侯
　　苖光
孫程賦棗脯分與苖光曰以為信今暮其當著矣漏盡
光為尚席直事通燈解劔置外持燈入章臺門程等適
入光走出門欲取劔王康呼還光不應光得劔欲還入

門已閉光便守宜秋門㑹李閏來出光因與俱迎濟隂
王幸南宫雲臺詔書録功臣令康疏名康詐疏光入章
臺門光謂康曰緩急有問者當相證也詔書封光東阿
侯食邑四千户未受符䇿光心不自安詣黄門令自告
有司奏光欺詐主上詔書勿問遂封東阿侯邑千户
　　籍建
中常侍籍建追封為汝隂東鄉侯

　東觀漢記卷二十

欽定四庫全書
　東觀漢記卷二十一
　　列傳十六
　　胡廣
胡廣為太傅總録尚書事時年八十
而心力克壯母在堂朝夕瞻省旁無几杖言不稱老逹
練事體明解朝章雖無謇直之風屢有補裨之益
　　陳龜

陳龜為五原太原後卒西域胡夷并
凉民庶咸為舉哀弔祭其墓
　　劉祐
劉祐為河東太守時屬縣令長率多
中官子弟百姓患之祐到摧其權强平理寃結政為三
河表
　　李雲
桓帝誅大將軍梁冀而中常侍單超等五人皆以誅冀

功並封列侯又立掖庭民女亳氏為皇后數月間后家
封者四人賞賜巨萬時地數震裂衆灾頻降白馬令李
雲素剛憂國乃露布上書移副三府曰
孔子曰帝者諦也今官位錯亂小人諂進財貨公行政
令日損是帝欲不諦乎帝得奏震怒下有司送雲黄門
北寺獄𢎞農五官掾杜衆傷其忠直獲罪上書願與雲
俱得死遂俱死獄中
　　韋毅

韋毅為陳留太守桓帝延熹九年坐贓自殺
　　宗資
汝南太守宗資任用善士
朱紫區别
　　陳蕃
陳蕃為光禄勲上疏切諫云鄙諺曰
盜不過五女門以女能貧家也今後宫之女數千食肉
衣綺豈不貧國乎
　　段熲
段熲字紀明有文武智畧時東郭竇公
孫舉等聚衆三萬人為亂遣兵討之連年不克桓帝詔
公卿選將有文武者司徒尹訟薦熲乃拜為中郎將熲
到設施方畧旬月羣盜悉破熲破羌胡明
年春餘羌復冦張掖熲自下馬大戰力盡羌亦引退熲
追之晝夜兼行食雪四十餘日熲上疏曰先零諸羌討
之難破降為上䇿戰為下計
太后詔云此以慰种光馬賢等亡魂也熲曰張奐事勢
相反遂懷猜恨熲起於途中為并州刺史滅羌有功後
徵還京師熲乘輕車介士鼓吹曲蓋朱旗馬騎五萬餘
匹殷天蔽日鉦鐸金鼓雷震動地連騎繼跡彌數十里
詔賜錢千萬七尺絳襜褕一領赤幘大冠一具熲上言
掠得羌侯君長金印四十三銅印三十一錫印一枚長

史司馬渉頭長燕鳥校棚水塞尉印五枚紫綬三十八
黄綬二枚皆簿入也
　　劉寛
劉寛為南陽太守温仁多恕吏民有
過但用蒲鞭罰之示辱而已寛簡畧嗜酒嘗有客遣蒼
頭市酒迂久大醉而還客不堪之罵曰畜產寛須臾遣
人視奴疑必自殺顧左右曰此人也罵言畜產辱孰甚
焉吾懼其死也寛夫人試寛意伺當朝㑹裝嚴已訖使

婢奉肉羹翻汚朝衣婢遽收之寛神色不異乃徐語曰
羔爛汝手
　　陳球
陳球為繁陽令清高不動
　　張奐
張奐字然明為安定屬國都尉羌離湳
上奐馬二十匹奐召主簿張祁入于羌前以酒酹地曰使馬如羊不以

入廐使金如粟不得入懐盡還不受使匈奴休屠各及朔方烏桓竝同反叛遂
燒度遼將軍門列屯赤地煙火相望兵衆大恐各欲亡
去奐安坐帷中與弟子誦書自若軍士稍安桓帝時為
武威太守其妻懷孕夢見奐帶印綬登樓而歌乃訊之
于占者曰必生男復臨兹邦命終此樓旣而生猛以建
安中為武威太守前刺史邯鄲商為猛所殺據郡反為
韓遂所攻州兵圍之急猛自知必死耻見禽乃登樓自

焚而死
　　陽球
陽球字方正為司隸校尉詣闕上書謝
恩表言常侍王甫罪過奔車收送詔獄自臨考之父子
皆死于杖下乃磔甫尸署曰賊臣王甫于是權門惶怖
股慄莫不雀目䑕歩京師肅然曹節見甫尸乃收淚入
言球罪帝徙為衛尉球叩頭曰願假臣一月必令豺狼
鴟梟悉伏其辜

　　趙咨
趙咨字文楚東郡燕人至孝躬率子孫耕農為養盜嘗
夜徃刼之咨恐母驚惶乃先至門迎盜因請為設食謝
曰老母八十疾病須養居貧無儲乞少置衣糧妻子餘
物無所惜諸盜皆慚嘆跪曰所犯無狀干暴賢者言畢
奔走大司農陳奇舉咨至孝
　　荀曇
荀曇字元智潁川潁隂人為廣陵太守正身疾惡其兄

昱為沛相乃相與共除閹黨後昱與大將軍竇武謀誅
中官與李膺俱死曇亦禁錮終身
　　符融
符融妻亡貧無殯歛鄉人欲為具棺
服融不肯受曰古之亡者棄之中野惟妻子可以行之
但即土埋藏而已
　　髙彪
高彪除郎中校書東觀後遷外黄令

畫彪形象以勸學者
　　范丹
范丹字史雲為萊蕪長遭黨錮事推鹿
車載妻子捃拾自資有時絶糧丹言貎無改閭里歌之
曰甑中生塵范史雲釜中生魚范萊蕪
　　韓卓
韓卓字子助陳留人臘日奴竊食祭其母卓義其心即
日免之

　　曹節
曹節上書曰功薄賞厚誠有踧踖　　皇甫嵩
皇甫嵩上言四姓權右咸各歛手
　　王允
尚書令王允奏曰太史令王立説孝
經六隠事能消却姦邪常以良日允與立入為帝誦孝

經一章以丈二竹簟畫九宫其上随日時而出入焉及
允被害乃不復行也
　　趙温
趙温字子柔蜀郡成都人初為京兆郡丞歎曰大丈夫
生當雄飛安能雌伏遂棄官而去後官至三公
　　孔融
孔融上書曰先帝褒厚老臣懼其隕越
是故扶接助其氣力三公刺掖近為憂之非警戒也云

備大臣非其類也
　　蔡邕
蔡邕詔問有黒氣墮温明殿東庭中
如車蓋騰起奮迅五色有頭體長十餘丈形似龍似虹
蜺邕對虹著於天而降施于庭以臣所聞則所謂天投
蜺者也虹晝見御座殿庭前色
青赤上引邕問之對曰虹蜺小女子之祥邕徙朔方上書求還續成十志

　　周珌
周珌豫州
刺史慎之子也
　　劉翊
劉翊為汝南太守舉郡人許靖計吏
察孝廉除尚書郎典選舉

　　郭汜
獻帝幸𢎞農郭氾日擄掠百
官婦女有羙髪皆斷取之
　　吕布
吕布以奮威將軍如三事
　　蔣疊蔣疊字伯重為太僕久在臺閣文雅通逹明故事在九
卿位數言便宜奏議可觀

　　須誦
須誦為郡主簿獲罪詣獄引械自椓口口出齒獲免
　　馮模
馮模為司空坐隴西太守鄧融免官
　　周行
周行為涇令下車嚴峻貴戚跼蹐京師肅清
　　劉訓
劉訓拜車府令時東州郡國相驚有賊轉至京師吏民

驚皆奔城郭訓即夜詣省欲令將近兵據門以禦之
　　雍鯈
雍鯈字長魚事母至孝母常病癰鯈晝夜匍伏不離左
右至為吮癰
　　梁福
司部灾蝗臺召三府驅之司空掾梁福曰普天之下莫
非王土不審使臣驅蝗何之灾蝗當以徳消不聞驅逐
時號福為真掾

　　范康
范康為司隸校尉務大綱性節儉常卧布被
　　蔣詡
蔣翊字元卿後母憎之伺翊寢操斧砍之值翊如厠
　　宗慶
宗慶字叔平為長沙太守民養子者三千餘人男女皆
以宗為名
　　郍刪

郍刪字次孫早孤以至孝稱值天下亂野無烟火而刪
獨在冢側毎賊過見其尚㓜而有志節奇而哀之
　　喜夷
喜夷為夀陽令蝗入輒死
　　李庸
李庸為蜀郡太守蜀之珍玩不入於門益州紀其政化
　　巴异
巴异為重泉令吏民向化鸞鳥止學宫

　　卜福
卜福為廷尉執謙求退上以為大中大夫
　　陳導
光武賜陳導駭犀劍
　　楊喬
楊喬曰臣伏見二千石典牧千里
　　翟歆
翟歆字敬子父于以功封臨沮侯歆當嗣爵母年老

國遠上書辭讓詔許乃賜關内侯
　　魏成
魏成曽孫純坐訐訕國除
　　畢尋
利取侯畢尋𤣥孫守坐姦人妻國除
　　段普
首鄉侯段普曽孫勝坐殺婢國除
　　邢崇

夕陽侯邢崇孫之為賊所盜亡印綬國除
　　陰猛
隂猛好學温良稱于儒林為太祝令以博通古今遷太
史令
　　羊融
羊融字子優為大司農性明逹稱為名卿
　　張意
張意拜驃騎將軍討東甌備水戰之具一戰大破所向

無前
　　沈豐
沈豐字聖逹為零陵太守為政慎刑重殺罪法辭訟初
不厯獄嫌疑不决一斷于口鞭杖不舉市無刑戮僚友
有過初不暴揚有奇謀異畧輒為談述曰太守所不及
也到官一年甘露降芝草生
　　蕭彪
蕭彪字伯文京兆杜陵人累官巴陵太守父老乞供養

父有賓客輒立屏風後應受使命父嗜餅每自買進之
　　陳囂
陳囂字君期習韓詩語曰關東説詩陳君期
　東觀漢記卷二十一

欽定四庫全書
　東觀漢記卷二十二
　　列傳十七　　　鮑宣妻
鮑宣之妻桓氏女也字少君宣嘗就少君父學父竒其
清苦以女妻之装送甚盛宣不悦謂妻曰少君生而驕
富習羙餙而吾貧賤不敢當禮妻曰大人以先生修德
守約故使賤妾侍執巾櫛既奉君子惟命是從妻乃悉

歸侍御服餙更著短布裳與宣共挽鹿車歸鄉里拜姑
禮畢提甕出汲修行婦道鄉邦稱之　　江伯姊
山陽郡人江伯欲嫁姊姊引鎌欲自割
　　匈奴南單于
單于北匈奴頭曼十八代孫十二月癸丑匈奴始分為
南北單于單于歳祭三龍祠走馬鬬

橐駝以為樂事建武二十六年南單于遣使獻駱駝二
頭文馬二匹南單于來朝賜御食及橙橘龍眼荔枝南單于上書獻槖駝賜谷蠡
王玉具劍羽蓋車一駟中郎將持節衞䕶焉上遣單于饗賜作樂百戯上幸離宫臨
觀　　莋都夷
遠夷樂德歌詩曰提官傀搆魏冒踰糟罔驛

劉脾旁莫支留徴衣隨旅知唐桑艾邪毗􁀙䋠推潭僕遠拓拒蘇便局後
仍離僂讓龍洞莫支度由陽雒僧麟莫穉角存遠夷慕德歌詩曰僂讓皮尼且
交陵悟繩動隨旅路且揀雒聖德渡諾
魏菌度洗綜邪流藩莋邪尋螺藐
潯瀘灕菌補邪推辟危歸險莫受萬桞
術疊附徳仍路孶摸遠夷懐德歌詩曰

荒服之儀犂籍憐憐阻蘇邪犂莫碭麤
沭罔譯傳㣲是漢夜拒蹤優佫仁雷折險龍倫狼藏幢扶路側禄息落服
滛理瀝髭雒捕􁈙菌毗懐稾匹漏傳言呼敕陵陽臣僕
　　西羌
西羌祖爰劔為秦所奴𨽻而亡藏巖穴中見焚有影象
如虎為蔽火得不死諸羌以為神推以為豪䕶羌竇林
奉使羌顚岸降詣林林欲以為功效奏言大豪後顚岸
兄顚吾復詣林林言其第一豪問事狀林對前後兩屈
林以誣罔詣獄上不忍誅免官後涼州刺史奏林贓罪
復收繫羽林監遂死獄中羌什長鞏
便金城隴西卑湳勒姐種羌反出塞外

　　西域
永元二年安息王獻條支大雀此雀卵大如甕

　東觀漢記卷二十二

欽定四庫全書
　東觀漢記巻二十三
　　載記
　　劉𤣥　　　　　　劉𤣥字聖公光武族兄也弟為人所殺聖公結客欲報

之客犯法聖公避吏于平林吏繫聖公父子張聖公詐
死使人持喪歸舂陵吏乃出子張聖公因自逃匿王莽
末南方饑饉人庶羣入野澤屈鳬茈而食更相侵奪新
市人王匡王鳳為平理争訟遂推渠帥衆數百人諸亡
命徃從之數月間至七八千人號新市兵平林人陳牧
廖湛復聚千餘人號平林兵聖公入平林中與伯升會
遂共圍宛聖公號更始將軍自破甄阜等衆庶來降十
餘萬將立劉氏南陽英雄皆歸望于伯升然漢兵以新

市平林為本其將帥素習聖公因欲立之而朱鮪立壇
城南堉水上詣伯升吕植通禮經為謁者將立聖公為
天子議以示諸將馬武王匡以為王莽未滅不如且稱
王張昂拔劍擊地曰稱天公尚可稱天子何謂不可于
是諸將軍起聖公至于壇所奉通天冠進聖公于是聖
公乃拜冠南面而立改元為更始元年光武為太常偏
將軍破二公于昆陽城而更始收劉稷及伯升即日皆
物故光武馳詣宛謝罪更始大慙長安中兵攻王莽斬

首收璽綬詣宛更始入便坐黄堂上視之曰莾不如此
當與霍光等更始韓夫人曰莽不如此帝那得為之更
始北都雒陽李松等自長安傳送乗輿服御物及中黄
門從官至雒陽關中咸想望天子更始遂西發雒陽李
松奉引車馬奔觸北闕鐵柱門三馬皆死更始至長安
居東宫鐘鼓帷帳宫人數千官府閭里安堵如舊更始
上前殿郎吏以次侍更始媿恧俯刮席與小常侍語郎
吏怪之更始納趙萌女為后有寵遂委政于萌日夜與

婦人歡宴後庭羣臣欲言事輒醉不能見時不得已乃
令侍中坐帷内與語諸將識非更始聲出皆怨之更始
韓夫人尤嗜酒每侍飲見常侍奏事輒怒曰帝方對我
飲正用此時持事來乎起抵破書案所置牧守交錯州
郡不知所從趙萌以私事責侍中侍中曰陛下救我更
始言大司馬縱之萌曰臣不受詔遂斬之又所置官爵
皆出羣小三輔苦之被服不法或繡面衣錦袴諸于䄡
䘿罵詈

道路為百姓之所賤長安中為之歌曰竈下養中郎將
爛羊胃騎都尉爛羊頭關内侯官爵多羣小里閭語曰
使兒居市決作者不能得傭之市空返問何故曰今日
騎都尉徃會日也由是四方不復信向京師雒陽人韓
鴻為謁者更始二年使持節降河北拜除二千石其冬
赤眉十餘萬人入關徐宣樊崇等入至𢎞農枯樅山下
與更始將軍蘓茂戰崇北至蓩鄉轉至湖赤眉引兵入
上林更始騎出廚城門諸婦女皆從後車呼更始當下

拜城更始下為拜謝城乃去至高陵光武聞更始失城
乃下詔封更始為淮陽王而赤眉劉盆子亦下詔以聖
公為長沙王仍許來降上璽綬赤眉乃封為畏
威赤眉謝禄曰三
輔兵侈欲得更始一旦失之詔鄧禹收塟覇陵
　　公賔就三輔豪傑入長安攻未央宫庚戍杜虞殺莽于漸臺東海公

賔就得其首傳詣宛封滑侯
　　申屠志
申屠志以功封汝陰王上書以非劉氏還玉璽改為潁
陽侯　　陳遵
陳遵使匈奴詔賜駮犀劍
　　劉盆子
赤眉欲立宗室以木札書符曰上將軍與兩空札置笥

中大集會三老從事令劉盆子等三人
居中央一人奉符以年次探之
盆子最幼探得將軍三老等皆稱臣盆子年十五被髮
徒跣卒見衆拜恐懼啼泣從劉俠卿居俠卿為制朱絳單衣平頭
赤幘直綦履盆子朝夕朝俠卿禮之數祠城陽景王使盆子乘車入長
安得掖庭中宫女猶有數百千人自更始敗後幽閉殿

内拔庭中蘆菔根捕池魚而食之赤眉遇光武軍驚震
不知所為乃遣劉恭乞降曰盆子將百萬衆降陛下何
以待之上曰待汝以不死耳盆子及丞相徐宣以下二
十餘萬人肉袒降奉高皇帝傳國璽綬詔以屬城門校
尉賊皆輸鎧仗積兵甲宜陽城西與熊耳山齊
　　赤眉琅琊人樊崇字細君起兵于莒同郡東莞人逢安字少
子東海臨沂人徐宣字驕稚謝祿字子奇及楊音各起

兵數萬人崇欲與王莽戰恐其衆與莽兵亂乃皆朱其
眉以相識别由是號曰赤眉赤眉入安定北地至陽城
逢大雪士卒多凍死光武作飛䖟箭以攻赤眉赤眉平
後百姓饑餓人相食黄金一斤易豆五斗
　　吕母海曲有吕母其子為縣吏犯小罪縣宰殺之吕母家素
富豐資産乃益釀醇酒少年來沽者貰視其乏者輒
假衣裝少年欲相與償之吕母垂泣曰縣宰枉殺吾子

欲報怨耳諸君寧肯哀之乎少年許諾遂相聚得數百
人因與吕母入海自稱將軍遂破海曲執縣宰斬之以
其首祭子冡吕母賔客徐次子等自號搤虎
　　王郎宫婢生子正與同時即易之知命者侍郎韓公等

王郎遣
諫議大夫杜威持節詣軍門上遣棨㦸延請入軍威稱
説實成帝遺體子輿也上曰設使成帝復生天下不可
得況詐子輿乎
　　盧芳
盧芳字君期安定人屬國胡數千畔在參蠻芳從之詐
姓劉氏自稱西平王㑹匈奴句林王將兵來降參蠻胡
芳因隨入匈奴留數年單于以中國未定欲輔立之遣

母樓且渠王求入五原與假號將軍李興等結謀興北
至單于庭迎芳芳外倚匈奴内因興等故能廣畧邊郡
　　蘇茂
蘇茂陳留人殺淮陽太守得其郡營廣樂大司馬呉漢
圍茂茂將其精兵突至湖陸與劉永相㑹
　　彭寵
彭寵字伯通南陽宛人也父容哀帝時為漁
陽太守有名于邊容貌飲食絶衆是時單于來朝當道

二千石皆選容貌飲食者故容徙為雲中太守寵為漁
陽太守容貌絶衆朱浮密奏寵上
徵之寵旣自疑其妻勸寵無應徵今漁陽大郡兵馬衆
多奈何為人所奏而棄此去寵與所親信吏計議吏皆
怨浮勸寵止不應徵寵妻夢臝袒冠幘踰城髠徒推之
又寵堂上聞蟆蟇聲在火爐下鑿地求之不得詔討寵
者封侯寵奴子密等三人共謀刦寵寵時齋獨在便坐
室中晝臥子密等三人縛寵着牀板告外吏大王解齋

吏皆便休又用寵聲呼其妻入室見寵驚曰奴反奴乃
捽其妻頭擊其頰寵曰趣為諸將軍辦裝兩奴將妻入
取寵物一奴守寵寵謂奴曰若小兒我素所愛今解我
縛當以女珠妻若小奴見子密聽其語遂不得解子密
收金玉衣物使寵妻縫兩縑囊夜解寵手令作記告城
門將軍云今遣子密等詣子后蘭卿所其開出弗稽留
書成即斷寵及妻頭置縑囊中西入上告朝廷以奴殺
主不義復不可不封乃封子密為不義侯

　　張豐
涿郡太守張豐舉兵反初豐好方術有道士言豐當為
天子以五綵囊盛石繫豐肘云石中有玉璽豐信之遂
反旣敗當斬猶言肘有玉璽椎破之豐乃知被詐仰天
歎曰當死無所恨
　　秦豐
秦豐邔縣人少學長安受律令歸為縣吏更治元年起
兵攻得邔宜城若編臨沮中沮廬襄陽鄧新野穰湖陽

蔡陽兵合萬人
　　鄧奉
光武以鄧奉為輔漢將軍奉拒光武𤓰里　　龎萌
龎萌山陽人為平狄將軍與葢延共擊黄憲詔書獨下
延而不及萌萌以為延譖已自疑遂反上聞之大怒乃

自將兵討萌與諸將書曰吾常以龎萌為社稷臣將軍
得無笑其言乎
　　隗囂
隗囂字季孟天水人也囂旣立使聘平陵方望為軍師
望至説囂曰足下欲承天順民輔漢而起今立者乃在
南陽王莽尚據長安雖欲以漢為民其實無所受命將
何以見信于衆宜急立高廟稱臣奉祠所為神道設教
求助民神者也且禮有損益質文無常削地開兆茅􁆆

土堦以致其肅敬雖未偹物神明其舍諸囂從其言以
王莽簒逆復漢之祚乃立高祖太宗之廟稱臣執事史
奉璽而告祝畢有司穿坎于庭割牲而盟光武與囂書
曰蒼蠅之飛不過三數歩託驥之尾得以絶羣囂故宰
府掾吏善為文書毎上書移檄士大夫莫不諷誦囂將
王元説囂曰昔更始西都四方響應天下喁喁謂之太
平一旦敗壞今南有子陽北有文伯江湖海岱王公十
數而欲牽儒生之説棄千乘之基計之不可者也今天

水完富士馬最强北取西河東收三輔案秦舊迹表裏
山河元請以一丸泥為大王東封函谷關此萬世一時
也若計不及此且蓄養士馬據隘自守曠日持久以待
四方之變圖王不成其弊猶足以覇囂然其計杜林先
去餘稍稍相隨東詣京師光武賜囂書曰吾年已三十
餘在兵中十歲所更非一厭浮語虚辭耳岑彭與呉漢
圍囂于西域敕彭書曰西域若下便可將兵南擊蜀虜
人苦不知足旣平隴復望蜀每一發兵頭鬢為白漢圍

囂囂窮困其大將王捷登城呼漢軍曰為隗王城守者
皆必死無二心願諸將軍亟罷請自殺以明之遂刎頸
而死時民饑饉乃噉弩煮履建武九年正月囂病且饑
出城餐糗糒恚憤腹脹而死囂負隴城之固納王元之
説雖遣子春卿入質猶持兩端光武于是稍黜其禮正
君臣之義　　公孫述
公孫述字子陽扶風茂陵人述之先武帝時以吏二千

石自無鹽徙焉成帝末父仁為侍御任述太子舍人稍
增石為郎初垣副以漢中亭長聚衆降宗成自稱輔漢
將軍述攻成大破之副殺成降蜀郡功曹李熊説述曰
方今四海波蕩匹夫横議將軍割據千里地方十城若
奮發盛德以投天隙覇王之業成矣宜改名號以鎮百
姓述曰吾亦慮之公言起我意于是自立為蜀王熊復
説述曰今山東饑饉人民相食兵所屠滅城邑丘墟蜀
地沃野千里土壤膏腴果食所生無榖而飽女工之業

覆衣天下名材竹幹不可勝用又有魚鹽銀銅之利浮
水轉漕之便北據漢中杜褒斜之塗東守巴郡拒扞關
之口地方數千餘里戰士不下百萬衆見利則出兵而
略地無利則堅守而力農東下漢水以窺秦地南順江
流以震荆揚所謂用天因地成功之資也君有為之聲
聞于天下而名號未定志士狐疑宜即大位使逺人有
所依歸述夢有人語之曰八厶子系十二為期覺語其
妻對曰朝聞道夕死尚可况十二乎有龍出其府殿中

夜有光耀述以為符瑞因稱尊號自立為天子改元曰
龍興造十層赤樓述自言手文有奇瑞數移書中國上賜述書曰瑞應手掌成文亦非吾所
知承赤者黄也姓當塗其名高也平陵人荆邯以東方
漸平兵且西向説述曰兵者帝王之大噐古今所不能
廢也昔秦失其守豪傑並起漢祖無有前人之迹立錐
之地于戰陣之中躬自奮擊兵破身困數矣然軍敗復
合創愈復戰何則死而功成愈于坐而滅亡臣之愚計

以為宜及天下之望未絶豪傑尚可招誘急以此時發
國内精兵令田戎據江南之㑹倚巫山之固築壘堅守
傳檄呉楚長沙以南必隨風而靡令延岑出漢中定三
輔天水隴西拱手自服如此海内震揺冀有大利今東
帝無尺土之柄驅烏合之衆跨馬陷敵所向輒平不亟
乘時與之分功而坐談武王之説是效隗囂欲為西伯
也述然邯言欲悉發北軍屯士及山東客兵使延岑田
戎分出兩道與漢中諸將合兵并勢蜀人及其弟光以

為不宜空國千里之外決成敗于一舉固争之述乃止
隗囂敗述懼欲安其衆成都郭外有秦時舊倉改名白
帝倉自王莽以來常空述詐使人言白帝倉出穀如山
陵百姓空市里徃觀之述乃大會羣臣問曰白帝倉出
穀乎皆對言無述曰訛言不可信道隗王破者復如此
矣漢兵守成都述謂延岑曰事當奈何岑曰男兒當死
中求生可坐窮乎財物易聚耳不宜有愛述乃悉散金
帛幕敢死士五千餘人以配岑于市橋偽建旗幟鳴鼓

挑戰而濳遣奇兵出呉漢軍後襲擊破漢漢墮水緣馬
尾得出
　　延岑延岑字叔牙筑陽人岑衣虎皮䄡䄖宿
下邑亭亭長白言睢陽賊衣絳罽䄡今宿客疑是乃發
卒來岑臥不動吏謝去
　　田戎
田戎西平人與同郡人陳義客夷陵為羣盜更始元年

義戎將兵陷夷陵義自稱黎邱大將軍戎自稱掃地大
將軍戎至期日灼龜卜降兆中坼遂止不降　　銅馬等羣盜
銅馬賊帥東山荒秃上淮況等大肜渠帥樊重尤來渠
帥樊崇五校賊帥高扈檀鄉賊帥董次仲五樓賊帥張
文富平賊帥徐少獲索賊帥古師郎等

　東觀漢記卷二十三

欽定四庫全書
　東觀漢記卷二十四
　　佚文元始元年拜王舜為太保丁明代傅喜為大司馬亦任事頗害賢寵及丞相王嘉
死明甚憐之上寖重賢欲極其位而恨明如此遂策免
明上印綬還第
詔曰三輔皆好彈一大老從旁舉身曰噫唏哉後漢有南宫北宫承光宫也霍光薨賜繡被百領元年營造明堂靈臺辟雍此即明三事不同也
漢有沛宫甘泉宫龍泉宫太一宫思子宫後漢有胡桃
宫栗駭蓬轉因遇際㑹太史曰忠臣畢力
詔曰吏安其職民樂其業
北裔冦作無鷄鳴犬吠之聲
千里無烟火
使先登偵之言虜欲去

詔書今功臣家自記功狀不得自増加以變時事或自
道先祖形貎表相無益事實復曰齒長一寸龍顔虎口
奇毛異骨形容極變亦非詔書之所知也揚雄好著書而口吃不能劇談
　　附東觀漢記范書異同　　　　
　范書光武紀建武元年光武北擊尤來大搶五幡於
　元氏追至右北平連破之李賢注北平縣屬中山國
　今易州永樂縣也案東觀記續漢書並無右字此加
　右誤也營州西南别有右北平郡故城非此也
　范書和帝紀永元四年夏四月詔收捕竇憲黨射聲
　校尉郭璜下獄死李賢注郭況子東觀記璜作瑝
　范書和帝紀永元九年撣國重譯奉貢李賢注撣東
　觀記作擅

　范書和帝紀永元十一年復置右校尉官李賢注東
　觀記曰置在西河鵠澤縣
　范書和帝紀永元十六年十一月行幸緱山登百岯
　山李賢注即柏岯山也在洛州緱氏縣南爾雅云山
　一成曰岯東觀記作坏
　范書和帝紀元興元年五月癸酉雍地裂李賢注東
　觀記曰右扶風雍地裂流俗本雍下有州者誤也
　范書安帝紀永初四年夏四月六州蝗李賢注東觀

　記曰司隸豫兖徐青冀六州
　范書安帝紀元初四年秋七月京師及郡國十雨水
　詔曰月令仲秋養衰老授几杖行糜粥方今案比之
　時郡縣多不奉行李賢注東觀記曰方今八月案比
　之時為騐户口次比之也
　范書安帝紀延光四年春三月帝崩立章帝孫濟北
　惠王夀子北鄉侯懿李賢注東觀記及續漢書並曰
　北鄉侯犢今作懿蓋二名

　范書順帝紀陽嘉二年冬十月庚午行禮辟雍奏應
　鍾始復黄鍾作樂噐隨月律李賢注東觀記曰元和
　以來音戾不調復修如舊典
　范書桓帝紀建和元年陳留盜賊李堅自稱皇帝伏
　誅李賢注東觀記曰江舍及李堅等
　范書桓帝紀延熹二年燒當等八種羌叛冦隴右䕶
　羌校尉段熲追及於羅亭破之李賢注東觀記曰追
　到積石山即與羅亭相近今鄯州

　范書清河孝王慶傳永元十五年有司以日食隂盛
　奏遣諸王侯就國詔曰且復須留李賢注東觀記須
　留作宿留
　范書鄧訓傳時迷吾子迷唐别與武威種羌合兵萬
　騎來至塞下未敢攻訓先欲脅月氏胡訓擁衛稽故
　令不得戰李賢注稽故謂稽留事故也東觀記稽故
　字作諸胡也
　范書吳漢傳漢撃破五校賊於臨平追至東郡箕山

　大破之北擊清河長直及平原五里賊皆平之李賢
　注東觀記及續漢書長直並作長垣案長垣縣名在
　河南不得言北撃范書作長直當是賊號或因地以
　為名
　范書賈復傳復馬羸光武解左驂以賜之李賢注東
　觀記續漢書左並作右
　范書耿秉傳秉與竇固擊車師車師後王安得令其
　諸將迎秉秉大怒被甲上馬麾其精騎馳赴之安得

　惶恐走出門脱帽抱馬足降李賢注東觀記曰脱帽
　趨抱馬蹏也
　范書耿恭傳三月至玉門李賢注玉門關名屬敦煌
　郡在今沙州臣賢案酒泉郡又有玉門縣東觀記曰
　至敦煌明即玉門關也
　范書耿恭傳㳟母先卒及㳟自車師還追行喪制有
　詔使五官中郎將齎牛酒釋服李賢注據東觀記馬
　嚴也

　范書岑彭傳更始遣立威王張卬與將軍徭偉鎮淮
　陽偉反擊走卬彭引兵攻偉破之李賢注東觀記徭
　作滛
　范書蓋延傳蘇荗周建將賁休舉蘭陵城降董憲聞
　之自剡圍休帝敕曰可直徃擣剡則蘭陵必自解李
　賢注東觀記擣作
　范書耿純傳真定王劉揚造作讖記欲以惑衆建武
　二年遣純持節行赦令於幽冀宻勒收揚純至真定

　時揚弟林邑侯讓及從兄細各擁兵萬餘人李賢注
　東觀記續漢書細並作紺
　范書任光傳更始之雒陽以光為信郡太守及王郎
　起郡國皆降之光獨固守廷掾持王郎檄詣府白光
　李賢注東觀記扶柳縣廷掾
　范書任隗傳隗子屯徙封西陽侯屯卒子勝嗣李賢
　注東觀記勝作騰
　范書王常傳更始西都長安以常行南陽太守事令

　專命誅賞李賢注東觀記曰誅不用命封拜有功
　范書王常傳又别率騎都尉王霸共平沛郡賊李賢
　注東觀記曰沛郡賊苖虗也
　范書李通傳通建武二年封固始侯十八年卒子音
　嗣音卒子定嗣定卒子黄嗣黄卒子夀嗣李賢注東
　觀記黄字作箕也
　范書竇融傳王莽居攝中為強弩將軍司馬東擊翟
　義還攻槐里以軍功封建武男李賢注東觀記續漢

　書並云寧武男
　范書竇融傳酒泉太守竺曽以弟報怨殺人而去郡
　李賢注東觀記曰曽弟嬰報怨殺屬國侯王印等曽慙
　而去郡
　范書來歙傳歙父仲哀帝時為諫大夫李賢注東觀
　記仲作沖
　范書來歙傳建武十三年帝嘉歙忠節復封歙弟由
　為宜西侯李賢注東觀記曰宜西鄉侯

　范書馬援傳建武十一年璽書拜援隴西太守時朝
　臣以金城破羌之西塗遠多寇議欲棄之援不可帝
　然之於是詔武威太守令悉還金城客民李賢注東
　觀記曰梁統也
　范書梁冀傳初冀父商獻美人友通期於順帝李賢
　注東觀記友作支
　范書馮勤傳勤孫由尚平安公主李賢注章帝女也
　東觀記作安平皇后紀又云由尚平邑公主紀傳不

　同未詳孰是
　范書馮衍傳衍作顯志賦曰􁦓子反於彭城兮爵管
　仲於夷儀李賢注􁦓字吕忱音仕眷反勉也東觀記
　作譏字此雖作􁦓亦譏刺意衍賦又曰欵子高於中
　野兮遇伯成而定慮李賢注東觀記高字作喬謂仙
　人王子喬也衍賦又曰伏朱樓而四望兮採三秀之
　華英李賢注東觀記及衍集秀字作奇英字作靈本
　賦下文云食五芝之荗英此若是芝不宜重説但不

　知三奇是何草也范改奇為秀恐失之矣衍賦又曰
　揵六枳而為籬兮築蕙若而為室李賢注揵立也枳
　芬木也晏子曰江南為橘江北為枳枳芳而多刺可
　以為籬此云六枳東觀記作八枳案周書小開篇曰
　嗚呼汝何敬非時何擇非徳徳枳維大人大人枳維
　公公枳維卿卿枳維大夫
　大夫枳維士登登皇皇維國國枳
　維都都枳維邑邑枳維家家枳維欲無疆言上下相

　遞為藩蔽也其數有八與東觀記同
　范書丁鴻傳建初四年徙封魯陽鄉侯李賢注東觀
　記曰魯陽鄉在尋陽郡也　　范書丁鴻傳竇憲擅權鴻因日食上封事曰人道悖
　於下效騐見於上間者月滿先節過望不虧此臣驕
　溢背君專功獨行也李賢注月滿先節謂未及望而
　滿也東觀記亦作先節俗本作失節誤也

　范書班超傳建初八年疏勒王忠反超攻忠康居遣
　精兵救之超不能下時月氏新與康居婚超乃使月
　氏王曉示康居王康居王乃罷兵執忠以歸其國後
　三年忠説康居王借兵還居損中遣使詐降於超超
　偽許之忠從輕騎詣超超斬之李賢注損中東觀記
　作頓中續漢及華嶠書並作損中本或作植未知孰
　是
　范書鄧彪傳元和元年䇿罷太尉鄧彪詔河南尹遣

　丞存問常以八月旦奉羊酒李賢注東觀記曰賜羊
　一頭酒二石也
　范書魯恭傳和帝末下令麥秋得案騐薄刑而州郡
　因此遂盛夏斷獄永初九年㳟上疏諫曰案易五月
　姤用事經曰后以施令誥四方李賢注東觀記曰五
　月姤卦用事姤卦㢲下乾上初六一隂爻生五月之
　卦也
　范書段熲傳熲追羌出橋門至走馬水上尋聞虜在

　奢延澤乃將輕兵兼行及賊撃破之李賢注東觀記
　熲傳云出橋門谷
　東觀漢記卷二十四
